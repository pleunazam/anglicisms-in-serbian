<TEI version="3.3.0" xmlns="http://www.tei-c.org/ns/1.0">
 <teiHeader>
  <fileDesc>
   <titleStmt>
    <title>The shortest TEI Document Imaginable</title>
   </titleStmt>
   <publicationStmt>
    <p>First published as part of TEI P2, this is the P5
         version using a namespace.</p>
   </publicationStmt>
   <sourceDesc>
    <p>No source: this is an original work.</p>
   </sourceDesc>
  </fileDesc>
 </teiHeader>
 <text>
  <body>
Nagrada "Miloš Žutić" Svetozaru Cvetkoviću
BEOGRAD - Glumačka nagrada Udruženja dramskih umetnika Srbije (UDUS) - "Miloš Žutić" za 2011. godinu - pripala je dramskom umetniku Svetozaru Cvetkoviću, koji je postao 17. laureat tog priznanja, saopštilo je UDUS.
Cvetković je nagrađen za najbolje glumačko ostvarenje izvedeno u našim profesionalnim pozorištima u periodu od 30. juna 2010. do 30. juna 2011. godine, za tumačenje lika Ričarda Rihtera u predstavi "Elijahova stolica" Igora Štiksa, u režiji Borisa Liješevića i izvođenju Jugoslovenskog dramskog pozorišta.
U konkurenciji je bilo 19 glumaca, sa 23 glumačka ostvarenja.
Žiri je odluku doneo jednoglasno, a radio je u sastavu: glumice Branka Petrić i Dušanka Stojanović Glid (predsednica, prethodni laureat), dramaturg Maša Stokić i reditelji Gorčin Stojanović i Slavenko Saletović.
Dodelu nagrade "Miloš Žutić" pomažu Ministarstvo kulture Srbije i Sekretarijat za kulturu grada Beograda.
Svečano uručenje nagrade biće idućeg meseca na sceni "Bojan Stupica" JDP.

Vojislav Savić laureat konkursa Pozorja
Novi Sad – Drama „Odlazak u krasni” Vojislava Savića iz Beograda pobednik je ovogodišnjeg konkursa Sterijinog pozorja za originalni domaći dramski tekst.
Odluku je jednoglasno doneo žiri u sastavu: Igor Bojović, Ljuboslav Majera i Slavko Milanović, koji su pročitali 101 rad. Žiri je razmatrao i tekstove napisane u formatu filmskog scenarija, pa čak i radove autora koji su u nameri da budu inovativni pisali u nedramskoj pripovedačkoj formi.
Nagrađena priča je jednostavna: Jedna porodica je rasprodala imovinu, napustila grad i sve uložila u mali motel u planini. Razlog je očajnički pokušaj roditelja da spasu ćerku koja se kao „poslovna pratnja” uplela u mrežu prostitucije. Međutim, posao ne ide, niti ima mogućnosti za povratkom u grad, a kada se konačno pojave važni gosti – ministar sa svojom pratnjom, situacija počinje da se razvija u najmanje očekivanom pravcu.
Tekst „Odlazak u krasni” izdvojio se potpunošću artikulacije u svim dramskim elementima, ali i snagom autorove zamisli i pristupa temi. Predstavlja žestoku kritiku društva, koja je napisana u tradiciji onoga što bi se približno moglo označiti mrožekovskom grotesknom komedijom, navedeno je, između ostalog, u obrazloženju odluke stručnog žirija.
Vojislav Savić diplomirao je dramaturgiju na FDU u Beogradu. Njegovi komadi „Čuješ li, mama, moj vapaj!?” i „Kenguri” igrani su u pozorištima širom Srbije (Beograd, Kragujevac, Novi Sad...) u Republici Srpskoj i Slovačkoj. Komad „Čuješ li, mama, moj vapaj!?” dobio je u Jagodini nagradu za najbolji komediografski tekst, a slovačka verzija „Vapaja” svojevremeno je učestvovala u zvaničnoj selekciji Sterijinog pozorja.

Kratki film u Prokuplju
Prokuplje – Pod nazivom „Akcija 2012” juče je počeo Drugi međunarodni festival kratkog filma. Pored autora iz Srbije, svoje filmove prikazuju i filmski stvaraoci iz Brazila, SAD, Velike Britanije, Španije, Poljske i Turske.
Festival ima takmičarski karakter, a za nagrade se bore autori: Fabio i Tijago Vaz iz Brazila, Džared Kacijani iz SAD, Hakan Berber iz Turske, Dejvid Entoni iz Velike Britanije, Karlos Alastruji iz Španije i Andžej Jašćab iz Poljske.
Srbiju predstavlja Branko Radaković filmom „Postojim” u trajanju od tri minuta. Filmovi se prikazuju u sali Narodnog muzeja, a otvorio ih je Prokupčanin Žikica Jovanović svojim filmovima „Lopov”(jedan minut), „Halucinacija” (jedan), i „Bog sve vidi” (pet).

Izložba "Crtežom na sliku"
Novi Sad – Izložba profesora Akademije umetnosti u Novom Sadu, pod nazivom „Crtežom na sliku“ biće otvorena večeras u 19 časova u Spomen-zbirci Pavla Beljanskog.
Postavka će obuhvatiti crteže šest profesora angažovanih na katedrama za grafiku, slikarstvo, crtanje, vajarstvo i nove likovne medije i fotografiju: Zorana Todovića, Dušana Todorovića, Jovana Rakidžića, Ljubomira Vučinića, Gordane Kaljalović i Đorđa Odanovića.
Koncept izložbe zasnovan je na uspostavljanju dijaloga između različitih generacija umetnika i slikarskih tehnika, a govori o crtežu kao veoma relevantnoj disciplini.
Radovi profesora, inspirisani odabranim umetničkim delima iz kolekcije Pavla Beljanskog, biće izloženi u prostoru stalne postavke Spomen-zbirke, u neposrednoj blizini slika na osnovu kojih su nastali.
Posetiocima će se obratiti dekan Akademije umetnosti dr Zoran Todović, upravnica Spomen-zbirke dr Jasna Jovanov, kao i rektor novosadskog univerziteta dr Miroslav Vesković, koji će i otvoriti izložbu.

Intrige i istine „Ustaničke ulice”
„Ustanička ulica”, psihološko-politički triler u režiji Miroslava Terzića, premijerno je prikazan u Velikoj dvorani „Sava centra”. Posetioci su se tiskali u redu ispred ulaza kako bi na crvenom tepihu videli glumce, tumače glavnih uloga u filmu – Gordana Kičića, koji je i producent ostvarenja, Radeta Šerbedžiju i Uliksa Fehmiua.
Film „Ustanička ulica” simbolično je dobio naziv po adresi Specijalnog suda – radnja prati mladog tužioca Dušana (Gordan Kičić) koji od svog šefa (Rade Šerbedžija) dobija slučaj koji mora da očuva daleko od očiju javnosti. On istražuje ratne zločine s početka devedesetih godina, te nailazi na pripadnika nekadašnjih paravojnih formacija, skrivenog lažnim identitetom (Uliks Fehmiu). Intrige koje otkriva vode do šokantnih istina o delima policije i pravosuđa. On pokušava da sazna ko je takozvani Grbavi, glavni krivac, plaši se da ne može nikome da veruje i trudi se da zaštiti svoju porodicu od opasnosti...
Đorđe Milosavljević i Nikola Pejaković napisali su scenario za film uz pomoć novinara Damira Kalembera (koji se potpisuje kao Filip Švarm), a ostale uloge pripale su Jeleni Đokić, Milici Mihailović, Predragu Ejdusu, Petru Božoviću, Mikiju Krstoviću... Film će se od sutra prikazivati u bioskopima.

Đoković u četvrtfinalu Indijan Velsa
INDIJAN VELS – Najbolji teniser sveta Novak Đoković plasirao se u četvrtfinale turnira masters serije u Indijan Velsu pošto je u osmini finala savladao Španca Pabla Anduhara sa 2:1 u setovima - 6:0, 6:7 (5:7), 6:2.
Đoković je protiv 45. tenisera sa ATP liste zabeležio drugu pobedu u isto toliko međusobnih duela, a odigrao je neobičan meč. Nakon ekspresno dobijenog prvog seta „sa nulom”, u nastavku je morao da se pomuči dok nije srušio otpor rivala, koji je zaigrao neprepoznatljivo u odnosu na prethodni deo borbe.
Svetski broj jedan u drugom setu je napravio veliki broj neiznuđenih grešaka, nije ga služio ni servis, dok je Španac prosto eksplodirao i igrao neuporedivo bolje nego u prvom setu, kada ga je Đoković jednostavno „isprašio”. Nakon igre poen za poen, bez ijednog brejka, Španac je bio sigurniji i precizniji u taj brejku, pa je zasluženo izjednačio na 1:1 u setovima.
Treći set ponovo je doneo veliku borbu, iako je Srbin poveo sa 1:0 na protivnički servis. Dugo je Đoković hvatao pravi ritam i nameštao „oružje”, a inicijativu je krunisao u sedmom gemu, kada je ponovo brejkom stigao do prednosti od 5:2.
Uporni Anduhar više nije imao snage za dalji otpor, pa je srpski teniser rutinski završio borbu posle puna dva sata i 15 minuta igre, iskoristivši prvu meč loptu.
Đoković u četvrtfinalu igra protiv još jednog Španca, 12. tenisera sveta Nikolasa Almagra, koji je neočekivano lako savladao Čeha Tomaša Berdiha rezultatom 6:4, 6:0.
Oba dosadašnja međusobna meča pripala su Đokoviću, 2008. u Rimu i prošle godine na Australijan Openu.

Atletiko Madrid želi Kolarova
MADRID - Uprava madridskog Atletika pokušaće na leto da dovede Aleksandra Kolarova iz Mančester Sitija, preneli su danas španski mediji.
Kolarov trenutno u engleskom timu deli minutažu sa Gaelom Klišijem, a Atletiko je navodno spreman da plati 15 miliona evra Sitiju na ime obeštećenja.
Pored Madriđana, interesovanje za Kolarova do sada su pokazali Inter, Milan i Barselona.
Srpski fudbaler u dosadašnjem toku sezone odigrao je 23 utakmice i postigao tri pogotka za Siti.

Potreban nam je konsenzus kao u Slovačkoj
Dok je prva tranziciona, 2001. godina iskorišćena za ponovno uspostavljanje veza sa svetom i za hitne intervencije da bi se obezbedili grejanje i socijalna primanja, naredna, 2002. označila je početak sistemske pripreme Srbije za proces pristupanja EU. Tada je bilo najlogičnije da pitamo ondašnje kandidate za članstvo – deset država koje su pristupile uniji dve godine kasnije – koja su njihova iskustva i koje pouke žele da podele s nama. Upravo to smo uradili i odziv je bio krajnje srdačan i dobronameran. Neke od dobijenih saveta smo iskoristili tokom formiranja prvih stručnih timova u ministarstvima koji su bili zaduženi da u svom resoru koordiniraju evropske integracije, kako bi što uspešnije dostigli pravne i tehničke standarde EU. 
Nažalost ovaj proces je naglo prekinut promenom vlade 2004. godine, koja je usledila nakon ubistva reformskog premijera. Tada je ova vrsta izgradnje administrativnog kapaciteta vraćena unazad politizacijom državne službe, procesom koji se nastavio u narednim godinama. Kancelarija za evropske integracije je nastavila da gradi administrativne kapacitete (često počinjući iznova u pojedinim resorima), kao i da sarađuje sa državama koje su bile ispred Srbije na putu evropskih integracija, ali više ne s punim autoritetom nad resornim ministarstvima; jednostavno zato što EU više nije bila suštinski prioritet već opstanak određene stranke na vlasti. Takav pristup rukovođenju državom je krajnje uobičajen i postoji u skoro svakoj drugoj državi. Međutim, u vreme tranzicije, posebno u državi koja iz političkih razloga kasni sa promenama u privredi i društvu, za ubrzanje razvoja je potreban drugačiji pristup. 
Upravo to je i glavna poruka Slovačke koja je takođe kasnila s reformama iz političkih razloga. Slovačka je uspela da uhvati korak sa svojim susedima iz srednje Evrope zato što je vlada u jednom trenutku uspostavila konsenzus da su reforme osnovni prioritet i da će svi stati iza njih, bez obzira na stranačku pripadnost. To je politička volja o kojoj se kod nas priča ali koje nema na delu. U Slovačkoj su rezultati vidljivi i to ne samo u formalnom smislu već i suštinski i opet ne samo u pravnom uređenju države već i u obimu privučenih investicija i radnih mesta koja su vrlo brzo usledila. Pozitivna promena se desila u svim državama koje su pristupile EU ali je brzina promene posle iznalaženja političke volje najvidljivija na primeru Slovačke i zato je ova država za nas najpodsticajniji primer.
Izgovore za nedelovanje uvek možemo da nađemo, kao svaki loš đak. Da, Evropska unija je takođe u krizi, ali njen ekonomski sistem će je uspešnije prevazići. Čak je i primer Grčke u suštini pozitivan jer druge članice izražavaju solidarnost plaćajući njene dugove, a istovremeno zahtevaju ekonomske reforme. Grčka je pristupila EU u vreme kad unija nije bila jednako rigorozna u pogledu usklađivanja sa njenim najvišim standardima i ova greška je kasnije ispravljena, jer i Brisel uči na svojim greškama. Proces pristupanja je stoga sve rigorozniji i to treba da smatramo za našu prednost jer će nas naterati da se bolje spremimo za tržišnu utakmicu. Takođe, svako političko uslovljavanje Srbije u pogledu statusa Kosova nije prihvatljivo i Srbija treba da se drži svojih principa, ali nastavljajući da iskazuje fleksibilnost u rešavanju praktičnih pitanja jer to ide u prilog svim građanima Srbije koji žive u ovoj pokrajini. Kao i u slučaju zvanične kandidature, ovaj konstruktivni pristup će nagraditi naši susedi jer je njihov cilj jednak našem, a to je stabilnost ovog dela kontinenta.
Ukoliko se u Srbiji ponovo pronađe politička volja za ubrzanje reformi možemo opet pogledati pojedine primere reformi država koje su skoro bile na sličnoj raskrsnici. Posebno proučavajući kako je Poljska sprovela bolne strukturne reforme i zahvaljujući tome izbegla recesiju, ili kako je Estonija olakšala poslovanje i smanjila korupciju uspostavljanjem izuzetno funkcionalne elektronske uprave. Trebalo bi se ugledati i na primere ,,starijih” članica unije – Irske, koja je značajno ubrzala ekonomski razvoj ulaganjem u obrazovanje, i Nemačke koja se stalno trudi da unapredi svoju konkurentnost tražeći pravu meru između jačanja produktivnosti i socijalne politike.
Prof. dr, direktor Centra za javnu upravu i evropske integracije FEFA, pomoćnik ministra zadužena za evropske integracije u vladi Zorana Đinđića i Zorana Živkovića

Hemofarm bolji od Olimpije
ABA liga (25. kolo)Zlatorog – Budućnost            62:72Cibona – Zagreb        84:88Helios – Makabi       53:71Krka – Radnički       73:69Hemofarm – Olimpija          78:75Partizan – Cedevita            67:63
Tabela

Makabi


23


22


1


1947:1579


45


Cedevita


25


18


7


2113:1863


43


Partizan


25


18


7


1951:1737


43


Budućnost


24


17


7


1796:1689


41


Široki


25


14


11


1888:1833


39


Olimpija


25


13


12


1869:1916


38


Cibona


25


12


13


2012:1996


37


Radnički


25


12


13


2030:2032


37


Zagreb


25


12


13


1959:2046


37


C. zvezda


24


11


13


1939:1906


35


Krka


25


8


17


1826:1931


33


Hemofarm


25


7


18


1804:1996


32


Helios


25


7


18


1791:2047


32


Zlatorog


25


2


23


1631:1985


27

Pet pobeda gostiju
Prvenstvo države u fudbalu (18. kolo)
Beograd – Partizan   1:2 (1:2)
C. zvezda – Smederevo          4:0 (1:0)
Hajduk – Jagodina      0:2 (0:2)
Sloboda – Rad            0:2 (0:0)
Novi Pazar – Vojvodina       1:2 (1:2)
Metalac – Zlatibor 0:0
Radnički – Javor      2:0 (1:0)
Borac – BSK 0:2 (0:0)
Tabela

Partizan


18


15


2


1


39:7


47


C.   zvezda


18


13


2


3


35:13


41


Vojvodina


18


9


8


1


32:10


35


Radnički


18


8


9


1


26:14


33


Jagodina


18


8


5


5


20:14


29


Spartak


18


6


9


3


14:13


27


Sloboda


18


7


5


6


22:23


26


Beograd


18


8


1


9


22:25


25


Rad


18


5


6


7


20:16


21


Smederevo


18


6


2


10


13:22


20


Hajduk


18


5


4


9


14:25


19


BSK


18


4


6


8


11:21


18


Javor


18


4


3


11


10:23


15


Borac


18


3


5


10


8:23


14


N.   Pazar


18


2


7


9


11:27


13


Metalac


18


1


6


11


8.29


9

PAROVI SLEDEĆEG KOLA (17. mart): BSK – Crvena zvezda, Partizan – Jagodina, Vojvodina – Sloboda, Rad – Beograd, Borac – Hajduk, Smederevo – Radnički, Javor – Metalac, Spartak – Novi Pazar.

Petković: Svečlja kriminalizacijom Srba opravdava prisustvo parapolicije
Direktor Kancelarije za Kosovo i Metohiju Petar Petković ocenio je danas da je pokušaji ministra unutrašnjih poslova privremenih prištinskih institucija Dželjalja Svečlje da kriminalizuje Srbe sa severa KiM imaju za cilj da opravdaju, kako je naveo, protivpravno prisustvo parapolicijskih jedinica, „gde danonoćno terorišu srpski narod”.
„Lažni ministar, a pravi nasilnik i ekstremista Dželjalj Svećlja, zajedno sa njegovim okupacionim falangama preobučenim u odela Kosovske policije, jedini su kriminalci na severu Kosova i Metohije i tu nemaju šta da traže”, naveo je Petković u saopštenju. Poručio je da bi bilo najbolje da Svećlja „pođe od sebe i optužnice koja je godinama podignuta protiv njega zbog napada kamenicama na pripadnike tzv. Kosovske policije, ali i zbog prevrtanja vozila misije Euleks”.
Dodao je da bi Svećlja, umesto što „nezakonito da privodi Srbe navodnom poznanju pravde i prava”, trebalo prvo sam da prestane da beži od tog istog prava i pravde.
„Da li je sprovođenje reda i zakona to što je kukavički poslao svoje falange da duge cevi uperuju u sina predsednika Aleksandra Vučića zbog jedne majice? Da li je vladavina prava kada Kurtijevi specijalci pucaju u leđa Dragiši Galjku, Miljanu Deleviću, Milanu Jovanoviću, braći Stojanović iz Gotovuše? Ili, kada brutalno pretuku srpsku decu Daru i Kristijana”, zapitao je Petković. Naglasio je da „hibridni rat koji Svećlja kukavički vodi iz Prištine protiv svega srpskog i posebno severa Kosova i Metohije”, rezultirao time da „nema tog čestitog Srbina koji bi ni javno ni tajno pristao da bude alibi Svećlji u njegovoj bolesnoj opsesiji okupacije severa i proterivanja Srba sa Kosova i Metohije”.
„To mu nikada neće uspeti”, poručio je Petković. Svečlja je ranije danas u intervjuu portalu Košev rekao da nije protiv srpskog naroda, već, kako tvrdi â€žšovinističkih projekata Srbije i kriminalaca”.

Ferstapen: Srećan sam što smo pobedili 11. put uzastopno
Vozač Red Bula Holanđanin Maks Ferstapen izjavio je danas da je srećan što je svom timu doneo pobedu na Velikoj nagradi Velike Britanije u šampionatu Formule jedan, prenosi Bi-Bi-Si.
Ferstapen je Red Bulu doneo 11. uzastopnu pobedu u Formuli 1, čime je ovaj tim izjednačio 35 godina star rekord Meklarena..
„Naravno da sam vrlo srećan što smo opet pobedili. Tu mislim i na 11. uzastopnu pobedu za ekipu. Mislim da je to prilično neverovatno, ali danas nije bilo tako jednostavno”, rekao je Ferstapen, koji je u Silverstonu stigao do šeste uzastopne pobede ove sezone.
Vozač Red Bula je ove godine zabeležio osam pobeda. Drugo mesto na VN Velike Britanije pripalo je vozaču Meklarena Landu Norisu.
„Veliko hvala celom timu napravili su neverovatan posao. Ništa od ovoga ne bi bilo moguće bez napornog rada koji su uložili. Stavili su me na tvrde gume, ne znam zašto - još su nejasni po pitanju nekih stvari”, rekao je Noris.
Vozač Mercedesa Luis Hamilton je stigao do trećeg mesta u Silverstonu.
„Hvala svima koji su me podržavali. Osetio sam energiju, osetio podršku i to je takođe razlog zašto smo se vratili ovde”, izjavio je Hamilton.
Prvo mesto u generalnom plasmanu vozača drži Ferstapen sa 255 bodova, dok je njegov timski kolega Serhio Peres osvojio 156.
Naredna trka u šampionatu F1 biće vožena 23. jula za Veliku nagradu Mađarske na stazi Hungaroring, prenosi Tanjug.

Na prelazu Gradina, na izlazu iz Srbije, čeka se četiri sata
Prema informacijama uprave granične policije u 17.15 časova, putnička vozila čekaju četiri sata na graničnom prelazu Gradina, na izlazu iz Srbije a na Preševu, na izlazu iz zemlje, putnička vozila i autobusi š zadržavaju 35 minuta, navode iz Auto-moto saveza Srbije (AMSS).
Teretna vozila najduže čekaju na Batrovcima, na izlazu iz Srbije i to dva sata dok se na prelazu Horgoš i Šid, na izlazu iz Srbije, zadržavaju 90 minuta.
Na ostalim graničnim prelazima nema dužih zadržavanja za sve kategorije vozila, prenose iz AMSS-a.

Tesla i Karađorđevići
Dr Oliver Subotić*
Dok sam iščitavao primarne izvore za potrebe pisanja knjige „Tesla: Duhovni lik”, imao sam prilike da se lično uverim u ono što su gotovo svi Teslini biografi u manjoj ili većoj meri uočili u njegovoj ličnosti, a to su izrazite „oscilacije” (neretko i protivrečnosti) u raznim temama. Ipak, primetio sam da postoji nekoliko tema u kojima, slikovito rečeno, ne postoje „sinusoide” i izražene „amplitude”, već isključivo „linearna funkcija”. Jedna od tih retkih tema gde Tesla pokazuje jasnu konstantu u stavovima je odnos prema srpstvu, Kraljevini Jugoslaviji i Kraljevskom domu Karađorđevića.
Nikola Tesla je tokom američkog perioda svog života postao izrazit kosmopolita, ostavši istovremeno srpski patriota. Tokom američkog perioda se formirao i kao ubeđeni srpsko-jugoslovenski monarhista, te je poput većine srpskih intelektualaca tog vremena vatreno podržavao koncept Kraljevine Jugoslavije i bio veliki poštovalac kraljevske loze Karađorđević. To poštovanje se već može uočiti u dostupnim dokumentima iz perioda Prvog svetskog rata, kada on izražava divljenje podvizima srpske vojske predvođene svojim nezaboravnim voždom, kraljem Petrom Prvim Oslobodiocem. Tako, povodom inicijative jeromonaha Nikolaja Velimirovića iz 1915. godine, da zajedno sa Mihajlom Pupinom i Pajom Radosavljevićem potpiše „Vidovdanski proglas” i pozove Srbe u SAD da pomognu svojim sunarodnicima na Balkanu, Tesla iznosi stav da bi taj apel američki Srbi najpre poslušali ako bi ga potpisala dva srpska kralja: Petar Karađorđević i Nikola Petrović.
Ličnost u kraljevskoj lozi Karađorđević, koju je Tesla posebno izdvajao, bio je kralj Aleksandar, koji ga je odlikovao Ordenom Jugoslovenske krune prvog stepena 1931. godine. Kralja Aleksandra je doživljavao kao vladara koji je uspeo da napravi snažnu državu (Kraljevinu Jugoslaviju) i ujedini tri balkanska naroda (Srbe, Hrvate i Slovence). U svom posmrtnom slovu Kralju Mučeniku, objavljenom 1934. godine u „Njujork tajmsu”, Tesla ovako zbori: „Poput Vašingtona, bio je sposoban i neustrašiv general koji je oslobodio svoju zemlju od ugnjetavanja; poput Linkolna bio je mudar i patriotski vođa koji je pretrpeo mučeništvo.” Tesla je, pritom, verovao da će mučenička krv kralja Aleksandra definitivno ujediniti narode Kraljevine Jugoslavije (što se, kao što je dobro poznato, nije desilo). Sa druge strane, strahovao je za jedinstvo mlade države, zbog čega je javno podsetio sve Hrvate i Slovence na činjenicu da je njihova sloboda kupljena cenom srpske krvi u Prvom svetskom ratu. Kralj Aleksandar je za Teslu bio i ostao ličnost koja zaslužuje da bude na „pijedestalu srpskih velikana” – pišući pozdravno pismo Srbima u Geriju (Indijana, SAD) uoči Drugog svetskog rata, on za kralja Aleksandra koristi epitete „Veliki” i „Mučenik”.
Kada je reč o kralju Petru Drugom Karađorđeviću, Tesla i prema njemu pokazuje odnos dubokog poštovanja i izrazite odanosti, približan onome koji je ukazivao kralju Aleksandru. U jednom pismu iz 1938. godine upućenom inženjeru Slavku Bokšanu, Tesla kralja Petra Drugog naziva „mladim orlićem iz gnezda velikog orla”, a Srbe u SAD javno poziva da budu odani mladom monarhu, koga naziva „zenicom u oku naroda”. On kralja Petra Drugog veliča u nekoliko javnih objava u SAD želeći mu mnoga leta. Na koncu, poslednji Teslin izlazak u javnost – tačno pola godine pred smrt – bio je osmog jula 1942. godine u hotelu „Njujorker”. On tada, već prilično ugroženog zdravlja, izlazi u pratnji svog sestrića, diplomate Save Kosanovića, da pozdravi kralja Petra Drugog. Mladi kralj je u to vreme bio u poseti SAD, sa ciljem da od predsednika Ruzvelta izmoli vojnu pomoć za generala Dragoljuba Mihailovića (koga je Tesla, po rečima čuvenog američkog istraživača Lelanda Andersona, smatrao za „simbol drevne srpske borbe za krst časni i slobodu zlatnu”). „Hrvatski glas” izveštava o susretu mladog monarha i Tesle, navodeći kako je genijalni pronalazač rekao da mu je kralj svojom posetom učinio najveću čast i da će mu to biti „najmilija uspomena”. Svoj uvodni govor kralju Petru Drugom Tesla je završio rečima: „Veličanstvo, Bog Vas blagoslovio!”. Prema Kraljevim memoarima, obojica su tokom rastanka plakala, a Tesla ga je otpratio podsećanjem na zaveštanje kralja Aleksandra: da čuva jedinstvo naroda Kraljevine.
Važno je ovom prilikom istaći da je Tesli bila apsolutna strana bilo kakva ideja Jugoslavije bez srpske krune na njenom čelu – ostao je odan kralju Petru Drugom Karađorđeviću i pored stalnih ubeđivanja okoline da pređe na stranu Tita i njegovih komunista, koji su se od samog početka rata spremali za revolucionarni prevrat i nasilno preuzimanje vlasti. O čvrstom Teslinom stavu prilično argumentovano piše Margaret Čejni, pozivajući se na hrvatskog profesora Bogdana Radicu, diplomatu Kraljevine Jugoslavije u SAD, koji je tokom rata prešao na Titovu stranu. Iz njene studije saznajemo da je Sava Kosanović bezuspešno pokušavao da privoli svog genijalnog ujaka da se od kralja okrene ka Titu. O svemu navedenom u svojim memoarima svedoči i Konstantin Fotić, ambasador Kraljevine Jugoslavije u SAD, koji navodi da je svaki pokušaj da se od Nikole Tesle izvuče bilo kakva poruka protiv Kralja Petra Drugog bila bezuspešna. Teslina odanost srpskoj kruni bila je do kraja života održana besprekorno.
Da li bi Tesla, da je danas među nama, od „linearne funkcije” skrenuo kao „sinusoidi” u navedenim temama? To je već domen pretpostavki. A ono što možemo pretpostaviti jeste da bi zbog gorkog iskustva Jasenovca, Jadovna i, na kraju, „Oluje” imao krajnje rezervisan stav prema nekoj novoj jugoslovenskoj ideji. Možemo slobodno pretpostaviti i to da bi se i danas zalagao za što bolje odnose Srba sa Hrvatima i Slovencima, koje je smatrao bratskim narodima. A ako ćemo suditi po ogromnom poštovanju koje je decenijama ukazivao Karađorđevićima – kao i ništa manjem poštovanju koje oni do dan danas ukazuju njemu – verovatno bi u naše vreme bio i počasni član Krunskog saveta.
*Osnivač Zadužbine „Petar Mandić”, dobročine ustanove koja neguje uspomenu na Tesline pretke

Rustem Mustafa svedoči na suđenju Tačiju
Suđenje Hašimu Tačiju i njegovim saučesnicima optuženima za ratne zločine na KiM nastavlja se sutra, a kako saznaju mediji u Prištini, sudsko veće saslušaće Rustema Mustafu, bivšeg komandanta oslobodilačke vojske Kosova (OVK) u Operativnoj zoni Lap, inače poznatog kriminalca i osuđivanog ratnog zločinca. Mustafa je jedan od retkih pripadnika OVK i jedini komandant te terorističke jedinice koji su u Prištini osuđeni za ratne zločine na KiM. On je potvrdio da je dobio poziv od Specijalizovanog tužilaštva u Hagu da se iduće sedmice pojavi kao svedok.
Mustafa će, kako se očekuje, svedočiti o funkcionisanju OVK, a u izjavama za medije kazao je da namerava da „brani istinu o ratu OVK”.
Rustem Mustafa poznat je kao komandant Remi, a tokom rata 1998–1999. bio je komandant regionalne zone Lap i član takozvane lapske grupe OVK. Posle rata, postao je poslanik i potpredsednik Demokratske partije Kosova. Uhapšen je u avgustu 2002. i izveden pred Okružni sud u Prištini u kojem su sudile međunarodne sudije Unmika. Osuđen je prvostepeno na 17 godina zatvora jer je utvrđeno da je sa još trojicom pripadnika OVK ubio petoro nelojalnih kosovskih Albanaca. Vrhovni sud Kosova preinačio je presudu 2005. i naložio novo suđenje pa je 2013. osuđen na četiri godine zatvora.
Bio je optužen da je zajedno sa drugim pripadnicima OVK držao zarobljenike u nehumanim uslovima, uskraćujući im adekvatnu zdravstvenu negu, hranu i vodu. Zatočenici su podvrgavani stalnom premlaćivanju, mučenju i pretnjama smrću od avgusta 1998. do juna 1999. godine.
Sumnja se da je tokom rata na KiM učestvovao u teškim zločinima nad Srbima kao i da je u zoni Lap osnivao logore u kojima su civili saslušavani, zlostavljani i ubijani. Grupe pod kontrolom Mustafe, prema podacima dostupnim medijima, posle rata proterivale su preostale Srbe i preprodavale napuštene stanove i drugu imovinu. Mustafa je pored terorističke grupe BIA formirao i „Skiftere” i „Crvenu ruku”, čiji su pripadnici progonili, kidnapovali i ubijali Srbe na području Prištine i Podujeva.
Prema podacima srpskih bezbednosnih službi, Mustafa je još od osamdesetih godina prošlog veka privođen zbog trgovine narkoticima, krijumčarenja oružja, ucena, napada na policiju i drugih teških krivičnih dela. Američke obaveštajne službe smatraju ga jednom od osoba od kojih preti opasnost po mir na Balkanu.
Prema obaveštajnim podacima, Mustafa u svojim kriminalnim aktivnostima, pre svega u trgovini drogom, sarađuje sa Ramušom Haradinajem, dok je do 2015, kada je pravosnažno osuđen, bio poslanik i potpredsednik stranke Hašima Tačija.
Rustem Mustafa jedan je od prvih pripadnika OVK koje je još krajem 2018. u predistražnom postupku saslušalo tužilaštvo u Hagu, pa se tada nagađalo da će on biti i jedan od prvih čije će se ime naći na nekoj od optužnica. Iako je Mustafa zbog svoje pozicije u komandi OVK pominjan odmah uz Tačija, Kadrija Veselija, Adema Čekua, Fatmira Limaja i ostalih, haški tužilac će ga saslušati kao svedoka, a ne kao okrivljenog.

Kaciga glavu čuva
Biciklisti su često prinuđeni da se kreću kolovozom gde ih vozači motornih vozila tretiraju kao „ometače”, a ne kao sastavni deo saobraćajnog sistema
Na teritoriji Srbije od početka godine poginule su 23 bicikliste, a povređeno je više od 400. MUP Srbije skrenuo je pažnju da su oni najugroženija kategorija učesnika u saobraćaju.
„Apelujemo na vozače putničkih i teretnih vozila i autobusa da posebnu pažnju usmere na bicikliste, kako bi sačuvali njihovu bezbednost. Sa druge strane, apelujemo i na bicikliste da upotrebnom svetala i reflektujućih elemenata učine sebe vidljivijim, a samim tim i bezbednijim u saobraćaju”, saopšteno je iz MUP-a i objavljen apel i na društvenim mrežama.
Ključni problem, kada je reč o bezbednosti biciklista u saobraćaju, jeste njihova ranjivost, jer i pri relativno malim brzinama često zadobijaju teške povrede, uglavnom zbog toga što im je jedina zaštita njihova odeća, ukazali su stručnjaci Agencije za bezbednost saobraćaja (ABS).
Važnu ulogu ima i brzina vozila koja učestvuju u sudaru sa biciklistima, naročito kada je reč o težim posledicama. Biciklisti su često slabo uočljivi za druge učesnike u saobraćaju, pre svega jer su dimenzije vozila manje u poređenju sa automobilima, autobusima ili teretnim vozilima.
To je poseban problem u noćnim uslovima vidljivosti, pogotovo u slučajevima kada bicikl nije opremljen odgovarajućim svetlima, a to su belo na prednjoj i crveno svetlo na zadnjoj strani bicikla, kao i ako vozač i putnik na biciklu ne nose svetlu odeću.
Stručnjaci naglašavaju i činjenicu da biciklisti različite starosne dobi i pola imaju različite psihofizičke sposobnosti. Deca uglavnom nemaju dovoljno iskustva i znanja, a stariji imaju smanjenu moć zapažanja, smanjene fizičke sposobnosti i pokretljivost.
Bezbednost dvotočkaša u velikoj meri zavisi i od saobraćajnog okruženja, koje je najčešće dizajnirano i prilagođeno za kretanje motornih vozila i nije predviđeno za bicikliste.
„Oni su često prinuđeni da se kreću kolovozom gde ih vozači motornih vozila tretiraju kao ’ometače’ saobraćaja, a ne kao sastavni deo saobraćajnog sistema, pri čemu često i sami ne poštuju pravila – ne postupaju u skladu sa signalizacijom, zabranom korišćenja mobilnih telefona, audio i video uređaja, upotrebom svetala na biciklu. Saobraćajne nesreće sa učešćem biciklista, zbog njihove velike ranjivosti, češće za posledicu imaju poginule osobe, nego što je to slučaj kod udesa sa učešćem samo motornih vozila sa zatvorenom karoserijom”, navodi se u rezultatima istraživanja ABS-a.
Kada se uporedo posmatraju podaci o nastradalim biciklistima i nastradalim vozačima i putnicima u automobilima, dolazi se do podataka da biciklisti kada učestvuju u saobraćajnoj nesreći imaju skoro šest puta veći rizik da smrtno stradaju nego što je to slučaj sa putnicima i vozačima u automobilima.
U proseku, godišnje u udesima u Srbiji pogine oko 50 i bude povređeno oko 1.486 biciklista. Svaka jedanaesta poginula i svaka četrnaesta povređena osoba u saobraćajnim nesrećama je – biciklista. Oni čine oko devet odsto od ukupnog broja poginulih i oko sedam procenata od svih povređenih osoba u udesima, pokazuju podaci ABS-a.
Saobraćajne nesreće sa učešćem biciklista se najčešće događaju u leto i jesen, odnosno u periodu godine od jula do oktobra, a najviše u avgustu.
Stručnjaci savetuju biciklistima da imaju zakopčanu zaštitnu kacigu, koja će im spasiti život u slučaju pada sa bicikla i sprečiti povrede glave.
„Koristite štitnike za kolena i laktove kako biste ublažili udarce od pada. Nosite odgovarajuće cipele i proverite da li su pertle pravilno vezane. Obucite adekvatnu odeću – pantalone sa užim nogavicama, majice i jakne koje su uz telo, kako ne bi došlo do zakačinjanja delova garderobe o pedale i druge delove bicikla”, savetuju iz ABS-a.
Bicikl treba da bude ispravan, ručice na upravljaču čvrste i pravilno podešene, a sedište na odgovarajućoj visini – tako da stopala obe noge budu u stanju da dodirnu zemlju. Kočnice moraju da budu ispravne, a pneumatici na točkovima napumpani pod odgovarajućim pritiskom.
Belo svetlo na prednjoj i crveno na zadnjoj strani bicikla moraju biti ispravni i postavljeni na odgovarajuće položaje. Zvonce ili sirena takođe moraju biti ispravni.
„Kada prelazite preko kolovoza, trudite se da se ponašate kao da ste pešak. Pogledajte pažljivo levo, desno, levo. Kada procenite da je bezbedno započnite prelazak, gurajući bicikl pored sebe. Koristite ručne signale da upozorite druge učesnike u saobraćaju ili im date obaveštenje o skretanju i promeni položaja na kolovozu”, savetuju stručnjaci.
U noćnim uslovima i kada je smanjena vidljivost, osim što bicikl mora da bude osvetljen, biciklista treba da ima svetlu i odeću sa retroreflektujućim materijalima. Ako voze bicikl kolovozom, treba da se kreću u širini od najviše jedan metar od desne ivice kolovoza, ali ne uz sam ivičnjak.

Joksimović: Možda i pobedimo!
Ponosan sam što po drugi put nastupam na Evrosongu i što zastupam boje moje zemlje. Ovog puta stvarno se oseća energija koja oslikava zemlju koja je favorit. Ujedinjeni smo oko lepe stvari i vrlo se lako može desiti da pobedimo. U Azerbejdžanu ćemo napraviti najlepšu moguću razglednicu!
Ovim rečima se u sredu obratio Željko Joksimović, naš predstavnik na 57. po redu „Pesmi Evrovizije” na kojoj će 24. maja predstavljati Srbiju pesmom „Nije ljubav stvar”.
Najavljen novinarima kao jedan do najuspešnijih muzičara ikada na ovom muzičkom takmičenju, kao autor „kojem su se svi poklonili”, Joksimović je pred domaćim i stranim novinarima koji su ispunili hol zgrade Radio-televizije Srbije, priznao da je mu je ove godine u rukama mnogo topliji krompir nego što je to bilo pre nekoliko godina kada se Evropi i svetu predstavio kao voditelj Evrosonga kojem je domaćin bio Beograd.
– Ovo sada je drugačija nota, drugačija odgovornost, rekao je Joksimović priznajući da je čitao brojne komentare nakon predstavljanja pesme sa kojom putuje u Baku i da se jednostavno uplašio jer nikada nije dobio toliko pozitivnih kritika.
Uz priču kako u Baku ide sa veoma talentovanom i muzikalnom ekipom, Joksimović je rekao da želi ove godine na nešto drugačiji način da se predstavi evrovizijskoj publici nego 2004. kada je u Istanbulu izveo pesmu „Lane moje” sa kojom je osvojio drugo mesto.

Željko Joksimović i menadžeBane Obradović (Foto Tanjug)
– Želja mi je da ovogodišnji nastup ne podseća na taj, ne zato što je on bio loš već zbog toga što moramo nešto novo da napravimo. I radimo na tome da nastup bude jednostavan, sveden, emotivan, rekao je naš predstavnik koji će u tri minuta morati da otpeva „našu zajedničku notu”.
Promotivne turneje do početka Evrosonga neće biti a novinari su dobili i odgovor na pitanje na kojem jeziku će nas predstavljati u Kristalnoj areni.
– Meni obe verzije leže. Ali, pevaću na srpskom!
Postoji mogućnost i da bude snimljen video spot, ali samo, kako je Joksimović naglasio, kao propratna stvar.
– Ništa pretenciozno već što manje i što skromnije. Jer, gledamo da i nastup bude takav, da se pre svega čuje glas, muzika, objasnio je okupljenim novinarima.
Joksimović je čuo i ostale kandidate i smatra da su pesme lepe i da svaka od njih počinje da živi svoj život.
–Naravnom, svako ima svoja tri minuta. Mislim da će ovogodišnji Evrosong biti dosta jak, rekao je autor koji se ove godine četvrti put predstavlja na „Pesmi Evrovizije”.
Na pitanje hrvatske novinarke kakav je osećaj biti u konkurenciji sa Ninom Badrić koja predstavlja naše susede na Evrosongu, Joksimović je rekao da mu je drago kada vidi ljude sa kojima se već viđao tokom prethodnih takmičenja kao i da se naročito raduje susretu sa Ninom.
S. Čikarić.........
I kladionice greše
Ne znam da sam treći po kladionicama, To me već malo i nervira. Kladionice mogu i da pogreše. Svi očekujemo da naša pesma bude najbolja. Ali, neće biti ništa loše i ako budemo u prva tri mesta, izjavio je Joksimović nakon konstatacije novinara da se pesma „Nije ljubav stvar” našla na trećem mestu po prognozama kladionica.

Njujork – najkonkurentniji grad na svetu
Najmnogoljudniji američki grad Njujork našao se na vrhu liste najkonkurentnijih gradova sveta, koju je objavio britanski list „Ekonomist”. Na listi, koju je redakcija britanskog časopisa sastavila za potrebe istraživanja banke Sitigrup, nalazi se 120 gradova koji zajedno imaju udela u 29 odsto ukupne svetske ekonomije.
Svaki od tih gradova je ocenjivan u 12 različitih kategorija – od ekonomskog rasta, ljudskog i fizičkog kapitala, do infrastrukture, institucija, finansijske zrelosti, kulturološkog okruženja, gde je najviša ocena 100, preneo je francuski list „Figaro”.
Njujork je, sa prosečnom ocenom 71,4, zadovoljio najviše kriterijume u više kategorija kao što su privredni rast, finansijska zrelost, ljudski kapital, socijalno i kulturološko okruženje.
Na drugom mestu našao se glavni grad Velike Britanije London, sa prosečnom ocenom 70,4, dok je za finansijsku zrelost dobio 100 poena. On je ujedno i najbolje plasirani evropski grad.
Na trećem mestu našao se istočnoazijski grad Singapur sa prosečnom ocenom 70, koji je maksimalnih 100 poena dobio za finansijsku zrelost.
Četvrto i peto mesto dele Pariz i Hongkong. Pariz je drugi najbolje plasirani evropski grad, zahvaljujući tome što je zadovoljio visoke kriterijume u pogledu infrastrukture i socijalnog i kulturološkog okruženja. Istu ocenu je dobila i bivša britanska kolonija koja je od pre 15 godina vraćena u sastav Kine, Hongkong, zadržavši adute najuticajnijeg svetskog finansijskog centra.
Na šestom mestu je glavni grad Japana. Tokio je treći najbolje plasirani azijski grad, a najviše pohvala je dobio na planu infrastrukture i finansijske zrelosti. Na sedmom mestu je Cirih, treći najbolje plasirani evropski grad. Ovaj grad u Švajcarskoj je najviše kriterijume zadovoljio u tri kategorije: finansijska zrelost, infrastruktura i socijalno i kulturološko okruženje.
Osmo, deveto i deseto mesto zauzimaju tri grada SAD – američki administrativni centar Vašington, zatim Čikago, gde su smešteni najuticajnija poljoprivredna berza u svetu i sedišta „Boinga” i „Motorole”, i na kraju Boston, glavni grad Masačusetsa.
Buenos Ajres, koji je zauzeo 60. mesto, najbolje je plasirani latinoamerički grad, a Johanesburg, na 67. mestu, najkonkurentniji je afrički grad.

Kraj „Enciklopedije Britanike” na papiru
Provereni izvor znanja iz nauke, umetnosti, matematike i filozofije „Enciklopedija Britanika” neće se više štampati jer njen izdavač smatra da su mnoge informacije već zastarele kada se pojave na papiru.
Kompanija „Enciklopedija Britanika” saopštila je juče na svom sajtu da sve ostaje isto u elektronskoj verziji njihovog kapitalnog izdanja starog 244 godine. 
U sedištu u Čikagu već godinama su se pripremali da ukinu najpoznatiju svetsku enciklopediju u formi knjige. Poslednjih godina bili su primorani da se takmiče sa pretraživačima na svetskoj mreži i besplatnom „Vikipedijom”. Direktor kompanije Džordž Koz ne prihvata da gašenje „Britanike” ima veze sa Guglom ili otvorenim enciklopedijama i umesto toga ističe da je kompanija morala da se posveti posetiocima na internetu jer je njih mnogo više od kupaca štampanog izdanja. On kaže da su mnogi podaci zastareli dok se nađu na papiru, dok se sajt osvežava više puta dnevno.
Poslednje štampano izdanje „Britanike” u 32 toma iz 2010.  prodaje se za više od hiljadu evra i sadrži 120.000 tekstova. DVD sa rečnikom košta 23 dolara, a godišnja pretplata na svetskoj mreži oko 55 evra. Sa druge strane, otvorena enciklopedija „Vikipedija” je besplatna i samo na engleskom jeziku ima oko četiri miliona članaka. Razlika je ipak u tome što se prva može koristiti kao referenca.
– Možda nismo tako veliki kao „Vikipedija”, ali nas odlikuju akademski duh, uređivanje tekstova i dobro napisani članci zasnovani na činjenicama – istakao je Koz.
U moru besplatnih, ali neproverenih ili netačnih podataka koji kruže svetskom mrežom, „Britanika” se izdvaja upravo po tome što njene članke pišu plaćeni profesionalci, a ne surferi s viškom slobodnog vremena. „Enciklopediju Britaniku” uređuje više od sto urednika i na njoj radi na hiljade stručnjaka uključujući nobelovce ili nekadašnje državnike, poput Bila Klintona. 
Pretražujući pojmove za školu ili fakultet, korisnici su se poslednjih godina uglavnom okretali onlajn verziji koju posećuje oko sto miliona ljudi, uključujući vlasnike smartfona. Kompanija se zato uveliko okrenula ne samo digitalnoj enciklopediji, već i brojnim drugim izdanjima, pre svega udžbenicima, i to uglavnom digitalnim. Rukovodstvo računa s tim da ove godine samo 15 odsto prihoda zaradi od prodaje preostalih štampanih izdanja „Britanike” i pretplate na njenu onlajn verziju, dok će ostatak najverovatnije doći od ostalog obrazovnog materijala, uključujući elektronske knjige i rečnike. Ipak, prvi komentari korisnika naviklih na „Enciklopediju Britaniku” na papiru su da je gašenje štampanog izdanja kao gubitak prijatelja na koga ste uvek mogli da se oslonite.
----------------------------------------------
Sedmica besplatnog pristupa
Kako bi se obeležio kraj jedne ere, pristup stranama „Enciklopedije Britanike” na svetskoj mreži biće besplatan u narednih nedelju dana.
Sažet skup svetskog znanja iz različitih oblasti prvi put se pojavio 1768. u Edinburgu u tri toma. Kompanija, danas registrovana u SAD i u vlasništvu švajcarskog bankara, rano je počela da razmišlja o razvoju enciklopedije. Tako su već sedamdesetih istraživali digitalne mogućnosti, 1989. objavili prvi cede, a onlajn verziju 1994.

Zastupnici iz rasejanja
Na osnovu preporuke Evropske i Venecijanske komisije, izmenama Zakona o izboru narodnih poslanika u Srbiji je povećano učešće žena na izbornim listama i uspostavljena je ravnomernija teritorijalna zastupljenost opština, gradova i okruga. Na taj način udovoljeno je zahtevu za realnu reprezentaciju svih teritorijalnih i društvenih segmenata.
Ali nigde – kao da se ne predstavlja nacionalni demografski faktor – nije pomenuta potreba za učešćem skoro jedne trećine državljana Srbije u rasejanju u zakonodavnoj i izvršnoj vlasti, što omogućava Ustav formom aktivnog i pasivnog biračkog prava. Sigurno je da bi veliki broj građana u rasejanju mogao i bio spreman da prihvati zastupništvo državnih interesa u inostranstvu, odnosno u zemljama boravka, kompetentno i kvalitetno, zahvaljujući pre svega poznavanju jezika, mentaliteta, ekonomske i svake druge situacije, uz daleko manje troškove za državu, što u ovom trenutku nije zanemarljivo.
Pitanje ulaska predstavnika rasejanja u skupštinu nešto je komplikovanije od imenovanja državnih zastupnika, ali nije nerešivo. Jedna od mogućnosti je: rasejanje kao jedna izborna jedinica, uz pozitivnu diskriminaciju pod uslovima koji važe za nacionalne manjine (prirodni prag). Druga mogućnost je da svi učesnici u izbornom procesu koji pređu cenzus ustupe na svojim listama po dva mesta predstavnicima rasejanja što je, ako se drugačije ne uredi, malo verovatno I treća, možda najcelishodnija, pošto je za prve dve potrebno vreme za pripreme, jeste predsednički Lex specialis kojim bi bila obezbeđena mesta za (najmanje) petoro predstavnika rasejanja u skupštini, u dovoljnom broju za formiranje poslaničkog kluba.
Citiramo Maksa Vebera: ,,Politika je uzvišenost ljudskog duha usmerena na izgradnju društvene strukture i upravljanja tom strukturom zarad zajedničkog boljitka”. Što će reći da politika i učešće u njoj rasejanju nije strano, ako može da posluži u realizaciji ciljeva od zajedničkog interesa u vremenu strukturne krize društva, kad je svako u skladu sa svojim mogućnostima dužan da doprinese njenom prevladavanju, naročito danas kad je Srbija zakoračila na put evropskih integracija.
Najbolji partneri na tom putu biće joj sopstveni građani: društveno odgovorni i organizaciono osposobljeni, s iskustvom i znanjem iz sveta kojem teži, ako svoje potencijale efikasno aktiviraju u državnim organima i skupštini, diplomatiji i drugim predstavništvima. Sa novom energijom, idejama i visokim moralnim standardima na zajedničkom poslu revitalizacije srpske države i društva. Uprkos zakasneloj tranziciji, ili upravo zbog toga, trebalo bi bez oklevanja menjati sve što se menjati ne ume, ne želi i neće, a bolji odnos prema rasejanju podrazumeva se.
Delegat Skupštine dijaspore, Minhen

Blistava Ana Ivanović
Ana Ivanović je u osmini finala turnira u Indijan Velsu odigrala jedan od svojih najboljih mečeva u poslednjih nekoliko sezona, savladavši sa 6:3, 6:2 četvrtog nosioca i prošlogodišnju prvakinju Karolinu Voznjacki. 
Naša teniserka, šampionka iz 2008. godine, u kojoj se kao pobednica Rolan Garosa probila na prvo mesto svetske rang-liste, podsetila je u susretu sa Dankinjom na te dane. Bezmalo četiri godine traje rasprava o tome može li opet na svetski tron, stručnjaci uporno traže odgovor na pitanje šta je sputava da svojim forhendom opet ruši sve pred sobom, a ona im je protiv doskorašnjeg „broja 1” dala povod da se ponovo bave pozitivnim stvarima u njenoj igri. 
Da li će reč kriza ostati po strani kad se priča o Ani Ivanović, zavisiće pre svega od ove sezone, a bilo bi dobro da se uzlet nastavi već u Indijan Velsu gde je u četvrtfinalu očekuje sedmi nosilac, hitronoga Francuskinja Marion Bartoli. Svakako, susret sa danskom teniserkom, od koje je izgubila nedavno u Dubaiju (6:3, 7:5), jeste veliko ohrabrenje. Za razliku od tog duela, sada je uspela da vodi igru, da sve vreme pritiska rivala. Doduše, početak je bio pun oscilacija, kad obe nisu uspevale da dobiju gem na svoj servis.
– Veoma sam srećna – izjavila je Ivanovićeva posle 70 minuta borbe, a prenose najveće svetske agencije. – Smatram da nisam puno grešila, osim na početku meča. Ali, da, moram da budem zadovoljna što sam uspela da igram agresivno. Znala sam da moram da budem agresivna i da moram da prihvatim neke greške, jer Voznjacki uvek primorava protivnika da napravi udarac više. Raduje me i da sam servirala mnogo, mnogo bolje nego u našem prethodnom meču. 
Ivanovićeva je naglasila i da je svesna da njen bekhend mora da bude mnogo bolji, da često greši na bekhend strani, ali i da je rešena da još više vežba taj deo igre.
Karolina Voznjacki, koja bi posle pada s prvog na četvrto mesto svetske VTA liste mogla od ponedeljka još da se surva (do 7. mesta), ovako je ocenila susret s našom teniserkom:
– Ana Ivanović je ovog puta jednostavno bila bolja od mene. Znam kako sam tenis igrala i znam kakav tenis trenutno mogu da igram. Kad ste svesni da niste u top formi, ipak pokušavate. Gurate sebe, ali se stvari ne odvijaju onako kako želite. Ponekad, to je razočaravajuće. 
Voznjacki je na svom nalogu na Tviteru dodala i ovo:
– Ovo nije bio moj dan, izgubila sam od Ane Ivanović… Hvala bogu, u tenisu uvek postoji sledeća nedelja.
Petnaesti nosilac Ana Ivanović (24 god) do ovog meča je izgubila 11 od 12 poslednjih susreta sa igračicama plasiranim među pet najboljih na VTA listi. Protiv svoje naredne protivnice Marion Bartoli (27 god), koja je s lakoćom izbacila Čehinju Lusi Safarovu (6:1, 6:4), srela se i lane u četvrtfinalu, kada je izgubila sa 6:4, 7:6 (4).
– Bilo bi lepo da joj se revanširam – rekla je naša teniserka za vebsajt VTA o teniserki protiv koje vodi sa 4:3 u međusobnim duelima. – Merion je vrlo težak protivnik. Dobro se kreće, odlično napada lopticu i pogađa uglove sa svojim dvoručnim i forhendom i bekhendom. Vrlo mi je važno da opet budem agresivna i da zadržim dobar servis. Voznjacki sam uspela da pritisnem kada mi je polazilo za rukom da ostanem pribrana i da držim svoj servis.
----------------------------------------------
Nalbandijan zaustavio Tipsarevića
Našem Janku Tipsareviću (10. nosilac) treće kolo u Indijan Velsu ostaje najbolji plasman na ovom masters turniru, pošto ga je na korak od osmine finala zaustavio nepredvidivi Argentinac David Nalbandijan – 6:3, 3:6, 6:3. U svakom setu viđen je po jedan brejk, ali je nekadašnji svetski „broj 3”, uprkos lošem prvom servisu (48 %), uspeo da se probije među 16 najboljih gde ga očekuje Francuz Žo Vilfrid Conga.
Teniseri, treće kolo: Nadal (2. nosilac, Španija) – Granoljers (26, Španija) 6:1, 6:4, Federer (3, Švajcarska) – Raonić (27, Kanada) 6:7 (4), 6:2, 6:4, Istomin (Uzbekistan) – Ferer (5, Španija) 6:4, 6:3, Conga (6, Francuska) – Štjepanek (28, Češka) 6:7 (2), 6:3, 6:2, Del Potro (9, Argentina) – Verdasko (19, Španija) 6:2, 7:6 (6), Nalbandijan (Argentina) – Tipsarević (10, Srbija) 6:3, 3:6, 6:3, Dolgopolov (21, Ukrajina) – Bagdatis (Kipar) 6:4, 5:7, 6:4, Beluči (Brazil) – Davidenko (Rusija), Beluči ide dalje bez borbe.
----------------------------------------------
Duel ruskih lepotica: Šarapova – Kirilenko
U jednom od četvrtfinalnih susreta u Indijan Velsu srešće se i dve ruske lepotice: Marija Šarapova i Marija Kirilenko koja se probila među osam pošto je izbacila svoju zemljakinju Nađu Petrovu – 6:1, 5:7, 6:2.
Teniserke, osmina finala: Azarenka (1. nosilac, Belorusija) – Gerges (14, Nemačka) 6:3, 6:1, Šarapova (2, Rusija) – Vinči (21, Italija) 6:2, 6:1, Ivanović (15, Srbija) – Voznjacki (4, Danska) 6:3, 6:2, Bartoli (7, Francuska) – Safarova (23, Češka) 6:1, 6:4, Na Li (8, Kina) – Zakopalova (Češka) 6:1, 6:0, Radvanjska (5, Poljska) – Hempton (SAD) 6:3, 4:6, 3:0 Hempton predala, Kerber (18, Nemačka) – Mekhejl (32, SAD) 6:3, 3:6, 7:6 (4), Kirilenko (20, Rusija) – Petrova (30, Rusija) 6:1, 5:7, 6:2.

Čelsi golom Ivanovića u četvrtfinalu Lige šampiona
Engleski Čelsi se zahvaljujući pogotku srpskog reprezentativca Branislava Ivanovića u 105. minutu plasirao među osam najboljih timova Evrope. U regularnom delu utakmice nakon 90. minuta igre bilo je 3:1 za domaćina.
Čelsi je zapretio odmah na startu, već u 5. minutu kada je Staridž oprobao udarac sa ivice šesnaesterca, međutim, golman gostiju se nije dao prevariti. Hamšik je brzo uzvratio ali je Čeh dobro interevnisao
 Napolitanci još uvek uzdišu za zlatnim devedesetim kada je ekipu predvodio legendarni Dijego Armando Maradona. To vreme izgleda da se polako vraća, jer Napoli je u prvih četvrt časa igre ličio na vrlo ozbiljnu ekipu.
Načeo mrežu Napolija: Didije Drogba (Foto Rojters)
Onda su gosti neshvatljivo stali, više nisu bili tako ubedljivi i ubojiti kao na početku, kao da se uvukao strah u noge gostujućim igračima. Na odmor se otišlo sa zadovoljavajućih 1:0 za Čelsi, pošto je opasni Drogba u 28. minutu pogodio mrežu.
U nastavku igre domaćin je krenuo mirno i organizovano. I već u 48. minutu Čelsi povećava vođstvo. Najpre je štoper Kampanjaro izbio loptu u korner. Ulsedio je centaršut Lampara da bi se Džon Teri visoko podigao i u svom stilu glavom matirao golmana Napolija. Međutim, gosti se nisu predavali. Igrao se 54. minut kada je Inler strahovitim udarcem matirao Čeha i ulio novu nadu svom timu. Kakav gol kapitena švajcarske reprezentacije.
Kako se bližio kraj meča Čelsijevi igrači su imali sve manje strpljenja pa je trener Di Mateo bio prinuđen da nešto menja, uveo je Toresa, koji je poslednji gol za plave postigao još u oktobru prošle godine. Dosena je u 73. minutu igrao rukom * penal za Čelsi. Lampar je šutirao snažno sa 11 metara i sve se vratilo na početak. Pristupilo se produžecima i na isteku prvog produžetka srpski reprezentativac Branislav Ivanović sjajnim udarcem u 105. minutu nakon divne asistencije Drogbe odveo svoj tim među osam najboljih u Evropi. Bio je to neodbranjiv udarac sa desetak metara.
Pogodak Iguaina (Foto Rojters)
Real je u Madridu bio ubedljiv i uverljiv i sa 4:1 (1:0) savladao moskovski CSKA. Najpre je Iguain u 26. doveo u vođstvo kraljevski klub. Ronaldo je povečao na 2:0 u 55. a Benzema u 70. na ubedljivih 3:0 da bi Zoran Tošić u 77. smanjio vođstvo Reala. Ipak u 90. minutu Ronaldo je ponovo bio strelac za ubedljivu pobedu!
------------------------------------------------
Osam najboljih
U ovogodišnje nadmetanje četvrtfinala Lige šampiona plasirali su se:Benfika, Milan, Apoel, Barselona, Olimpik, Bajern, Real i Čelsi. Žreb je u petaku Nionu.

„Crveno-beli” ne posustaju
Zvezda ne posustaje. Zabeležila je i treću pobedu i to, sasvim zasluženo, vrlo ubedljivu – 4:0 (1:0). U prvom poluvremenu je još i bilo opasnosti pred njenim golom, ali u drugom se igralo samo na polovini Smedereva.
Crvena zvezda je povela u 13. minutu. Evandro je izveo slobodan udarac s desne strane, Milunović je nadmudrio svoje čuvare u skoku i znalački, ne toliko jakim, koliko preciznim udarcem, poslao loptu pored stative u mrežu. Golman Živković se opružio koliko je dug, ali mu spasa nije bilo.
Lopta se još jednom našla u njegovoj mreži u prvom poluvremenu. Evandro je centrirao levom nogom s desne aut-linije, a lopta je završila u golu kraj desne golmanove stative. Sudija Mihajlović je pokazao na centar, ali je poništio odluku na traženje svog pomoćnika Gagića. Na pet metara su se za loptu borili Borha i Brković. Nijedan od njih dvojice nije dotakao loptu, ali je centarhalf Smederevaca pao i verovatno je sudija s aut-linije zaključio da je nad njim načinjen prekršaj.
Samo dva minuta kasnije, u 41, ponovo je sudijska odluka izazvala nezadovoljstvo domaćih. Mikić je centrirao s ivice šesnaesterca, na nekoliko metara od njega je bio M. Milosavljević i lopta se odbila od njegove ruke. Sudija je procenio da to nije bilo namerno, pa nije pokazao na belu tačku.
Smederevci su pokazali zube u prvom poluvremenu. U 14. minutu su imali priliku da izjednače odmah posle Zvezdinog vođstva. Posle kontranapada Dejan Živković je primio loptu, pucao silovito sa oko 15 metara, ali je ona očešala prečku s gornje strane. U prvih 45 minuta Smederevci su pripretili, ali Bajković nije imao posla.
U 73. minutu je odlučena utakmica. Mikića je u prodoru u šesnaesterac vukao I. Milosavljević. Udarac s 11 metara je izveo vrlo sigurno Kadu i 2:0.
Dva minuta posle toga je zablistao Kasalica, koji samo što je ušao u igru. Smederevci su pokušali da naprave ofsajd-zamku, ali nisu uspeli. Zvezdin centarfor je izbio sam ispred golmana, obišao ga i plasirao loptu u praznu mrežu.  Konačan rezultat je postavio Kadu iz penala u 85. Pre toga je I. Milosavljević oborio Kasalicu.
Stadion: C. zvezde. Gledalaca: 40.000. Sudija: Mihajlović (Vranje). Strelci: 1:0 Milunović (13), 2:0 Kadu iz penala (73), 3:0 Kasalica (75), 4:0 Kadu iz penala (86). Žuti karton: Mikić (C. zvezda), Adamović, Miović (Smederevo).
C. ZVEZDA: Bajković –, Mikić 8 (od 78. Stojković –), Mladenović 6, Milivojević 7, Krneta 6, Maksimović 6, Vešović 6 (od 73. Kasalica 7), Evandro 7, Borha 6, Kadu 6, Milunović 7 (od 68. Mirić –). Trener: Prosinečki.
SMEDEREVO: M. Živković 8, Lukić 6, M. Milosavljević 5 (od 65. Vučinić –), Stanić 6, Miović 6, Brković 6, Brašanac 5, Adamović 5, Stojanović 5, D. Živković 6 (od 53. I. Milosavljević 5), Jerinić 5. Trener: Đorđević.

Partizan pobedio na Karaburmi, laknulo i Grantu
Laknulo je i Avramu Grantu, pošto je Partizan nakon dva remija na početku prolećnog dela sezone zabeležio prvu pobedu. Savladao je OFK Beograd na Karaburmi s 2:1 (2:1) i zabeležio 12. uzastopni trijumf u međusobnim duelima.
Do prve „trojke” ove kalendarske godine šampion je stigao uz dosta muka. Ni ovog puta njegovi fudbaleri nisu zadovoljili igrom, pa su se prvi zvižduci čuli već u 25. minutu. OFK Beograd je najavio da će pokušati da iznenadi velikog rivala. Na momente je u tome i uspevao, ali to nije bilo dovoljno da na kraju izbegne novi poraz.
Partizan se mučio i nije uspevao ozbiljnije da ugrozi mrežu domaćina. Do prednosti je došao iz slobodnog udarca u 28. minutu. Tomić je izvanredno tukao sa oko 30 metara, a lopta se od leve stative odbila u gol. Pokušao je Lukač da interveniše, ali nije uspeo da spreči vođstvo protivnika 0:1.
Samo deset minuta kasnije „romantičari” su izjednačili. Batioha je nadskočio neopreznog Miljkovića i udarcem glavom sproveo loptu nakon centaršuta Petkovića u desnu stranu gola „crno-belih”.
Novo vođstvo, a ispostavilo se i pobedu Partizanu doneo je bugarski reprezentativac Ivanov. Babović je sa ugla kratko dodao Kamari, ovaj je ubacio na drugu stativu, gde je najviši u skoku bio štoper „crno-belih” i glavom postigao svoj drugi gol ove sezone. Pokušali su igrači domaćih da izbace loptu, ali nisu uspeli pre nego što je ona prešla gol liniju, pa je arbitar Gogić pokazao na centar.
U poslednjim trenucima prvog dela Lazar Marković je, nakon greške Ivanova, startovao i zaustavio Batiohu u naletu. Igrači OFK Beograda su tražili od novosadskog sudije da dosudi jedanaesterac, ali je on samo odmahnuo rukom.
Igra u drugom delu bila je još slabija, pa je gledaoce razgalio samo mlađani Marković, koji je s par begova pokazao da se vraća u formu u kojoj je bio jesenas. Dijara je dva puta tukao u 61. minutu, ali je oba puta blokiran, pa nije uspeo da stoti prvenstveni meč u dresu Partizana kruniše pogotkom. Domaćin je do izjednačenja mogao samo u 68. minutu, kada je Stojković najpre refleksnom reakcijom zaustavio udarac Purovića glavom, a nakon kornera i pokušaj Nikolića.
Stadion: Omladinski. Gledalaca: 5.000. Sudija: Gogić (Novi Sad). Strelci: 0:1 Tomić (28), 1:1 Batioha (38), 1:2 Ivanov (43). Žuti kartoni: Kecojević (OFK Beograd), L. Marković (Partizan). Nadoknada vremena: prvi deo: 1 minut, drugi 2.
OFK BEOGRAD: Lukač 7, Petković 6,5, Kecojević 6,5, Vasiljević - (od 24. Gašić 6), Rodić 6, Nikolić 6,5, Sinđić 6, Simić 6, Pavlovski 6 (od 51. Aleksić 6), Batioha 6,5, Purović 6 (od 73. Milić -). Trener: Babić.
PARTIZAN: Stojković 7, Miljković 6, Rnić 7, Ivanov 7,5, Volkov 6,5, Kamara 7, Tomić 6,5, Vukić 6 (od 67. S. Ilić 6), Babović 6, Dijara 6 (od 90. Pašeko -), L. Marković 6,5 (od 72. Smiljanić -). Trener: Grant.
IGRAČ UTAKMICE: Ivan Ivanov (Partizan).

Lene: Autonomijom za sever Kosova prevazići podele
Evropska unija mora da pokrene mnogo ambicioznije razgovore Beograda i Prištine, kao i predstavnika severnog Kosova, s ciljem da se regionalnom autonomijom za sever prevaziđe podela između severa i drugih delova Kosova, ocenila je fondacija „Karnegi Evropa”, u analizi objavljenoj u Briselu, koju prenosi Beta.
Tvorac izveštaja, Štefan Lene, raniji dugogodišnji glavni opunomoćenik za Balkan bivšeg visokog zvaničnika EU Havijera Solane, naglašava da rezultat ovakvih trojnih pregovora mora biti da se „uspostavi celovit okvir za saradnju, uključujući ugovorne sporazume i diplomatska zastupništva, kojim se zadržavaju različiti pravni stavovi strana oko statusa i koji je uobličen po uzoru na nemačko-nemački sporazum iz 1972. godine”.
Lene navodi da treba „obezbediti međunarodne garancije za srpske pravoslavne manastire” na Kosovu. „Evropska unija mora taj proces pokrenuti imenovanjem izaslanika na visokom nivou koji bi vodio pregovore o tome”, piše u analizi „Karnegi Evrope”.
To bi, smatra autor, trebalo da dovede do „prestanka protivljenja Srbije ulasku Kosova u članstvo međunarodnih organizacija i daljim priznavanjima (nezavisnosti)”.
Lene ističe da je plan od četiri tačke srpskog predsednika Borisa Tadića za Kosovo naišao na veliko interesovanje. „Najzanimljiviji deo te inicijative – zbog čega su zapadni zvaničnici na nju većinom reagovali povoljno jeste to da se njome napušta pojam podele, a ta poruka s najvišeg nivoa može faktički predstavljati novi krupan početak”, smatra analitičar „Karnegi Evrope”.
On dodaje da je „u srži tog predloga zamisao stvaranja regiona severno Kosovo”, a srpski sagovornici su porekli da je namera da se stvori nova Republika Srpska. „Rekli su da cilj nije da se novi region upliće u poslove Prištine, već da se na najmanju meru svede uplitanje Prištine u poslove severa”, piše u tekstu.
U izveštaju je ocena o tome da je „situacija na severnom Kosovu i dalje zategnuta, a nepoverenje između Beograda i Prištine i dalje veliko – otud se ne sme gubiti vreme i, nadograđujući se na uspeh dogovora iz februara 2012, EU se mora hitno pokrenuti da počne sveobuhvatniji dijalog koji će se pozabaviti pitanjima na severu gde je srpska većina”. „Visoka predstavnica EU Ketrin Ešton zato mora imenovati izaslanika na visokom nivou da vodi te razgovore”, smatra analitičar „Karnegi Evropa”.
Lene zaključuje da, „ako su Srbi i Kosovari uvereni da će se na kraju priključiti evropskoj matici, ima i velikih izgleda da reše svoja razmimoilaženja”.

Srpska zajednica u Rumuniji se gasi
Od našeg dopisnika
Bukurešt – Već više od hiljadu godina Srbi žive na prostorima današnje Rumunije (između Tise, Moriša, Tamiša i Dunava), ali im „nikada do sada, bar istorijski gledano, nije pretila sudbina nestanka kao u ovom 21. veku”, zaključak je temišvarskog nedeljnika „Naša reč”, koji je objavio nezvanične rezultate popisa rumunskog stanovništva obavljenog krajem 2011. 
Pre deset godina broj Srba u Rumuniji iznosio je 22.561, a sada ih ima 18.481, to jest za oko 20 odsto manje. Oni uglavnom žive u zoni rumunskog dela Banata i u Dunavskoj Klisuri, odnosno u severozapadnim županijama Timiš, Arad, Karaš-Severin i Mehedinc. U prvim dvema uglavnom žive u gradovima, a u ostalim – u ruralnim naseljima.
Prema popisu iz 1920. godine, posle Prvog svetskog rata srpski živalj u Rumuniji brojao je više od 50.000 duša. Nakon tog perioda taj broj je stalno opadao da bi se sveo na sadašnjih 18.481. Kao i ranije, i sada ih je najviše u Timiškoj županiji, čiji je centar Temišvar (preko 10.000). Statistike pokazuju da Srbi, osim u Banatu, žive u još 30 rumunskih županija. U Bukureštu ih ima oko 350.
Opadanje broja Srba u Rumuniji nije samo „srpski specijalitet”. Opšti broj rumunske populacije smanjio se za deset godina od 21,5 na 19,5 miliona, to jest za oko 10 odsto.
Prema mišljenju Srboljuba Miškovića, glavnog i odgovornog urednika temišvarskog nedeljnika „Naša reč”, koji izlazi na srpskom, postoje tri bitna razloga za stalno opadanje broja Srba u Rumuniji – osetan pad nataliteta, mešoviti brakovi i osipanje srpskih seoskih zajednica.
„Kao manjinu, kao srpski identitet i u Austrougarskoj i potom i u Rumuniji, bar između dva svetska rata, održala su nas naša sela, a u njima naše škole i donekle razuman natalitet u srpskoj porodici sa dvoje ili troje dece u čistim srpskim porodicama”, piše Mišković.
Sa stanjem „srpstva” u Rumuniji najviše kubure srpske škole. Ako je između dva svetska rata po srpskim školama učilo preko 10.000 dece, a šezdesetih ovde postojalo više od 50 škola u kojima se predavalo na srpskom jeziku, sada ima svega 500 srpskih đaka, koji pohađaju dve osmoletke i idu u 12 seoskih škola u kojima po jedan učitelj vodi nastavu uporedo u sva četiri razreda.
Jedina srpska gimnazija – „Dositej Obradović” u Temišvaru – jedva uspeva da sastavi razrede. Srpski roditelji se preklinju da pošalju svoju decu u tu gimnaziju, čiji je i sam opstanak doveden u pitanje.

Petković: Svečlja kriminalizacijom Srba opravdava prisustvo parapolicije
Direktor Kancelarije za Kosovo i Metohiju Petar Petković ocenio je danas da je pokušaji ministra unutrašnjih poslova privremenih prištinskih institucija Dželjalja Svečlje da kriminalizuje Srbe sa severa KiM imaju za cilj da opravdaju, kako je naveo, protivpravno prisustvo parapolicijskih jedinica, „gde danonoćno terorišu srpski narod”.
„Lažni ministar, a pravi nasilnik i ekstremista Dželjalj Svećlja, zajedno sa njegovim okupacionim falangama preobučenim u odela Kosovske policije, jedini su kriminalci na severu Kosova i Metohije i tu nemaju šta da traže”, naveo je Petković u saopštenju. Poručio je da bi bilo najbolje da Svećlja „pođe od sebe i optužnice koja je godinama podignuta protiv njega zbog napada kamenicama na pripadnike tzv. Kosovske policije, ali i zbog prevrtanja vozila misije Euleks”.
Dodao je da bi Svećlja, umesto što „nezakonito da privodi Srbe navodnom poznanju pravde i prava”, trebalo prvo sam da prestane da beži od tog istog prava i pravde.
„Da li je sprovođenje reda i zakona to što je kukavički poslao svoje falange da duge cevi uperuju u sina predsednika Aleksandra Vučića zbog jedne majice? Da li je vladavina prava kada Kurtijevi specijalci pucaju u leđa Dragiši Galjku, Miljanu Deleviću, Milanu Jovanoviću, braći Stojanović iz Gotovuše? Ili, kada brutalno pretuku srpsku decu Daru i Kristijana”, zapitao je Petković. Naglasio je da „hibridni rat koji Svećlja kukavički vodi iz Prištine protiv svega srpskog i posebno severa Kosova i Metohije”, rezultirao time da „nema tog čestitog Srbina koji bi ni javno ni tajno pristao da bude alibi Svećlji u njegovoj bolesnoj opsesiji okupacije severa i proterivanja Srba sa Kosova i Metohije”.
„To mu nikada neće uspeti”, poručio je Petković. Svečlja je ranije danas u intervjuu portalu Košev rekao da nije protiv srpskog naroda, već, kako tvrdi â€žšovinističkih projekata Srbije i kriminalaca”.

Ferstapen: Srećan sam što smo pobedili 11. put uzastopno
Vozač Red Bula Holanđanin Maks Ferstapen izjavio je danas da je srećan što je svom timu doneo pobedu na Velikoj nagradi Velike Britanije u šampionatu Formule jedan, prenosi Bi-Bi-Si.
Ferstapen je Red Bulu doneo 11. uzastopnu pobedu u Formuli 1, čime je ovaj tim izjednačio 35 godina star rekord Meklarena..
„Naravno da sam vrlo srećan što smo opet pobedili. Tu mislim i na 11. uzastopnu pobedu za ekipu. Mislim da je to prilično neverovatno, ali danas nije bilo tako jednostavno”, rekao je Ferstapen, koji je u Silverstonu stigao do šeste uzastopne pobede ove sezone.
Vozač Red Bula je ove godine zabeležio osam pobeda. Drugo mesto na VN Velike Britanije pripalo je vozaču Meklarena Landu Norisu.
„Veliko hvala celom timu napravili su neverovatan posao. Ništa od ovoga ne bi bilo moguće bez napornog rada koji su uložili. Stavili su me na tvrde gume, ne znam zašto - još su nejasni po pitanju nekih stvari”, rekao je Noris.
Vozač Mercedesa Luis Hamilton je stigao do trećeg mesta u Silverstonu.
„Hvala svima koji su me podržavali. Osetio sam energiju, osetio podršku i to je takođe razlog zašto smo se vratili ovde”, izjavio je Hamilton.
Prvo mesto u generalnom plasmanu vozača drži Ferstapen sa 255 bodova, dok je njegov timski kolega Serhio Peres osvojio 156.
Naredna trka u šampionatu F1 biće vožena 23. jula za Veliku nagradu Mađarske na stazi Hungaroring, prenosi Tanjug.

Na prelazu Gradina, na izlazu iz Srbije, čeka se četiri sata
Prema informacijama uprave granične policije u 17.15 časova, putnička vozila čekaju četiri sata na graničnom prelazu Gradina, na izlazu iz Srbije a na Preševu, na izlazu iz zemlje, putnička vozila i autobusi š zadržavaju 35 minuta, navode iz Auto-moto saveza Srbije (AMSS).
Teretna vozila najduže čekaju na Batrovcima, na izlazu iz Srbije i to dva sata dok se na prelazu Horgoš i Šid, na izlazu iz Srbije, zadržavaju 90 minuta.
Na ostalim graničnim prelazima nema dužih zadržavanja za sve kategorije vozila, prenose iz AMSS-a.

Tesla i Karađorđevići
Dr Oliver Subotić*
Dok sam iščitavao primarne izvore za potrebe pisanja knjige „Tesla: Duhovni lik”, imao sam prilike da se lično uverim u ono što su gotovo svi Teslini biografi u manjoj ili većoj meri uočili u njegovoj ličnosti, a to su izrazite „oscilacije” (neretko i protivrečnosti) u raznim temama. Ipak, primetio sam da postoji nekoliko tema u kojima, slikovito rečeno, ne postoje „sinusoide” i izražene „amplitude”, već isključivo „linearna funkcija”. Jedna od tih retkih tema gde Tesla pokazuje jasnu konstantu u stavovima je odnos prema srpstvu, Kraljevini Jugoslaviji i Kraljevskom domu Karađorđevića.
Nikola Tesla je tokom američkog perioda svog života postao izrazit kosmopolita, ostavši istovremeno srpski patriota. Tokom američkog perioda se formirao i kao ubeđeni srpsko-jugoslovenski monarhista, te je poput većine srpskih intelektualaca tog vremena vatreno podržavao koncept Kraljevine Jugoslavije i bio veliki poštovalac kraljevske loze Karađorđević. To poštovanje se već može uočiti u dostupnim dokumentima iz perioda Prvog svetskog rata, kada on izražava divljenje podvizima srpske vojske predvođene svojim nezaboravnim voždom, kraljem Petrom Prvim Oslobodiocem. Tako, povodom inicijative jeromonaha Nikolaja Velimirovića iz 1915. godine, da zajedno sa Mihajlom Pupinom i Pajom Radosavljevićem potpiše „Vidovdanski proglas” i pozove Srbe u SAD da pomognu svojim sunarodnicima na Balkanu, Tesla iznosi stav da bi taj apel američki Srbi najpre poslušali ako bi ga potpisala dva srpska kralja: Petar Karađorđević i Nikola Petrović.
Ličnost u kraljevskoj lozi Karađorđević, koju je Tesla posebno izdvajao, bio je kralj Aleksandar, koji ga je odlikovao Ordenom Jugoslovenske krune prvog stepena 1931. godine. Kralja Aleksandra je doživljavao kao vladara koji je uspeo da napravi snažnu državu (Kraljevinu Jugoslaviju) i ujedini tri balkanska naroda (Srbe, Hrvate i Slovence). U svom posmrtnom slovu Kralju Mučeniku, objavljenom 1934. godine u „Njujork tajmsu”, Tesla ovako zbori: „Poput Vašingtona, bio je sposoban i neustrašiv general koji je oslobodio svoju zemlju od ugnjetavanja; poput Linkolna bio je mudar i patriotski vođa koji je pretrpeo mučeništvo.” Tesla je, pritom, verovao da će mučenička krv kralja Aleksandra definitivno ujediniti narode Kraljevine Jugoslavije (što se, kao što je dobro poznato, nije desilo). Sa druge strane, strahovao je za jedinstvo mlade države, zbog čega je javno podsetio sve Hrvate i Slovence na činjenicu da je njihova sloboda kupljena cenom srpske krvi u Prvom svetskom ratu. Kralj Aleksandar je za Teslu bio i ostao ličnost koja zaslužuje da bude na „pijedestalu srpskih velikana” – pišući pozdravno pismo Srbima u Geriju (Indijana, SAD) uoči Drugog svetskog rata, on za kralja Aleksandra koristi epitete „Veliki” i „Mučenik”.
Kada je reč o kralju Petru Drugom Karađorđeviću, Tesla i prema njemu pokazuje odnos dubokog poštovanja i izrazite odanosti, približan onome koji je ukazivao kralju Aleksandru. U jednom pismu iz 1938. godine upućenom inženjeru Slavku Bokšanu, Tesla kralja Petra Drugog naziva „mladim orlićem iz gnezda velikog orla”, a Srbe u SAD javno poziva da budu odani mladom monarhu, koga naziva „zenicom u oku naroda”. On kralja Petra Drugog veliča u nekoliko javnih objava u SAD želeći mu mnoga leta. Na koncu, poslednji Teslin izlazak u javnost – tačno pola godine pred smrt – bio je osmog jula 1942. godine u hotelu „Njujorker”. On tada, već prilično ugroženog zdravlja, izlazi u pratnji svog sestrića, diplomate Save Kosanovića, da pozdravi kralja Petra Drugog. Mladi kralj je u to vreme bio u poseti SAD, sa ciljem da od predsednika Ruzvelta izmoli vojnu pomoć za generala Dragoljuba Mihailovića (koga je Tesla, po rečima čuvenog američkog istraživača Lelanda Andersona, smatrao za „simbol drevne srpske borbe za krst časni i slobodu zlatnu”). „Hrvatski glas” izveštava o susretu mladog monarha i Tesle, navodeći kako je genijalni pronalazač rekao da mu je kralj svojom posetom učinio najveću čast i da će mu to biti „najmilija uspomena”. Svoj uvodni govor kralju Petru Drugom Tesla je završio rečima: „Veličanstvo, Bog Vas blagoslovio!”. Prema Kraljevim memoarima, obojica su tokom rastanka plakala, a Tesla ga je otpratio podsećanjem na zaveštanje kralja Aleksandra: da čuva jedinstvo naroda Kraljevine.
Važno je ovom prilikom istaći da je Tesli bila apsolutna strana bilo kakva ideja Jugoslavije bez srpske krune na njenom čelu – ostao je odan kralju Petru Drugom Karađorđeviću i pored stalnih ubeđivanja okoline da pređe na stranu Tita i njegovih komunista, koji su se od samog početka rata spremali za revolucionarni prevrat i nasilno preuzimanje vlasti. O čvrstom Teslinom stavu prilično argumentovano piše Margaret Čejni, pozivajući se na hrvatskog profesora Bogdana Radicu, diplomatu Kraljevine Jugoslavije u SAD, koji je tokom rata prešao na Titovu stranu. Iz njene studije saznajemo da je Sava Kosanović bezuspešno pokušavao da privoli svog genijalnog ujaka da se od kralja okrene ka Titu. O svemu navedenom u svojim memoarima svedoči i Konstantin Fotić, ambasador Kraljevine Jugoslavije u SAD, koji navodi da je svaki pokušaj da se od Nikole Tesle izvuče bilo kakva poruka protiv Kralja Petra Drugog bila bezuspešna. Teslina odanost srpskoj kruni bila je do kraja života održana besprekorno.
Da li bi Tesla, da je danas među nama, od „linearne funkcije” skrenuo kao „sinusoidi” u navedenim temama? To je već domen pretpostavki. A ono što možemo pretpostaviti jeste da bi zbog gorkog iskustva Jasenovca, Jadovna i, na kraju, „Oluje” imao krajnje rezervisan stav prema nekoj novoj jugoslovenskoj ideji. Možemo slobodno pretpostaviti i to da bi se i danas zalagao za što bolje odnose Srba sa Hrvatima i Slovencima, koje je smatrao bratskim narodima. A ako ćemo suditi po ogromnom poštovanju koje je decenijama ukazivao Karađorđevićima – kao i ništa manjem poštovanju koje oni do dan danas ukazuju njemu – verovatno bi u naše vreme bio i počasni član Krunskog saveta.
*Osnivač Zadužbine „Petar Mandić”, dobročine ustanove koja neguje uspomenu na Tesline pretke

Rustem Mustafa svedoči na suđenju Tačiju
Suđenje Hašimu Tačiju i njegovim saučesnicima optuženima za ratne zločine na KiM nastavlja se sutra, a kako saznaju mediji u Prištini, sudsko veće saslušaće Rustema Mustafu, bivšeg komandanta oslobodilačke vojske Kosova (OVK) u Operativnoj zoni Lap, inače poznatog kriminalca i osuđivanog ratnog zločinca. Mustafa je jedan od retkih pripadnika OVK i jedini komandant te terorističke jedinice koji su u Prištini osuđeni za ratne zločine na KiM. On je potvrdio da je dobio poziv od Specijalizovanog tužilaštva u Hagu da se iduće sedmice pojavi kao svedok.
Mustafa će, kako se očekuje, svedočiti o funkcionisanju OVK, a u izjavama za medije kazao je da namerava da „brani istinu o ratu OVK”.
Rustem Mustafa poznat je kao komandant Remi, a tokom rata 1998–1999. bio je komandant regionalne zone Lap i član takozvane lapske grupe OVK. Posle rata, postao je poslanik i potpredsednik Demokratske partije Kosova. Uhapšen je u avgustu 2002. i izveden pred Okružni sud u Prištini u kojem su sudile međunarodne sudije Unmika. Osuđen je prvostepeno na 17 godina zatvora jer je utvrđeno da je sa još trojicom pripadnika OVK ubio petoro nelojalnih kosovskih Albanaca. Vrhovni sud Kosova preinačio je presudu 2005. i naložio novo suđenje pa je 2013. osuđen na četiri godine zatvora.
Bio je optužen da je zajedno sa drugim pripadnicima OVK držao zarobljenike u nehumanim uslovima, uskraćujući im adekvatnu zdravstvenu negu, hranu i vodu. Zatočenici su podvrgavani stalnom premlaćivanju, mučenju i pretnjama smrću od avgusta 1998. do juna 1999. godine.
Sumnja se da je tokom rata na KiM učestvovao u teškim zločinima nad Srbima kao i da je u zoni Lap osnivao logore u kojima su civili saslušavani, zlostavljani i ubijani. Grupe pod kontrolom Mustafe, prema podacima dostupnim medijima, posle rata proterivale su preostale Srbe i preprodavale napuštene stanove i drugu imovinu. Mustafa je pored terorističke grupe BIA formirao i „Skiftere” i „Crvenu ruku”, čiji su pripadnici progonili, kidnapovali i ubijali Srbe na području Prištine i Podujeva.
Prema podacima srpskih bezbednosnih službi, Mustafa je još od osamdesetih godina prošlog veka privođen zbog trgovine narkoticima, krijumčarenja oružja, ucena, napada na policiju i drugih teških krivičnih dela. Američke obaveštajne službe smatraju ga jednom od osoba od kojih preti opasnost po mir na Balkanu.
Prema obaveštajnim podacima, Mustafa u svojim kriminalnim aktivnostima, pre svega u trgovini drogom, sarađuje sa Ramušom Haradinajem, dok je do 2015, kada je pravosnažno osuđen, bio poslanik i potpredsednik stranke Hašima Tačija.
Rustem Mustafa jedan je od prvih pripadnika OVK koje je još krajem 2018. u predistražnom postupku saslušalo tužilaštvo u Hagu, pa se tada nagađalo da će on biti i jedan od prvih čije će se ime naći na nekoj od optužnica. Iako je Mustafa zbog svoje pozicije u komandi OVK pominjan odmah uz Tačija, Kadrija Veselija, Adema Čekua, Fatmira Limaja i ostalih, haški tužilac će ga saslušati kao svedoka, a ne kao okrivljenog.

Kaciga glavu čuva
Biciklisti su često prinuđeni da se kreću kolovozom gde ih vozači motornih vozila tretiraju kao „ometače”, a ne kao sastavni deo saobraćajnog sistema
Na teritoriji Srbije od početka godine poginule su 23 bicikliste, a povređeno je više od 400. MUP Srbije skrenuo je pažnju da su oni najugroženija kategorija učesnika u saobraćaju.
„Apelujemo na vozače putničkih i teretnih vozila i autobusa da posebnu pažnju usmere na bicikliste, kako bi sačuvali njihovu bezbednost. Sa druge strane, apelujemo i na bicikliste da upotrebnom svetala i reflektujućih elemenata učine sebe vidljivijim, a samim tim i bezbednijim u saobraćaju”, saopšteno je iz MUP-a i objavljen apel i na društvenim mrežama.
Ključni problem, kada je reč o bezbednosti biciklista u saobraćaju, jeste njihova ranjivost, jer i pri relativno malim brzinama često zadobijaju teške povrede, uglavnom zbog toga što im je jedina zaštita njihova odeća, ukazali su stručnjaci Agencije za bezbednost saobraćaja (ABS).
Važnu ulogu ima i brzina vozila koja učestvuju u sudaru sa biciklistima, naročito kada je reč o težim posledicama. Biciklisti su često slabo uočljivi za druge učesnike u saobraćaju, pre svega jer su dimenzije vozila manje u poređenju sa automobilima, autobusima ili teretnim vozilima.
To je poseban problem u noćnim uslovima vidljivosti, pogotovo u slučajevima kada bicikl nije opremljen odgovarajućim svetlima, a to su belo na prednjoj i crveno svetlo na zadnjoj strani bicikla, kao i ako vozač i putnik na biciklu ne nose svetlu odeću.
Stručnjaci naglašavaju i činjenicu da biciklisti različite starosne dobi i pola imaju različite psihofizičke sposobnosti. Deca uglavnom nemaju dovoljno iskustva i znanja, a stariji imaju smanjenu moć zapažanja, smanjene fizičke sposobnosti i pokretljivost.
Bezbednost dvotočkaša u velikoj meri zavisi i od saobraćajnog okruženja, koje je najčešće dizajnirano i prilagođeno za kretanje motornih vozila i nije predviđeno za bicikliste.
„Oni su često prinuđeni da se kreću kolovozom gde ih vozači motornih vozila tretiraju kao ’ometače’ saobraćaja, a ne kao sastavni deo saobraćajnog sistema, pri čemu često i sami ne poštuju pravila – ne postupaju u skladu sa signalizacijom, zabranom korišćenja mobilnih telefona, audio i video uređaja, upotrebom svetala na biciklu. Saobraćajne nesreće sa učešćem biciklista, zbog njihove velike ranjivosti, češće za posledicu imaju poginule osobe, nego što je to slučaj kod udesa sa učešćem samo motornih vozila sa zatvorenom karoserijom”, navodi se u rezultatima istraživanja ABS-a.
Kada se uporedo posmatraju podaci o nastradalim biciklistima i nastradalim vozačima i putnicima u automobilima, dolazi se do podataka da biciklisti kada učestvuju u saobraćajnoj nesreći imaju skoro šest puta veći rizik da smrtno stradaju nego što je to slučaj sa putnicima i vozačima u automobilima.
U proseku, godišnje u udesima u Srbiji pogine oko 50 i bude povređeno oko 1.486 biciklista. Svaka jedanaesta poginula i svaka četrnaesta povređena osoba u saobraćajnim nesrećama je – biciklista. Oni čine oko devet odsto od ukupnog broja poginulih i oko sedam procenata od svih povređenih osoba u udesima, pokazuju podaci ABS-a.
Saobraćajne nesreće sa učešćem biciklista se najčešće događaju u leto i jesen, odnosno u periodu godine od jula do oktobra, a najviše u avgustu.
Stručnjaci savetuju biciklistima da imaju zakopčanu zaštitnu kacigu, koja će im spasiti život u slučaju pada sa bicikla i sprečiti povrede glave.
„Koristite štitnike za kolena i laktove kako biste ublažili udarce od pada. Nosite odgovarajuće cipele i proverite da li su pertle pravilno vezane. Obucite adekvatnu odeću – pantalone sa užim nogavicama, majice i jakne koje su uz telo, kako ne bi došlo do zakačinjanja delova garderobe o pedale i druge delove bicikla”, savetuju iz ABS-a.
Bicikl treba da bude ispravan, ručice na upravljaču čvrste i pravilno podešene, a sedište na odgovarajućoj visini – tako da stopala obe noge budu u stanju da dodirnu zemlju. Kočnice moraju da budu ispravne, a pneumatici na točkovima napumpani pod odgovarajućim pritiskom.
Belo svetlo na prednjoj i crveno na zadnjoj strani bicikla moraju biti ispravni i postavljeni na odgovarajuće položaje. Zvonce ili sirena takođe moraju biti ispravni.
„Kada prelazite preko kolovoza, trudite se da se ponašate kao da ste pešak. Pogledajte pažljivo levo, desno, levo. Kada procenite da je bezbedno započnite prelazak, gurajući bicikl pored sebe. Koristite ručne signale da upozorite druge učesnike u saobraćaju ili im date obaveštenje o skretanju i promeni položaja na kolovozu”, savetuju stručnjaci.
U noćnim uslovima i kada je smanjena vidljivost, osim što bicikl mora da bude osvetljen, biciklista treba da ima svetlu i odeću sa retroreflektujućim materijalima. Ako voze bicikl kolovozom, treba da se kreću u širini od najviše jedan metar od desne ivice kolovoza, ali ne uz sam ivičnjak.

Prodavci magle
U Srbiji ništa novo. Čim se kurs evra probudi i dinar klizne na kursnoj listi, kao po komandi oglase se ljudi sa spasonosnim rešenjem – zamenimo nacionalnu valutu evropskom novčanom jedinicom. I po njima – svi naši problemi nestaće kao rukom odneseni. Da li?
Da se o svemu ovom nije nekoliko puta nadugačko pisalo i pričalo još bi se mogla i koja ozbiljna reč prozboriti na ovu izmišljenu temu. Pošto se, međutim, ova priča gotovo ciklično ponavlja, kao i zlehuda sudbina našeg mučnog dinara, na nju se ne treba osvrtati s pozicije struke, realnosti i mogućnosti za tako nešto – da dinar zamenimo evrom.
Mnogo je ozbiljnije pitanje – kome je i zbog čega u ovom času potrebno podgrevanje ovog gotovo sholastičkog pitanja poput onog čuvenog – koliko anđela može da stane na vrh igle. Pa ti sada budi pametan i jednoznačan.
Sve bi, pa i ova ideja, bilo smislenije i razumljivije da se takva zalaganja čuju za kafanskim stolom posle nekoliko tura pića. Ali, ne. Ljudi od struke i nauke, čak i na kopaoničkom „Biznis forumu”, što bi trebalo samo po sebi da ima neku dozu ozbiljnosti u pristupu problemu, prodaju maglu o spasonosnoj monetarnoj alhemiji. A svesni su da to o čemu snivaju ima veze sa realnošću koliko i naše pristupanje Evropskoj monetarnoj uniji do kraja ove godine.
Ali, to je nekome potrebno. Zašto? Pa da se pažnja, ne samo stručne javnosti, odvuče na neki drugi, peti ili deveti kolosek. Da se problem sasvim uprosti, a sve nevolje s kursom i valutom prebace na Narodnu banku i njenog guvernera. Ova vlada kao i sve prethodne od 2002. koje ovu zemlju i njenu ekonomiju nisu izvele iz višedecenijske krize ni za šta nisu krive i odgovorne.
Zamenimo poniženi i osakaćeni dinar njegovim visočanstvom evrom i – problema neće biti. Jednostavno, ali potpuno sumanuto, jer taj isti evro nije spasao do kraja Grčku od bankrotstva. Španija, Portugalija, Irska, Island… još se tresu. Gotovo sve zemlje Evropske monetarne unije, kojima je evro novčana jedinica, i njihove ekonomije trpe velike štete. Gotovo da posrću pod udarima recesije zbog sistemske i faktičke nesavršenosti svoje valute. A Srbiju će da izvuče iz svakojakog gliba.
Ne biva.
Pošto se predizborno udvaranje stranaka biračima zahuktava, nikome, čak ni opozicionim partijama, ne prijaju pitanja o padu dinara. Šta ako nekim čudom sutra dođu u poziciju da rukovode privredom, pa i kursom?
Ko god da dođe u Nemanjinu 11 ovog leta moraće da pokrene zamrlu privredu, da krene s novom industrijalizacijom, jačanjem izvoza, zapošljavanjem, drastičnim kresanjem troškova, reformama javnog, penzionog, zdravstvenog, školskog, pravosudnog… i ko zna kojih sve ne sistema. Pa tek ako u tome uspemo – ima nade i da jadni dinar ojačamo i da ga uspešnije branimo od strane novčane konkurencije.
Sa slabom privredom i siromašnim društvom nema jake valute. Srbija bi evro, čak i da ga nekim čudom dobije, za veoma kratko vreme srozala gore nego dinar jer – ne može da ga štampa u Topčideru.

Možda je vreme da o meni razmisle
Volim da vidim svoje ime ispod ,,Pogleda”. Na taj način ja se javljam rođacima koji će se mojim potpisom hvaliti. Onim što pišem za ,,Poglede” hoću na neki način da kažem da mi je upravo izašla nova knjiga priča. To radim i zato da nekako skrenem pažnju Akademiji SANU da je možda vreme da o meni razmisle: pored toga što sam filmski reditelj i scenarista, ja pišem i knjige. Pa ako Akademija nauka i umetnosti ne priznaje film i tretira ga kao izvođačku umetnost, ja sam i pisac, imam do sada deset objavljenih knjiga. Možda nije na odmet reći i ovo. Imam bolesnu tetku koja bi se mnogo obradovala ako bi me primili u akademiju i siguran sam da bi mojim prijemom za člana SANU brzo ozdravila.
Ovo pišem i zbog toga što neki pisatelji u ,,Pogledima” kada nešto objave u njima na neki način diskretno napominju da im je u pozorištu objavljena drama.
Ima jedan pisac bosanskog porekla, a živi u Zagrebu. On piše ne o svojim romanima nego o svom prijatelju, poznatom košarkašu. Vrlo je lepo čitati kako bosanski pisac sa stanovanjem u Zagrebu piše o sportisti. To će mu doneti simpatije, iako on u svom ,,Pogledu” napominje da sa svojim prijateljem košarkašem nije ni reč progovorio o košarci. Svi mi u pisanju za ,,Poglede” izbegavamo da pišemo o najličnijim stvarima, idemo više na politiku, istoriju. Niko ni rečju ne pominje da se juče razveo i da vodi veliki proces na sudu. To je baš lepa tema: ne piše se o razvodu nego o sudijama. Ili o advokatima, što bi bio pun pogodak za ,,Poglede”. Kada je Legija osuđen, pitanje advokata je glasilo: Ko će nam platiti troškove? Ja bih voleo da se ovaj moj „Pogled” plati, mada je najvažnije da mi se u „Pogledima” vidi ime. Jer ja živim odlično, imam nacionalnu penziju, ali zavidim Vladi Petriću koji je dobio nacionalnu penziju, a ima i američku penziju kao profesor na Harvardu. Da li on ima pravo na dve penzije, ima, jer ima dva života, jedan u Americi, drugi u Srbiji.
Voleo bih i ovo da dodam za ,,Poglede”. Moja Srbija je zemlja koja nije više na prvim stranicama svetskih novina. I ovo: u mnogim glasilima najviše je intervjua onih koji lepo zarađuju, a za zemlju u kojoj žive imaju najgore reči. Ali, upoznajmo istoriju. Da bih koristio filozofske istine, ja čitam jedno zaista veliko ime iz naše prošlosti. To je Miloš Đurić, koji piše istoriju grčkog naroda. On je preveo ,,Ilijadu” i „Odiseju”, epove nastale osamsto godina pre Hrista. U tim epskim delima ima mnogo ratova i raznih ubistava. Poput onoga kada onaj junak iz ,,Ilijade” ubija protivnika kopljem i dva puta mu ga zavrti u srcu. Taj podatak iskoristio je Kafka u romanu ,,Proces” kada je na kraju priče junak romana ubijen tako što mu ubica dva puta okreće nož u srcu. Sva ta ubistva u svim slavnim delima danas se slave kao genijalna dela istine i laži.
Mnogo je godina bilo potrebno da se ta ubistva i ratovi zaborave. Bilo je potrebno i oko četiri veka kada se u Grčkoj rodila demokratija i veliki mislioci poput Sokrata, Platona, Aristotela. U tom četvrtom veku, po Milošu Đuriću, rodili su se sveci filozofije, Grčka je slavila demokratiju, iako sa robovima. Rim takođe. Naše narodne pesme pune su ,,Ilijade” i ,,Odiseje”. U ,,Ilijadi” konji govore. Kod nas u narodnim pesmama konji piju vino. Koliko godina nam je potrebno da počnemo da pijemo vino demokratije?
Antička Grčka je čekala četiri veka. Mi ćemo to brže progurati ako počnemo manje da dajemo intervjue i da manje pišemo protiv Srbije. Imam li neki savet? Imam, i uzimam ga od Sokrata, koji je rekao: „Opasno je pisanje, knjigu ne možemo ništa pitati, dok čoveka možemo”.

KBC „Zvezdara” platio sedam miliona dinara duga za kečap
Nekoliko desetina zaposlenih u Kliničko-bolničkom centru „Zvezdara”, pristalice Novog sindikata zdravstva Srbije, protestovalo je juče ispred upravne zgrade ove bolnice, zahtevajući pravičnu raspodelu novca i deset odsto stimulacije za sve zaposlene.
Ovo je bio štrajk upozorenja, kaže Miroslav Cvetković, predsednik Novog sindikata KBC „Zvezdara”, čiji je cilj da se i javnost upozna sa problemima zaposlenih u ovom zdravstvenom centru.
– Tražili smo od rukovodstva bolnice da nam se plati minuli i noćni rad, a dobili smo odgovor da novca za to nema jer su pare „otišle” za kečap. Kada smo pitali šta to znači, rečeno nam je da je morao da bude plaćen zaostali dug od sedam miliona dinara za kečap nabavljen još 1996. godine. Nagomilali su se računi, sudski postupci i konačno je stiglo na naplatu. To nas je šokiralo. Saznali smo da se protiv bolnice vodi još nekoliko sporova vrednih nekoliko miliona dinara. Mi već tri godine pokušavamo da direktoru bolnice dr Aleksandru Miloševiću i njegovim stručnim službama ukažemo na nezakonit i nestručan rad, kao i na neracionalno i nenamensko trošenje sredstava samog centra, ali i onog iz Republičkog fonda za zdravstveno osiguranje – istakao je Cvetković.
Pojedinci u ovoj bolnici, tvrdi on, koji imaju platu od 32.000 dinara, dobijaju mesečnu stimulaciju od 200.000! Sindikatu je cilj da bolnica uđe u zakonske okvire i da se od zaposlenih ne krije šta se dešava u bolnici.
– Zaposlenima se neosnovano preti otkazom i sprovode se nezakoniti disciplinski postupci. Neki od onih koji rade u okviru dopunskog rada ne dobijaju novac za to, dok drugi imaju prihod od toga, a da nikad nisu dopunski radili – dodao je Cvetković.
Doktor Aleksandar Milošević, direktor Gradske bolnice, tvrdi da je jučerašnji štrajk upozorenja, na kome je čak i puštana muzika, uvažen. Na tom protestu bilo je tridesetak ljudi od kojih je jedva desetak zaposleno u bolnici.
– Tačno je da smo morali da platimo taj dug za kečap od sedam miliona dinara. Taj ugovor bio je kriminalan. Moram da napomenem da je to dug od pre 15 godina, kada je ovde bilo neko drugo rukovodstvo, ali sad je došao na naplatu. Novac je obezbeđen zahvaljujući našem adekvatnom poslovanju – istakao je dr Milošević.
Na protestu su osim sindikalnih zastava bili istaknuti i natpisi sa parolama: „Ko kontroliše stručne službe?” i „Koliko čuvara tajni imamo i kolike su im plate?”

Donacija Vlade Japana GSP-u se nastavlja
BEOGRAD – Gradsko saobraćajno preduzeće (GSP) „Beograd” dobilo je od japanske vlade rezervne delove u vrednosti od 150.000 evra za revitalizaciju autobusa koje im je pre devet godina Japan poklonio, saopšteno je danas.
Ambasador Japana u Beogradu Tošio Cunozaki rekao je, na konferenciji za novinare, da su 93 poklonjena autobusa u dobrom stanju i da veoma ceni napore koje radnici GSP-a ulažu u svakodnevno održavanje vozila.
„Ovi žuti autobusi su simbol japanske razvojne pomoći Srbiji i drago mi je što će donacija rezervnih delova produžiti njihov radni vek i osposobiti ih da prevezu još više građana”, rekao je ambasador Japana na svečanoj primopredaji rezervnih delova u Saobraćajnom pogonu GSP-a „Novi Beograd”.
On je kazao da želi da iskoristi priliku i „izrazi svoju duboku zahvalnost” svim ljudima u Srbiji na solidarnosti i donacijama koje su pružili žrtvama razornog zeemljotresa koji je pogodio Japan pre godinu dana.
Direktor GSP-a „Beograd” Mileta Radojević rekao je da se donacija Japana iz 2003. godine nastavlja i da će zahvaljujući njoj autobusi moći da saobraćaju još nekoliko godina.
„Nadam se da će se ova saradnja nastaviti, mi smo ispunili sve zahteve. Autobusi su održavani besprekorno, posade i linije na kojima su saobraćali nisu se menjale”, kazao je Radojević.
Direktor GSP-a „Beograd” naglasio je kako Vlada Japana ostaje privržena svom humanom opredeljenju bez obzira na probleme u svojoj zemlji.
Šef misije Japanske agencije za međunarodnu saradnju (JICA) Satoru Kurosava rekao je da je Japan 2003. godine izdvojio 15,4 miliona evra za 93 autobusa i njihovu opremu, a JICA je ove godine obezbedila preko 440 različitih delova koji će uskoro biti ugrađeni.

Niš dobija Kargo centar
Niš – Posle pune dve godine, stavljena je tačka na brojne dileme i neizvesnost oko izgradnje Kargo centra u Nišu. Juče je Gradsko veće donelo odluku o ustupanju građevinskog zemljišta od osam i po hektara firmi „Ajmaks“ iz Austrije za izgradnju poslovnog prostora. Niška „gradska vlada“ usvojila je elaborat za realizaciju prve faze obimnih radova, kaže za „Politiku“ Milan Ranđelović, direktor Kancelarije za ekonomski razvoj (KLER):
– Posle brojnih spekulacija da je investitor iz Austrije odustao od gradnje Kargo centra, januara ove godine iz „Ajmaksa“ su zvaničnim dopisom potvrdili da su pripremili projekat i da čekaju da se prihvati njihov predlog o faznoj izgradnji. Nakon toga u Nišu je urađen elaborat o isplativosti, koji treba još samo da odobri Vlada Srbije i da počne da se realizuje čitav posao.
Prema Ranđelovićevim rečima, zastoj u pregovorima sa Kompanijom „Ajmaks“ bio je zbog neregulisanog vlasništva nad zemljištem. Kako je u međuvremenu problem rešen, ne postoje više nikakve smetnje da se projekat realizuje:
– Naš grad je za izgradnju Kargo centra bio zainteresovan još pre četiri godine, kada je sa predstavnicima austrijske kompanije i dogovorena izgradnja. Ali, odmah se isprečio problem vlasništva. Zemljište je bilo u svojini Republike, a korisnik Ministarstvo odbrane, odnosno Vojska Srbije. Razmenom nepokretnosti tokom 2010. godine između ministarstva i grada, ovo zemljište pripalo je u vlasništvo Nišu. U međuvremenu je donet i novi Zakon o planiranju i izgradnji, kojim se investitor obavezuje da radove na objektu završi u roku od najviše pet godina. Zbog svega toga austrijska kompanija je odlučila da Kargo centar gradi u fazama i već u prvoj biće sagrađen poslovni prostor od 36.000 kvadratnih metara i biće otvoreno 110 radnih mesta.
Prvobitno je, ističe Ranđelović, predviđeno da izgradnja novog logističkog centra na Aerodromu „Konstantin Veliki“ bude na površini od preko 26 hektara na kojoj bi bilo sagrađeno više od sto hiljada kvadratnih metara poslovnog prostora i zaposleno oko 400 radnika. U međuvremenu je idejni projekat izmenjen, a za realizaciju prve faze Kompanija „Ajmaks“ već je obezbedila milion i po evra. Cela investicija, rečeno nam je, biće realizovana po već ustaljenom sistemu koji je u Nišu primenjen prilikom ugovaranja i izgradnje fabrika „Jure“, „Šin Vona“, „Dajteka“, „Benetona“ i drugih stranih investitora koji su sagradili ili grade proizvodne pogone.

Futuristički poduhvat gorana Vojvodine
Novi Sad – Hoće li Sremski Karlovci sa svojom neprocenjivom kulturno-istorijskom baštinom ostati samo grad-muzej, ili bi mogli da zakorače u budućnost? Za Pokret gorana Vojvodine i prof. dr Miodraga Radulovačkog sa Univerziteta Ilinois u Čikagu, bivšeg đaka Karlovačke gimnazije, ovakva dilema ne postoji. Izgradnjom samoodržive zgrade sa solarnom i geotermalnom tehnologijom u dvorištu Ekološkog centra, koja već nalazi primenu u svetu, prihvatili su se ozbiljnog zadatka, ali i pionirske uloge u Srbiji.
Gradnja zgrade budućnosti, po projektu arhitekata Lazara Kuzmanova i Nemanje Miličića, koju su, takođe, podržali Ministarstvo za prostorno planiranje i životnu sredinu i Fond za zaštitu životne sredine Republike Srbije, pokrajinski sekretarijati za urbanizam i energetiku, kao i opština Sremski Karlovci, počela je jesenas, a trebalo bi da bude završena do prvih letnjih dana.
Ideja vojvođanskih gorana rodila se u potrebi za proširenjem smeštajnih kapaciteta na već postojećoj lokaciji Ekološkog centra u Ulici mitropolita Stratimirovića broj 5 u Sremskim Karlovcima, gde je ova organizacija prethodno otkupila i detaljno renovirala kuću – spomenik kulture.
– Naša želja je bila da imamo zgradu koja će koristiti obnovljive izvore i biti energetski efikasna. Primenjeni sistemi biće dostupni na uvid različitim ciljnim grupama, koje žele da saznaju više o ovom tipu gradnje.– kaže za naš list Aleksa Jeftić iz Pokreta gorana Vojvodine.
Radovi na održivoj zgradi Ekološkog centra počeli su bušenjem i polaganjem četiri sonde, svake na dubini od 125 metara, koje su deo sistema za grejanje i hlađenje zgrade. Posle ove, prilično zahtevne faze, usledili su građevinski radovi. Objekat će po završetku imati prizemlje i dva sprata sa dve multifunkcionalne sale za prezentacije, spavaće sobe sa ukupno 46 ležaja, dve kuhinje, klub salu, kancelarije i pomoćne prostorije.
– Ekološki centar će preko sunčevih kolektora koristiti prirodnu energiju za zagrevanje tople potrošne vode. Prvi put u našoj zemlji biće primenjen i ekološki lift koji koristi biorazgradivo ulje. U samom projektovanju objekta su primenjeni dobri izolacioni materijali koji u kombinaciji sa sertifikovanim prozorskim sistemima obezbeđuju visoku energetsku efikasnost – objašnjava nam jedan od tvoraca ovog projekta Nemanja Miličić.
Ostvarenje nesvakidašnjeg futurističkog zadatka, ipak, teško bi bilo moguće bez finansijske pomoći prof. dr Miodraga Radulovačkog, koji četiri decenije predaje farmakologiju na Univerzitetu Ilinois. Ovaj bivši karlovački đak, dobrotvor i filantrop, već je pomagao obnovu i očuvanje kulturne baštine na obroncima Fruške gore. Za restauraciju česme „Četiri lava“ u centru Sremskih Karlovaca poklonio je 57.000 dolara, a za spomenik pesniku Branku Radičeviću na Stražilovu 15.000 dolara.
Profesor je takođe finansirao i obnovu fasade „Ekološkog centra“ sa 18.000 dolara, a trenutno pomaže gradnju ekološke zgrade sa čak 115.000 dolara.
– Kada sam video u kakvom je očajnom stanju bila fasada te prelepe kuće, i kakvi su to divni ljudi, posvećeni plemenitim nematerijalnim ciljevima, morao sam da pomognem. Razlozi da finansiram dogradnju Ekološkog centra iste su prirode kao i sve što sam do sada činio za Sremske Karlovce. Jedina, mala razlika je u tome što centar ovde želi da primeni tehnologiju budućnosti. Ovo kažem stoga jer ne bih želeo da se Sremski Karlovci pretvore u istorijski grad-muzej, već da i dalje prednjače u razvoju društva u Srbiji – ističe prof. dr Miodrag Radulovački.
----------------------------------------------
Višestruka namena
Buduća zgrada će imati višestruku namenu, a osmišljena je kao mesto potpuno opremljeno za edukativne programe svih uzrasta iz različitih oblasti. Ciljna grupa ovog projekta jesu pre svega mladi, kako iz zemlje, tako i iz celog sveta. Posebne teme sa kojima će se posetioci upoznavati jesu vrednosti Nacionalnog parka „Fruška gora“ i Specijalnog rezervata prirode „Koviljsko-petrovaradinskog rita“, kao i bogata kulturno-istorijska baština Sremskih Karlovaca. Ovakav ekološki poduhvat je jedan od retkih na našim prostorima i ima za cilj promociju savremene eko-gradnje u Srbiji.

Pao naredbodavac
Liči na američke filmove i američke televizijske krimi-serije o sudskim istražiteljima, a srpski je proizvod. Produkcijski utegnut i doteran, kao da je u njega utrošeno bar milion dolara, što sigurno nije moglo biti.
U političkom krimi-trileru „Ustanička ulica”, s kojim zanatski vrlo dobro i precizno, žanrovski čvrsto opredeljeno ali trezveno, kao reditelj debituje Miroslav Terzić (pouzdan asistent režije u mnogim srpskim filmovima), najprivlačnija je sveukupna atmosfera koja direktno asocira na neke od filmova iz takozvanog američkog crnog talasa sedamdesetih godina prošlog veka.
Taj san mnogih mlađih srpskih reditelja Terzić je ovim filmom dosanjao. Pre svega zaslugom vizuelnih majstorija direktora fotografije Miladina Čolakovića koji je film snimao lično, najvećim delom kamerom iz ruke, bez korišćenja krana, u realnom vremenu i prostoru, postižući tako maksimalnu uverljivost i dinamiku scena praćenja, potera i uličnih vožnji automobilima, ali i sveukupnu atmosferu misterioznog političkog krimi-trilera, što čini fotografijom koja nije lepa u onom izvornom smislu, već funkcionalna – sumornih, čak i mračnih tonova.
Baš onakvih kakvi su potrebni mračnoj priči o poteri za ratnim zločincem, s kojom su njeni autori – scenaristi Đorđe Milosavljević i Nikola Pejaković i saradnik na scenariju – novinar Filip Švarm – naumili da rasvetle lavirint i mehanizme političkih veza s zločinom i zločincima, tajne službe koje nikada nisu prestale da spavaju, ali i delatnosti u sedištu zgrade Specijalnog suda u beogradskoj Ustaničkoj ulici. 
Mlad, profesionalno još zelen, ali ambiciozan i u želji za dokazivanjem (šefu, ocu, ženi), drčan tužilac Dušan (Gordan Kičić), dobija od glavnog tužioca, pripadnika stare garde istražnih sudija (Rade Šerbedžija), zastareli predmet s nepotpunim dokazima, bez liste svedoka, ali s tragovima koji uz sve peripetije i velike tajne vode do samog dedinjskog vrha. Slučajan, ali sudbinski susret s jednim građevincem-izbeglicom, dovodi Dušana zapravo do ključnog svedoka u slučaju, jer čovek koga sreće nije niko drugi do sam učesnik u zločinu – prekodrinski Srbin Sredoje Govoruša koji se već dugo krije pod lažnim imenom Mićun Duvnjak (izvrstan Uliks Fehmiu), vodeći skroman život uz voljenu ženu s kojom čeka bebu...
Sve što se potom događa iz korena menja život dva glavna junaka sa suprotne strane ulice. Kako se klupko zločina odmotava, tako po problemima postaju sličniji. Ispostavlja se da su i jedan i drugi zapravo žrtve manipulacija i naredbi s najvećeg mogućeg vrha do koga se pre nikada nije moglo doći. Dakle, dovoljno napeto i dovoljno zanimljivo za žanr političkog krimi-trilera.
E sad, postoji nešto što se zove i širi kontekst priče i sadržaja filma s nazivom „Ustanička ulica”, o koji se scenaristi i dramaturzi sapliću u nameri da potvrde tezu o krivici jednog jedinog čoveka za nedavna ratna zbivanja i zločine, a ne krivici naroda. To se najviše prelama kroz lik Sredoja-Mićuna, koji je pripadnik jedinice (najverovatnije) Krajišnika, koja je ratovala od Hrvatske, preko Bosne do Kosova, vršeći i ratne zločine po nalogu jednog jedinog dedinjskog bosa, glave hobotnice s mnogo službinih pipaka (lik Grbavog u tumačenju Petra Božovića), da bi im se on na kraju zahvalio tako što ih je pobio, jer mrtva usta ne govore. Otuda i ona rečenica koja zazveči, koju tokom saslušanja izgovara Sredoje-Mićun: „Šta me gledaš, znam ja ko sam, krvavio gaće niko iz Srbije nije”, s kojom scenaristi svesno ili nesvesno, kao da nije reč o istom narodu, prebacuju sav teret krivice na Srbe preko Drine i Save, abolirajući od svega sve Srbe iz Srbije. Osim jednog – dedinjskog gospodara života i smrti. Vrhunskog naredbodavca, a on je na kraju krimi-filma „pao”.
Sličnih scenarističkih gafova i dramaturških propusta ima još. Ima i viška koincidencija, paralela, proizvoljnosti (fotografija na kojoj lik iz filma drži za kosu preklanog čoveka je fotomontaža, a liči na one čuvene fotografije „ratnih trofeja” mudžahedina u Bosni), čak i povremene naivnosti u konstrukciji likova, od kojih su neki ispušteni. Zapravo, scenario je najslabija karika filma „Ustanička ulica”, iza kojeg su debitanti – Kičić, kao producent, i Terzić, kao reditelj, stali poletno i s verom u uspeh.

Crkva u Dubrovniku zabranila „Paradu”
Iako je film „Parada” Srđana Dragojevića u poslednjih mesec dana izazvao veliko interesovanje među hrvatskom publikom, Dubrovčani nisu uspeli da ga pogledaju, javlja „Slobodna Dalmacija”.
Film u čijoj realizaciji su učestvovali hrvatski koproducenti („Main Frame Production” iz Zagreba), time i glumci i drugi filmski radnici,a podržan je isredstvima Hrvatskog audio-vizuelnog centra (državna filmska institucija za podršku filmskoj produkciji i koprodukciji), dobio je, prema pisanju hrvatskih medija,„crveno svetlo” za prikazivanje od crkve u Dubrovniku koji se diči statusom grada kulture.
Zbog renoviranja jedinog gradskog bioskopa „Sloboda”, dubrovačka kulturna institucija „Kinematografi” sa svojim programima „gostuje” u dvorani „Visija”, prostoru kojim rukovodi Dubrovačka biskupija.Kako se saradnja „Kinematografa” sa vlasnicima dvorane „Visija” –kompanijom „Benfortuna” d.o.o. – zasniva na programskoj koncepciji koju „aminuje” predstavnik crkve, film „Parada”nije prošao, piše tamošnja štampa, minimum zahteva kako bi bio prikazan u dvorani „Visija”.
– Nadam se da je u pitanju nesporazum i da odgovorni iz Dubrovačke biskupije nisu ni pogledali film „Parada”. Da jesu videli bi da je to film koji se zalaže za toleranciju, mir i ljubav među ljudima, potpuno identične ciljeve za koje se zalažu, kako svi hrišćani tako i njihovi „pastiri”. Moguće je da nisu imali informaciju da jedna od tri nagrade koje je „Parada” dobila na nedavno završenom Berlinskom festivalu potiče od Ekumenskog žirija, predstavnika verskih zajednica Berlina koji su ovaj film nagradili upravo zato što na popularan način govori o tome da nije važno ko se kojom rukom krsti i kome se Bogu moli, već kakav je čovek –izjavio je reditelj Dragojević za naš list, i podsetio da je u toj dvorani prikazivan film „U zemlji krvi i meda” Andželine Džoli.
– To može da svedoči i o tome da su sveštenici, srećom, ljudi od krvi i mesa, te da ipak nisu mogli da odole čarima Andželine Džoli, prelepe žene, sa čijom se privlačnošću mi teško možemo takmičiti – smatra reditelj koji u svemu ovome vidi i pozitivnu stranu:
– Zahvaliću Dubrovačkoj biskupiji što je „Paradi” dala ovakvu, sasvim neočekivanu, dodatnu reklamu.
Inače, film „Parada” do sada je u Srbiji videlo 333.079 gledalaca, a u Hrvatskoj 151.609 posetilaca.

Kvalitetniji gas kvari račun
Stanovnik Kačareva, koji nam se juče javio u redakciju, neprijatno se iznenadio kada je ovih dana dobio februarski račun za gas i kada je umesto za 868 kubika, kolika mu je bila očitana potrošnja, stigao račun na naplatu kao da je potrošio 939 kubika. Dakle 71 kubik više. Kada je izveo računicu, prema osnovnoj ceni kubika gasa, koji mu isporučuje Srbijagas, od 35,89 dinara i dodao PDV, shvatio je da mu je račun ipak uvećan. Da ne odgovara očitanoj potrošnji.
Proveravao je, kaže, i kod komšija i mahom se ispostavilo da je i njima stigao veći račun nego što je očitana potrošnja gasa. S tim što su te razlike u komšiluku bile nešto niže i išle od 15 do 50 kubika gasa preko.
Nakon obraćanja svom distributeru objašnjeno mu je da je u pitanju kvalitet gasa koji se isporučuje, te da je dobio tačan račun za isporučenu toplotu energiju. Zamolio nas je da i mi pitamo šta je posredi.
„Politika” je pitala Vojislava Vuletića, predsednik Udruženja za gas, šta se radi u takvim situacijama. Vuletić kaže da svako domaćinstvo koje sumnja u ispravnost računa treba najpre da ga proveri kod svog distributera. Može se desiti, kaže, da cevi negde cure, ali znajući kakav je sistem kontrola protoka gasa u Srbijagasu, kategorički isključuje tu mogućnost.
Domaćinstva priključena na gas treba da znaju da distributeri, u ovom slučaju Srbijagas, ne prodaju kubike tog energenta, već isporučenu toplotnu energiju, koja u zavisnosti od kvaliteta gasa može biti veća ili manja. Kao i što EPS naplaćuje utrošenu struju, ali je nekad napon struje veći, a nekada sijalica čkilji, jer je napon slabiji, objašnjava Vuletić.
– U situacijama kada je gas kvalitetniji, isporučuje se i veća količina toplotne energije koju potrošač mora da plati. I obrnuto. Tako da se dogodi da nekada račun bude manji nego što je očitana potrošnja, pa domaćin misli kako je dobro prošao, jer je distributer manje zaračunao – kaže on, ali se u tom slučaju niko ne javlja da distributeru prijavi navodnu grešku.
Gas koji stiže iz Rusije je visokokaloričan i zahvaljujući tome domaćinstvima se isporučuje više toplotne energije. Kada se, međutim, taj ruski gas pomeša s domaćim, koji ima manju „kaloričnu vrednost”, manje je isporučeno i toplotne energije.
Kao ilustraciju Vuletić navodi primer da se svakom od nas bar jednom dogodilo da nam je neki elektrouređaj pregoreo, a da je uzrok slab ili prejak napon struje. Ista je situacija i kad je reč o gasu.
Merni uređaji Srbijagasa, ističe ovaj izvor, tačno pokazuju kolika je količina visokokaloričnog, a kolika niskokaloričnog gasa isporučena svakom domaćinstvu i prema tome se zaračunava i cena za isporučenu toplotnu energiju.
Sve to, kaže isti izvor, svaki potrošač može da pročita na svom računu. Dakle, ne mere se isporučeni kubici gasa, nego toplotna energija i zbog toga domaćinstva misle da plaćaju više nego što potroše.

Država nedovoljno podstiče biznis mladih
Svaki treći nezaposleni mlađi je od trideset godina, pokazuju podaci iz Ankete o radnoj snazi, koju objavljuje Republički zavod za statistiku. Iako je na tržištu rada više od 235.000 mladih, konkretan program države za podsticanje biznisa kod mladih u Srbiji ne postoji. Na birou zapošljavanja evidentirano je više od 215.000 nezaposlenih, mlađih od 30 godina. Stoga ne treba da čudi što je istraživanje Građanskih inicijativa pokazalo da većina mladih u Srbiji ne sme da započne sopstveni biznis, jer je to skupo i komplikovano, a država ne podstiče dovoljno omladinsko preduzetništvo.
U Nacionalnoj službi za zapošljavanje (NSZ) kažu da stimulišu sve nezaposlene, pa i mlade da pokrenu sopstveni posao kroz subvencije za samozapošljavanje. Sredstva u iznosu od 160.000 dinara odobravaju se u jednokratnom iznosu i uslovno su bespovratna, kažu u ovoj instituciji. U prošloj godini, zahvaljujući tome, 3.725 osoba je pokrenulo sopstveni posao, dodaju. Prema podacima Nacionalne službe za zapošljavanje, 25 do 35 odsto korisnika subvencija za samozapošljavanje predstavljaju osobe mlađe od 29 godina.
– U skladu s uslovima javnog poziva potrebno je da kandidat bude na evidenciji najmanje mesec dana pre dana podnošenja zahteva, a jedan od preduslova je i završena instruktivna obuka za započinjanje sopstvenog biznisa u organizaciji NSZ-a, ili druge ovlašćene organizacije.Prilikom bodovanja, zahtev s biznis planom, koji podnose osobe s evidencije NSZ-a mlađe od 30 godina, imaju dodatne poene s obzirom da su iz kategorije onih koji se teže zapošljavaju – objašnjavaju.
Postoji, takođe, mogućnost i da se više nezaposlenih osoba udruži, odnosno da svako pojedinačno lice podnose zahtev za samozapošljavanje i ostvari pravo na subvenciju u visini od 160.000,00 dinara, dodaju.
Obaveza korisnika sredstava je da registruju delatnost, rade najmanje godinu dana, u tom periodu plaćaju poreze i doprinose i o tome dostave dokaze NSZ-u. U slučaju da korisnik sredstava ne ispuni obaveze definisane ugovorom, dužan je da vrati iznos subvencije.
– Ova subvencija se ne može ostvariti za poslove u oblasti eksploatacije uglja i drugim delatnostima sa spiska koji je objavljen na sajtu Nacionalne službe – pojašnjavaju.
Delatnosti za koje su u prethodnim godinama najčešće konkurisali nezaposleni i koje su najzastupljenije prilikom odobravanja i registrovanja su uslužne, zanatske i proizvodne. Kao što su: frizerski i kozmetički saloni, bravarske i molerske radnje, specijalizovani servisi za popravku (automehaničari i popravka kućnih aparata), montažu i inženjering, knjigovodstvene agencije, stomatološke ordinacije, laboratorije za zubnu tehniku, proizvodnja žičanih proizvoda i uređaja za osvetljavanje...
U Nacionalnoj službi dodaju da pružaju i nefinansijsku podršku svima koji su zainteresovani da pokrenu sopstveni posao.
– Organizujemoobuke „Put do uspešnog preduzetnika”, različite informativno savetodavne usluge, kao i monitoring i specijalističke seminare. Obuku „Put do uspešnog preduzetnika”,s radionicom za izradu biznis planaizvode timovi mentora za razvoj preduzetništva, koji su formirani u svim filijalama NSZ-a radi pripreme potencijalnih preduzetnika za otpočinjanje sopstvenog biznisa. Ove obuke su obavezan uslov za odobravanje subvencije za samozapošljavanje i cilj ovih obuka je da budući poslodavci provere opravdanost svoje poslovne ideje, sagledaju prednosti i rizike preduzetništva, spoznaju svoje preduzetničke sklonosti, informišu se o postupku registracije i aktuelnim zakonskim propisima, popune zahtev s biznis planom – kažu u NSZ-u.

Petković: Svečlja kriminalizacijom Srba opravdava prisustvo parapolicije
Direktor Kancelarije za Kosovo i Metohiju Petar Petković ocenio je danas da je pokušaji ministra unutrašnjih poslova privremenih prištinskih institucija Dželjalja Svečlje da kriminalizuje Srbe sa severa KiM imaju za cilj da opravdaju, kako je naveo, protivpravno prisustvo parapolicijskih jedinica, „gde danonoćno terorišu srpski narod”.
„Lažni ministar, a pravi nasilnik i ekstremista Dželjalj Svećlja, zajedno sa njegovim okupacionim falangama preobučenim u odela Kosovske policije, jedini su kriminalci na severu Kosova i Metohije i tu nemaju šta da traže”, naveo je Petković u saopštenju. Poručio je da bi bilo najbolje da Svećlja „pođe od sebe i optužnice koja je godinama podignuta protiv njega zbog napada kamenicama na pripadnike tzv. Kosovske policije, ali i zbog prevrtanja vozila misije Euleks”.
Dodao je da bi Svećlja, umesto što „nezakonito da privodi Srbe navodnom poznanju pravde i prava”, trebalo prvo sam da prestane da beži od tog istog prava i pravde.
„Da li je sprovođenje reda i zakona to što je kukavički poslao svoje falange da duge cevi uperuju u sina predsednika Aleksandra Vučića zbog jedne majice? Da li je vladavina prava kada Kurtijevi specijalci pucaju u leđa Dragiši Galjku, Miljanu Deleviću, Milanu Jovanoviću, braći Stojanović iz Gotovuše? Ili, kada brutalno pretuku srpsku decu Daru i Kristijana”, zapitao je Petković. Naglasio je da „hibridni rat koji Svećlja kukavički vodi iz Prištine protiv svega srpskog i posebno severa Kosova i Metohije”, rezultirao time da „nema tog čestitog Srbina koji bi ni javno ni tajno pristao da bude alibi Svećlji u njegovoj bolesnoj opsesiji okupacije severa i proterivanja Srba sa Kosova i Metohije”.
„To mu nikada neće uspeti”, poručio je Petković. Svečlja je ranije danas u intervjuu portalu Košev rekao da nije protiv srpskog naroda, već, kako tvrdi â€žšovinističkih projekata Srbije i kriminalaca”.

Ferstapen: Srećan sam što smo pobedili 11. put uzastopno
Vozač Red Bula Holanđanin Maks Ferstapen izjavio je danas da je srećan što je svom timu doneo pobedu na Velikoj nagradi Velike Britanije u šampionatu Formule jedan, prenosi Bi-Bi-Si.
Ferstapen je Red Bulu doneo 11. uzastopnu pobedu u Formuli 1, čime je ovaj tim izjednačio 35 godina star rekord Meklarena..
„Naravno da sam vrlo srećan što smo opet pobedili. Tu mislim i na 11. uzastopnu pobedu za ekipu. Mislim da je to prilično neverovatno, ali danas nije bilo tako jednostavno”, rekao je Ferstapen, koji je u Silverstonu stigao do šeste uzastopne pobede ove sezone.
Vozač Red Bula je ove godine zabeležio osam pobeda. Drugo mesto na VN Velike Britanije pripalo je vozaču Meklarena Landu Norisu.
„Veliko hvala celom timu napravili su neverovatan posao. Ništa od ovoga ne bi bilo moguće bez napornog rada koji su uložili. Stavili su me na tvrde gume, ne znam zašto - još su nejasni po pitanju nekih stvari”, rekao je Noris.
Vozač Mercedesa Luis Hamilton je stigao do trećeg mesta u Silverstonu.
„Hvala svima koji su me podržavali. Osetio sam energiju, osetio podršku i to je takođe razlog zašto smo se vratili ovde”, izjavio je Hamilton.
Prvo mesto u generalnom plasmanu vozača drži Ferstapen sa 255 bodova, dok je njegov timski kolega Serhio Peres osvojio 156.
Naredna trka u šampionatu F1 biće vožena 23. jula za Veliku nagradu Mađarske na stazi Hungaroring, prenosi Tanjug.

Na prelazu Gradina, na izlazu iz Srbije, čeka se četiri sata
Prema informacijama uprave granične policije u 17.15 časova, putnička vozila čekaju četiri sata na graničnom prelazu Gradina, na izlazu iz Srbije a na Preševu, na izlazu iz zemlje, putnička vozila i autobusi š zadržavaju 35 minuta, navode iz Auto-moto saveza Srbije (AMSS).
Teretna vozila najduže čekaju na Batrovcima, na izlazu iz Srbije i to dva sata dok se na prelazu Horgoš i Šid, na izlazu iz Srbije, zadržavaju 90 minuta.
Na ostalim graničnim prelazima nema dužih zadržavanja za sve kategorije vozila, prenose iz AMSS-a.

Tesla i Karađorđevići
Dr Oliver Subotić*
Dok sam iščitavao primarne izvore za potrebe pisanja knjige „Tesla: Duhovni lik”, imao sam prilike da se lično uverim u ono što su gotovo svi Teslini biografi u manjoj ili većoj meri uočili u njegovoj ličnosti, a to su izrazite „oscilacije” (neretko i protivrečnosti) u raznim temama. Ipak, primetio sam da postoji nekoliko tema u kojima, slikovito rečeno, ne postoje „sinusoide” i izražene „amplitude”, već isključivo „linearna funkcija”. Jedna od tih retkih tema gde Tesla pokazuje jasnu konstantu u stavovima je odnos prema srpstvu, Kraljevini Jugoslaviji i Kraljevskom domu Karađorđevića.
Nikola Tesla je tokom američkog perioda svog života postao izrazit kosmopolita, ostavši istovremeno srpski patriota. Tokom američkog perioda se formirao i kao ubeđeni srpsko-jugoslovenski monarhista, te je poput većine srpskih intelektualaca tog vremena vatreno podržavao koncept Kraljevine Jugoslavije i bio veliki poštovalac kraljevske loze Karađorđević. To poštovanje se već može uočiti u dostupnim dokumentima iz perioda Prvog svetskog rata, kada on izražava divljenje podvizima srpske vojske predvođene svojim nezaboravnim voždom, kraljem Petrom Prvim Oslobodiocem. Tako, povodom inicijative jeromonaha Nikolaja Velimirovića iz 1915. godine, da zajedno sa Mihajlom Pupinom i Pajom Radosavljevićem potpiše „Vidovdanski proglas” i pozove Srbe u SAD da pomognu svojim sunarodnicima na Balkanu, Tesla iznosi stav da bi taj apel američki Srbi najpre poslušali ako bi ga potpisala dva srpska kralja: Petar Karađorđević i Nikola Petrović.
Ličnost u kraljevskoj lozi Karađorđević, koju je Tesla posebno izdvajao, bio je kralj Aleksandar, koji ga je odlikovao Ordenom Jugoslovenske krune prvog stepena 1931. godine. Kralja Aleksandra je doživljavao kao vladara koji je uspeo da napravi snažnu državu (Kraljevinu Jugoslaviju) i ujedini tri balkanska naroda (Srbe, Hrvate i Slovence). U svom posmrtnom slovu Kralju Mučeniku, objavljenom 1934. godine u „Njujork tajmsu”, Tesla ovako zbori: „Poput Vašingtona, bio je sposoban i neustrašiv general koji je oslobodio svoju zemlju od ugnjetavanja; poput Linkolna bio je mudar i patriotski vođa koji je pretrpeo mučeništvo.” Tesla je, pritom, verovao da će mučenička krv kralja Aleksandra definitivno ujediniti narode Kraljevine Jugoslavije (što se, kao što je dobro poznato, nije desilo). Sa druge strane, strahovao je za jedinstvo mlade države, zbog čega je javno podsetio sve Hrvate i Slovence na činjenicu da je njihova sloboda kupljena cenom srpske krvi u Prvom svetskom ratu. Kralj Aleksandar je za Teslu bio i ostao ličnost koja zaslužuje da bude na „pijedestalu srpskih velikana” – pišući pozdravno pismo Srbima u Geriju (Indijana, SAD) uoči Drugog svetskog rata, on za kralja Aleksandra koristi epitete „Veliki” i „Mučenik”.
Kada je reč o kralju Petru Drugom Karađorđeviću, Tesla i prema njemu pokazuje odnos dubokog poštovanja i izrazite odanosti, približan onome koji je ukazivao kralju Aleksandru. U jednom pismu iz 1938. godine upućenom inženjeru Slavku Bokšanu, Tesla kralja Petra Drugog naziva „mladim orlićem iz gnezda velikog orla”, a Srbe u SAD javno poziva da budu odani mladom monarhu, koga naziva „zenicom u oku naroda”. On kralja Petra Drugog veliča u nekoliko javnih objava u SAD želeći mu mnoga leta. Na koncu, poslednji Teslin izlazak u javnost – tačno pola godine pred smrt – bio je osmog jula 1942. godine u hotelu „Njujorker”. On tada, već prilično ugroženog zdravlja, izlazi u pratnji svog sestrića, diplomate Save Kosanovića, da pozdravi kralja Petra Drugog. Mladi kralj je u to vreme bio u poseti SAD, sa ciljem da od predsednika Ruzvelta izmoli vojnu pomoć za generala Dragoljuba Mihailovića (koga je Tesla, po rečima čuvenog američkog istraživača Lelanda Andersona, smatrao za „simbol drevne srpske borbe za krst časni i slobodu zlatnu”). „Hrvatski glas” izveštava o susretu mladog monarha i Tesle, navodeći kako je genijalni pronalazač rekao da mu je kralj svojom posetom učinio najveću čast i da će mu to biti „najmilija uspomena”. Svoj uvodni govor kralju Petru Drugom Tesla je završio rečima: „Veličanstvo, Bog Vas blagoslovio!”. Prema Kraljevim memoarima, obojica su tokom rastanka plakala, a Tesla ga je otpratio podsećanjem na zaveštanje kralja Aleksandra: da čuva jedinstvo naroda Kraljevine.
Važno je ovom prilikom istaći da je Tesli bila apsolutna strana bilo kakva ideja Jugoslavije bez srpske krune na njenom čelu – ostao je odan kralju Petru Drugom Karađorđeviću i pored stalnih ubeđivanja okoline da pređe na stranu Tita i njegovih komunista, koji su se od samog početka rata spremali za revolucionarni prevrat i nasilno preuzimanje vlasti. O čvrstom Teslinom stavu prilično argumentovano piše Margaret Čejni, pozivajući se na hrvatskog profesora Bogdana Radicu, diplomatu Kraljevine Jugoslavije u SAD, koji je tokom rata prešao na Titovu stranu. Iz njene studije saznajemo da je Sava Kosanović bezuspešno pokušavao da privoli svog genijalnog ujaka da se od kralja okrene ka Titu. O svemu navedenom u svojim memoarima svedoči i Konstantin Fotić, ambasador Kraljevine Jugoslavije u SAD, koji navodi da je svaki pokušaj da se od Nikole Tesle izvuče bilo kakva poruka protiv Kralja Petra Drugog bila bezuspešna. Teslina odanost srpskoj kruni bila je do kraja života održana besprekorno.
Da li bi Tesla, da je danas među nama, od „linearne funkcije” skrenuo kao „sinusoidi” u navedenim temama? To je već domen pretpostavki. A ono što možemo pretpostaviti jeste da bi zbog gorkog iskustva Jasenovca, Jadovna i, na kraju, „Oluje” imao krajnje rezervisan stav prema nekoj novoj jugoslovenskoj ideji. Možemo slobodno pretpostaviti i to da bi se i danas zalagao za što bolje odnose Srba sa Hrvatima i Slovencima, koje je smatrao bratskim narodima. A ako ćemo suditi po ogromnom poštovanju koje je decenijama ukazivao Karađorđevićima – kao i ništa manjem poštovanju koje oni do dan danas ukazuju njemu – verovatno bi u naše vreme bio i počasni član Krunskog saveta.
*Osnivač Zadužbine „Petar Mandić”, dobročine ustanove koja neguje uspomenu na Tesline pretke

Rustem Mustafa svedoči na suđenju Tačiju
Suđenje Hašimu Tačiju i njegovim saučesnicima optuženima za ratne zločine na KiM nastavlja se sutra, a kako saznaju mediji u Prištini, sudsko veće saslušaće Rustema Mustafu, bivšeg komandanta oslobodilačke vojske Kosova (OVK) u Operativnoj zoni Lap, inače poznatog kriminalca i osuđivanog ratnog zločinca. Mustafa je jedan od retkih pripadnika OVK i jedini komandant te terorističke jedinice koji su u Prištini osuđeni za ratne zločine na KiM. On je potvrdio da je dobio poziv od Specijalizovanog tužilaštva u Hagu da se iduće sedmice pojavi kao svedok.
Mustafa će, kako se očekuje, svedočiti o funkcionisanju OVK, a u izjavama za medije kazao je da namerava da „brani istinu o ratu OVK”.
Rustem Mustafa poznat je kao komandant Remi, a tokom rata 1998–1999. bio je komandant regionalne zone Lap i član takozvane lapske grupe OVK. Posle rata, postao je poslanik i potpredsednik Demokratske partije Kosova. Uhapšen je u avgustu 2002. i izveden pred Okružni sud u Prištini u kojem su sudile međunarodne sudije Unmika. Osuđen je prvostepeno na 17 godina zatvora jer je utvrđeno da je sa još trojicom pripadnika OVK ubio petoro nelojalnih kosovskih Albanaca. Vrhovni sud Kosova preinačio je presudu 2005. i naložio novo suđenje pa je 2013. osuđen na četiri godine zatvora.
Bio je optužen da je zajedno sa drugim pripadnicima OVK držao zarobljenike u nehumanim uslovima, uskraćujući im adekvatnu zdravstvenu negu, hranu i vodu. Zatočenici su podvrgavani stalnom premlaćivanju, mučenju i pretnjama smrću od avgusta 1998. do juna 1999. godine.
Sumnja se da je tokom rata na KiM učestvovao u teškim zločinima nad Srbima kao i da je u zoni Lap osnivao logore u kojima su civili saslušavani, zlostavljani i ubijani. Grupe pod kontrolom Mustafe, prema podacima dostupnim medijima, posle rata proterivale su preostale Srbe i preprodavale napuštene stanove i drugu imovinu. Mustafa je pored terorističke grupe BIA formirao i „Skiftere” i „Crvenu ruku”, čiji su pripadnici progonili, kidnapovali i ubijali Srbe na području Prištine i Podujeva.
Prema podacima srpskih bezbednosnih službi, Mustafa je još od osamdesetih godina prošlog veka privođen zbog trgovine narkoticima, krijumčarenja oružja, ucena, napada na policiju i drugih teških krivičnih dela. Američke obaveštajne službe smatraju ga jednom od osoba od kojih preti opasnost po mir na Balkanu.
Prema obaveštajnim podacima, Mustafa u svojim kriminalnim aktivnostima, pre svega u trgovini drogom, sarađuje sa Ramušom Haradinajem, dok je do 2015, kada je pravosnažno osuđen, bio poslanik i potpredsednik stranke Hašima Tačija.
Rustem Mustafa jedan je od prvih pripadnika OVK koje je još krajem 2018. u predistražnom postupku saslušalo tužilaštvo u Hagu, pa se tada nagađalo da će on biti i jedan od prvih čije će se ime naći na nekoj od optužnica. Iako je Mustafa zbog svoje pozicije u komandi OVK pominjan odmah uz Tačija, Kadrija Veselija, Adema Čekua, Fatmira Limaja i ostalih, haški tužilac će ga saslušati kao svedoka, a ne kao okrivljenog.

Kaciga glavu čuva
Biciklisti su često prinuđeni da se kreću kolovozom gde ih vozači motornih vozila tretiraju kao „ometače”, a ne kao sastavni deo saobraćajnog sistema
Na teritoriji Srbije od početka godine poginule su 23 bicikliste, a povređeno je više od 400. MUP Srbije skrenuo je pažnju da su oni najugroženija kategorija učesnika u saobraćaju.
„Apelujemo na vozače putničkih i teretnih vozila i autobusa da posebnu pažnju usmere na bicikliste, kako bi sačuvali njihovu bezbednost. Sa druge strane, apelujemo i na bicikliste da upotrebnom svetala i reflektujućih elemenata učine sebe vidljivijim, a samim tim i bezbednijim u saobraćaju”, saopšteno je iz MUP-a i objavljen apel i na društvenim mrežama.
Ključni problem, kada je reč o bezbednosti biciklista u saobraćaju, jeste njihova ranjivost, jer i pri relativno malim brzinama često zadobijaju teške povrede, uglavnom zbog toga što im je jedina zaštita njihova odeća, ukazali su stručnjaci Agencije za bezbednost saobraćaja (ABS).
Važnu ulogu ima i brzina vozila koja učestvuju u sudaru sa biciklistima, naročito kada je reč o težim posledicama. Biciklisti su često slabo uočljivi za druge učesnike u saobraćaju, pre svega jer su dimenzije vozila manje u poređenju sa automobilima, autobusima ili teretnim vozilima.
To je poseban problem u noćnim uslovima vidljivosti, pogotovo u slučajevima kada bicikl nije opremljen odgovarajućim svetlima, a to su belo na prednjoj i crveno svetlo na zadnjoj strani bicikla, kao i ako vozač i putnik na biciklu ne nose svetlu odeću.
Stručnjaci naglašavaju i činjenicu da biciklisti različite starosne dobi i pola imaju različite psihofizičke sposobnosti. Deca uglavnom nemaju dovoljno iskustva i znanja, a stariji imaju smanjenu moć zapažanja, smanjene fizičke sposobnosti i pokretljivost.
Bezbednost dvotočkaša u velikoj meri zavisi i od saobraćajnog okruženja, koje je najčešće dizajnirano i prilagođeno za kretanje motornih vozila i nije predviđeno za bicikliste.
„Oni su često prinuđeni da se kreću kolovozom gde ih vozači motornih vozila tretiraju kao ’ometače’ saobraćaja, a ne kao sastavni deo saobraćajnog sistema, pri čemu često i sami ne poštuju pravila – ne postupaju u skladu sa signalizacijom, zabranom korišćenja mobilnih telefona, audio i video uređaja, upotrebom svetala na biciklu. Saobraćajne nesreće sa učešćem biciklista, zbog njihove velike ranjivosti, češće za posledicu imaju poginule osobe, nego što je to slučaj kod udesa sa učešćem samo motornih vozila sa zatvorenom karoserijom”, navodi se u rezultatima istraživanja ABS-a.
Kada se uporedo posmatraju podaci o nastradalim biciklistima i nastradalim vozačima i putnicima u automobilima, dolazi se do podataka da biciklisti kada učestvuju u saobraćajnoj nesreći imaju skoro šest puta veći rizik da smrtno stradaju nego što je to slučaj sa putnicima i vozačima u automobilima.
U proseku, godišnje u udesima u Srbiji pogine oko 50 i bude povređeno oko 1.486 biciklista. Svaka jedanaesta poginula i svaka četrnaesta povređena osoba u saobraćajnim nesrećama je – biciklista. Oni čine oko devet odsto od ukupnog broja poginulih i oko sedam procenata od svih povređenih osoba u udesima, pokazuju podaci ABS-a.
Saobraćajne nesreće sa učešćem biciklista se najčešće događaju u leto i jesen, odnosno u periodu godine od jula do oktobra, a najviše u avgustu.
Stručnjaci savetuju biciklistima da imaju zakopčanu zaštitnu kacigu, koja će im spasiti život u slučaju pada sa bicikla i sprečiti povrede glave.
„Koristite štitnike za kolena i laktove kako biste ublažili udarce od pada. Nosite odgovarajuće cipele i proverite da li su pertle pravilno vezane. Obucite adekvatnu odeću – pantalone sa užim nogavicama, majice i jakne koje su uz telo, kako ne bi došlo do zakačinjanja delova garderobe o pedale i druge delove bicikla”, savetuju iz ABS-a.
Bicikl treba da bude ispravan, ručice na upravljaču čvrste i pravilno podešene, a sedište na odgovarajućoj visini – tako da stopala obe noge budu u stanju da dodirnu zemlju. Kočnice moraju da budu ispravne, a pneumatici na točkovima napumpani pod odgovarajućim pritiskom.
Belo svetlo na prednjoj i crveno na zadnjoj strani bicikla moraju biti ispravni i postavljeni na odgovarajuće položaje. Zvonce ili sirena takođe moraju biti ispravni.
„Kada prelazite preko kolovoza, trudite se da se ponašate kao da ste pešak. Pogledajte pažljivo levo, desno, levo. Kada procenite da je bezbedno započnite prelazak, gurajući bicikl pored sebe. Koristite ručne signale da upozorite druge učesnike u saobraćaju ili im date obaveštenje o skretanju i promeni položaja na kolovozu”, savetuju stručnjaci.
U noćnim uslovima i kada je smanjena vidljivost, osim što bicikl mora da bude osvetljen, biciklista treba da ima svetlu i odeću sa retroreflektujućim materijalima. Ako voze bicikl kolovozom, treba da se kreću u širini od najviše jedan metar od desne ivice kolovoza, ali ne uz sam ivičnjak.

„Simens” ulaže 24 miliona evra
Subotica – Prvih 60 generatora bez prenosnika, što predstavlja „Simensovu” inovaciju, proizvedeno je u njihovoj fabrici u Subotici koja posluje unutar režima slobodne zone. Proizvodnja ovih generatora okosnica je i investicije od oko 24 miliona evra koja će u naredne dve godine biti ovde uložena. Za potrebe proširenja proizvodnje u avgustu će biti završena i opremljena i treća hala sa preko dve hiljade kvadratnih metara, u kojoj će u narednom periodu biti zaposleno novih 150, pored sadašnjih 500 radnika, dok bi proizvodnja generatora trebala da se poveća na hiljadu komada godišnje.
Inače svakog meseca fabrika, koja proizvodi generatore za vetrogeneratore, vučne motore za električne lokomotive i pretvarače za solarne elektrane, tržištu isporuči 150 tih generatora. Cilj rukovodstva fabrike je da ovu proizvodnju udvostruči.
Podatke o poslovanju „Simensa” u Srbiji izneli su Tihomir Rajlić, generalni direktor, kao i Ištvan Sekula, direktor fabrike „Simens” u Subotici. Od 2003. godine, kada je ovde formiran pogon pod imenom „Loher” kao deo nemačke „Fender” grupe, u ovoj fabrici do danas je proizvedeno 12.800 generatora za vetrogeneratore, što u potencijalu proizvodnje električne energije čini 260 odsto više nego što je ukupna instalisana snage u elektroenergetskom sistemu Srbije.
Vetrogeneratori čije „srce”, odnosno mehanizam koji mehaničku energiju pretvara u električnu, napravljeno je upravo u Subotici, izvezeni su u SAD, a polovina je postavljena po zemljama Evrope.
– Pitanje zašto u Srbiji nije postavljen ni jedan vetropark nije za mene već za investitore. Mi smo veoma voljni da im prodamo naše vetrogeneratore – kaže Rajlić. Ona je naglasio da je tokom prošle godine kompanija u Srbiji izuzetno dobro poslovala unutar sektora energetike, gde je promet povećan za 250 odsto, zahvaljujući pre svega investitorima koji su došli u Srbiju, poput „Fijata” i „Gasproma” i koji su odabrali njihovu opremu.

NOPS poziva na  bojkot kupovine goriva
BEOGRAD – Nacionalna organizacija potrošača Srbije (NOPS) pozvala je potrošače u Srbiji da sutra, 15. marta, na Svetski dan potrošača, ne kupe nijedan litar goriva, u znak protesta što je prosečna cena od početka godine porasla za 10 odsto ili 13 dinara.
To znači povećanje cena od čak pet odsto na mesečnom nivou, jer niko ne želi da se odrekne ogromnog dela dobiti, bilo kroz akcize i poreze, bilo kroz marže i zato neka Svetski dan potrošača bude dan kada će sve benzinske pumpe biti prazne - makar na jedan dan, poručuje NOPS.
„Razumemo i svetsku krizu i rast cena sirove nafte na svetskom tržištu, ali ne možemo i nećemo da razumemo sopstvenu državu i trgovce naftnim derivatima koji nemaju nimalo sluha za običnog potrošača”, navode u toj organizaciji.
Pozivajući građane na bojkot kupovine goriva, NOPS je ukazao da se tako pokazuje odgovornost, solidarnost i što je najvažnije - spremnost da se reaguje, jer je to jedini način na koji građani mogu da deluju.
„Ovaj poziv znači istovremeno i ispit zrelosti za sve nas, kako bismo razumeli suštinu sopstvene snage kroz organizovano delovanje. Jasna poruka koju ćemo poslati imaće trajne posledice po sve koji kreiraju tržišnu ekonomiju ove zemlje”, naveo je NOPS.

Šta će reći Vladimir Milisavljević
Vladimir Milisavljević, zvani Budala mogao bi da postane poslednji član užeg jezgra bivšeg „zemunskog klana” od koga će javnost očekivati nove detalje o zločinima ove nekada najmoćnije kriminalne grupe, ali i o političkoj pozadini atentata na premijera Zorana Đinđića. 
Kada bude izručen Srbiji iz Španije, i on će, po svemu sudeći, iskoristiti svoje pravo da traži ponovljeno suđenje u postupcima za atentat na premijera i za zločine klana u kojima je u odsustvu osuđen na 35, odnosno 40 godina. 
I pored nadimka Budala, Milisavljević je, tvrde oni koji ga poznaju, veoma inteligentan.
„Vladimir Milisavljević je blizak sa Milošem Simovićem. Da li će i on, kao što je to učinio i Simović svojevremeno, pokušati da se nagodi sa tužilaštvom i ponudi nove informacije i dokaze, zavisiće pre svega od dogovora njih dvojice. Ne treba sumnjati u to da će Milisavljević da se dogovori sa Simovićem pre nego što bilo šta kaže”, navode naši izvori.
Može se očekivati da i Milisavljević u jednom trenutku najavi da „zna sve” o političkoj pozadini ubistva Đinđića. Tokom više godina bekstva posle ubistva Đinđića, logično je da su se njih dvojica skrivali zajedno i da su razmenili informacije. S obzirom na to da ga čeka odsluženje kazne od 40 godina zatvora, vrlo je verovatno da će i on, kao i Miloš Simović, pokušati da se nagodi.
Dok je javnost s nestrpljenjem očekivala duga izlaganja, puna dosad nepoznatih detalja, Miloš Simović je uglavnom potvrdio već poznate činjenice i nagovestio da će otkriti tajne o atentatu koje znaju samo on, njegov brat Aleksandar i Milorad Ulemek Legija. Iako je izjavio da su u atentat umešani i ljudi koji nisu na optužnici, kao i da je pored Zvezdana Jovanovića, bilo i drugih atentatora, Simović zapravo nije otkrio nikakav novi detalj koji bi mogao da pokrene postupak za utvrđivanje političke pozadine atentata. U pismima republičkom tužiocu, Simović je naveo imena političara koji su, navodno, znali za pripremu atentata na premijera. U javnom izlaganju, Simović je rekao da je njegova izjava namerno dostavljena medijima kako bi on bio diskreditovan, a zatim je odbio da saopšti svoja saznanja pod obrazloženjem da „vlast i dalje štiti nalogodavce”.
Vladimir Milisavljević osuđen je na 35 godina u predmetu „Đinđić”, kao vozač „pasata” sa pančevačkim tablicama, zatamnjenih stakala, kojim su do mesta odakle je pucano i kasnije tokom bekstva, odvezeni atentatori Zvezdan Jovanović, Aleksandar Simović i Ninoslav Konstantinović. U izdvojenom postupku za zločine „zemunskog klana”, Milisavljević je osuđen na 40 godina kao neposredni ubica Željka Škrbe, Nenada Batoćanina, Željka Bodiša i Srđana Ljujića, dok je kao „pomagač” označen u likvidacijama Zorana Uskokovića Skoleta, Todora Gardaševića, Sredoja Šljukića, Ivice Jovanovića i Jovana Guzijana. Umešan je i u sve otmice za koje su osuđeni pripadnici klana.
Za ime Vladimira Milisavljevića vezuje se i ubistvo Kuje Kriještorca, koji ga je na fotografijama u policiji prepoznao kao osobu koju je viđao u Ulici admirala Geprata nekoliko dana pre atentata na premijera. Kriještorac nije doživeo da svoj iskaz ponovi i na suđenju jer je, pod još nerazjašnjenim okolnostima, ubijen tokom trajanja postupka.

U Grčkoj uhapšeno troje Srba iz bande „Pink panteri"
ATINA – Grčka policija saopštila je danas da je uhapsila troje Srba - dva muškarca i jednu ženu za koje sumnja da su pripadnici „Pink pantera” - bande poznate po spektakularnim krađama u zlatarama širom sveta.
Mškarci su stari između 20 i 36 godina, a uhapšeni su u ponedeljak u Atini nakon pucnjave u kojoj je povređen jedan policajac.
Uhapšena žena ima 43 godine i ona je uhapšena takođe u ponedeljak uveče u stanu u prestonici u kojem je policija pronašla opremu za provale i maskiranje, pištolj i lažne putne isprave.
Veruje se da je banda „Pink panteri”, prema novinskim izveštajima, izvršila više od 150 pljački u raznim zemljama, uključujući Britaniju, Japan i Švajcarsku, naveo je AFP.
U Rimu je 7. marta uhapšen Mitar Marjanović, jedan od „mozgova” „Pink pantera”, nakon pljačke zlatare „Roberto Koin” u centru Rima 1. februara u sred dana, kada su odneli robu u vrednosti od milion i po evra.
Lopovi su došli lepo odeveni, glumeći kupce, a Marjanović je napolju čuvao stražu.
Oni tokom pljačke nisu nosili rukavice, niti maske na licu.
Italijanski mediji su tada pisali da su članovi organizacije „Pink panter” bivši vojnici iz Srbije i Crne Gore, i da su za 10 godina aktivnosti opljačkali robu u ukupnoj vrednosti od približno 200 miliona evra.

Šešelj:Tribunal instrument Zapada, nema dokaza protiv mene
HAG – Optuženi Vojislav Šešelj rekao je danas pred Međunarodnim tribunalom u Hagu, na početku svoje završne reči, da je taj sud nelegalan i da na radi u interesu pravde, već ostvaruje „prljavi zadatak” zapadnih obaveštajnih službi koje mu „komanduju”.
Lider Srpske radikalne stranke optužen je za zločine nad Hrvatima i Muslimanima u Hrvatskoj, Vojvodini i BiH, 1991-93. godine
Završnu reč tužilaca u kojoj su prošle nedelje zatražili da Šešelj bude kažnjen sa 28 godina zatvora, Šešelj je nazvao „gomilom... nesuvislih rečenica i gluposti”.
„Ovaj sud nije legalan i regularan zato što ga je formiralo nenadležno telo - Savet bezbednosti UN. Nije formiran da bi postigao pravdu, već da bi bio sredstvo Saveta bezbednosti UN koje uspostavlja i čuva mir... Ovde ne može biti ni govora o pravdi. Ovaj sud je politički instrument, čak i vojni instrument... Ovaj sud zamenjuje američku konjicu ili američku 6. flotu”, rekao je Šešelj.
Nazivajući vlasti u Beogradu „izdajničkim, kvislinškim režimom”, Šešelj je kazao da je cilj podizanja optužnice protiv njega bilo da bude uklonjen iz političkog života u Srbiji, a da njegova stranka - SRS, bude uništena.
Kao dokaz za to, ponovo je citirao da je bivša glavna tužiteljka Karla del Ponte u svojoj knjizi napisala da joj je premijer Srbije Zoran Đinđić navodno poručio: „Vodite Šešelja i ne vraćajte ga”.
Šešelj je naglasio da je „vrlo zadovoljan onim što je postigao” tokom suđenja, označivši kao najvažnije to što će „transkript ostati” i da je „zbog toga vredelo živeti”.
Kazao je da ga „presuda ne zanima” i, obraćajući se sudijama rekao: „Vašoj presudi će se ljudi verovatno smejati”.
„Protiv mene nema nikakvih dokaza”, ocenio je optuženi.
Govoreći o istorijatu procesa, Šešelj je kazao da se „pune četiri godine borio” za pravo da se brani sam i, aludirajući na štrajk glađu 2006, da je morao „da rizikuje život da bi se izborio za svoja prava”.
„Ni (nacistički vođe) Gering i Hes nisu imali takvih problema... Ovaj Tribunala još je gori od Nirnberškog suda”, rekao je on, tvrdeći da je u Nirnbergu trebalo suditi i SAD i Velikoj Britaniji zbog bombardovanja Nemačke i Japana.
Po Šešeljevim rečima, „ispravljajući tu grešku”, Tribunal u Hagu je optužio „80 odsto Srba, a 20 odsto drugih”.
------------------------------------------------
Šešelj:Streljanje na Ovčari dogovorile JNA i Hrvatska
HAG – U nastavku završne reči odbrane na suđenju pred Haškim tribunalom, optuženi Vojislav Šešelj tvrdio je da su streljanje hrvatskih zarobljenika na Ovčari kod Vukovara u jesen 1991. dogovorili oficiri JNA i hrvatske obaveštajne službe radi lakšeg priznavanja nezavisnosti Hrvatske.
Prema optužnici, koja lidera Srpske radikalne stranke tereti za zločine u Hrvatskoj, streljanje 200 zarobljenih Hrvata na farmi Ovčara, 20. novembra 1991, počinili su pripadnici jedinice Leva supoderica, u kojoj su bili dobrovoljci SRS.
Šešelj je, međutim, tvrdio da tužilaštvo time „štiti” tadašnjeg bezbednosnog oficira JNA Aleksandra Vasiljevića, koji je „organizovao” streljanje na Ovčari.
„S kim je general Vasiljević postigao dogovor o streljanju - s nekim iz hrvatske obaveštajne službe. Posle velikih zločina nad Srbima u Gospiću, bio je potreban hrvatskim vlastima veliki zločin nad Hrvatima da bi se lakše došlo do proglašenja nezavisnosti Hrvatske”, rekao je Šešelj.
On je kazao da tužioci „lažu” da su dobrovoljci SRS učestvovali u streljanju na Ovčari.
Šešelj se pritom pozvao na presudu suda u Beogradu kojom je komandanta Leve supoderice Milana Lančužanina zvanog Kameni oslobođen krivice za ubistvo, a osuđen na pet godina zatvora zbog mučenja zarobljenika.
Činjenicu da je Predrag Milojević zvani Kinez, za koga je rekao da je „posle rata postao član SRS”, osuđen na 20 godina zatvora, Šešelj je pripisao iskazu „lažnog svedoka”.
Optuženi je „ludošću” nazvao navod optužnice da je na sastanku sa oficirima JNA i Leve supoderice, prethodno, podstakao streljanje zarobljenika rečima da „nijedan ustaša ne sme živ napustiti Vukovar”. Tvrdio je da tog sastanka, o kojem je svedočio jedan zaštićeni svedok optužbe, nikada nije ni bilo.
Šešelj je opovrgavao i da je bio odgovoran za zločine srpskih paravojnih snaga nad Muslimanima u Zvorniku, u proleće i leto 1992, za koje je optužen.
Potvrđujući da su dobrovoljci SRS učestvovali u „oslobađanju” Zvornika u aprilu 1992, vođa radikala je tvrdio da su se oni mahom vratili u Srbiju krajem tog meseca, a da on ne može biti odgovoran za one koji su ostali u drugim formacijama.
Izjave svedoka optužbe da je jedan od počinilaca bio „četnički vojvoda” Miroslav Vuković zvani Ćele, koji je „nosio patike koje često nose stare žene”, Šešelj je osporavao rečima: „Vi sad Ćeleta proglašavate za četničkog vojvodu - zamislite četničkog vojvodu u tim patikama, 'zepama'“.
Zločine u Zvorniku, Šešelj je pripisao „haosu i potpunom bezvlašću” do kojeg je došlo sredinom maja 1992. Šešelj je kazao i da su zločine u Zvorniku počinili ljudi Željka Ražnatovića-Arkana.
Osvrćući se na tvrdnju tužilaca da su dokazali zločine, optuženi je kazao: „Ma, niste ih dokazali, jer nisu ozbiljno ni osporavani. Ja u to nisam mogao da se upuštam”, tvrdeći da mu je sudsko veće uskratilo pravo da izvodi odbranu.
Šešelj je negirao i da je bio učesnik u udruženom zločinačkom poduhvatu stvaranja proširene srpske države, tvrdeći da su, potpuno suprotno, vođstva Hrvatske i BiH sprovodile zločinački poduhvat nelegalnog otcepljenja od SFRJ, iako su znala da će to izazvati građanski rat.
Reči da će „Bosnom poteći reke krvi” ako proglasi nezavisnost, koje je prošle nedelje tužilac naveo kao dokaz njegove zločinačke namere, Šešelj je interpretirao kao „upozorenje”.
„Moja pretnja zapravo je bila upozorenje koje se, na žalost, obistinilo, kao i u Hrvatskoj. Mnogi ljudi su stradali... ali nisam za to kriv ja, koji sam upozoravao da će poteći reke krvi, nego oni koji su znali da će poteći reke krvi, a ipak su proglasili nezavisnost”, naznačio je optuzeni.
Odbacujući i navod optužnice da je „govorom mržnje” podstakao, pomogao, podržao ili počinio zločine nad nesrbima, Šešelj je kazao da se u optužnici pominju samo tri njegova govora - „izmišljeni” u Vukovaru i Malom Zvorniku i „stvarni” u vojvođanskom selu Hrtkovci.
„Sada se tužioci pozivaju i na neke druge govore. Kako je to moguće. Ne možete doneti presudu na osnovu nečega što nije u optužnici... Te druge govore možete okačiti mačku o rep”, rekao je Šešelj.
On je naglasio da bi tužioci morali dokazati da su njegovi govori „bitno doprineli počinjenju krivičnog dela”, da bi uspostavili njegovu odgovornost.
„A ovde bi tužilaštvo da moj govor u centru Beograda poveže sa nekim zločinom u selu Kozluk kod Zvornika... E, to ne može biti povezano”, tvrdio je Šešelj.
Lider radikala rekao je i da su zbog „traljavog procesa”, zapadne obaveštajne službe pokrenule „napade” na njegovo zdravlje i da u poslednje vreme „elektronski” izazivaju poremećaj rada njegovog srca.
Šešelj je opisao kako je u noći između 8. i 9. marta doživeo „šest elektro-šokova” koje je bez potrebe izazvao „unutrašnji defibrilator”, aparat za regulisanje srčanog ritma koji mu je ugrađen u bolnici nakon što mu je početkom januara pozlilo u sudskom pritvoru. Ti elektro šokovi bili su, kazao je on, „kao da vas udara tramvaj”.
„To je neko proizveo spolja i ovo je bio pokušaj ubistva. Nikako to drugačije ne može da se objasni...Glavni kreatori zamislili su da me ubiju između završne reči i presude. Kada će i kako to biti, videćemo”, tvrdio je Šešelj.
Pošto je u petak bio prebačen u bolnicu, Šešelj je, kako je rekao, bio podvrgnut medicinskom zahvatu tokom kojeg je „unutrašnji defibrilator” popravljen.
Lider SRS nastavlja završnu reč, za koju su mu sudije odobrile deset radnih sati.
Lider Srpske radikalne stranke optužen je za zločine protiv čovečnosti: progon nesrba na politikoj, rasnoj i verskoj osnovi; deportaciju i prisilno premeštanje, kao i za kršenje zakona i običaja ratovanja: ubistva, mučenje, okrutno postupanje, bezobzirno razaranje sela ili pustošenje koje nije opravdano vojnom nuždom, uništavanje verskih objekata i pljačkanje javne ili privatne imovine.
Suđenje Šešelju počelo je novembra 2007, posle jednog neuspešnog pokušaja i štrajka glađu optuženog.
U sudskom pritvoru u Sheveningenu, Šešelj je od 24. februara 2003. kada se dobrovoljno predao odmah pošto je Tribunal obelodanio optužnicu protiv njega.
U međuvremenu, Tribunal je Šešelja dva puta osudio zbog nepoštovanja suda, odnosno objavljivanja identiteta zaštićenih svedoka ” pravosnažno na 15 meseci zatvora, i na zatvorsku kaznu od još 18 meseci. Po presudi, te kazne su objedinjene.
Zbog toga što svoje knjige i druge dokumente koji sadrže podatke o identitetu zaštićenih svedoka nije uklonio sa svoje internet stranice, Šešelja je Tribunal treći put optužio za nepoštovanje suda, a taj postupka je u toku.
Šešelj je proteklih dana bio u bolnici, radi dodatne medicinske procedure, pošto mu je u januaru ugrađen aparat za regulisanje srčanog ritma - unutrašnji defibrilator.

Ilićevo vozilo uništeno, NS tvrdi da je reč o napadu
BEOGRAD – Službeno vozilo lidera Nove Srbije Velimira Ilića danas je potpuno uništeno kada je u njega na NIS benzinskoj pumpi udario kamion, a on je ostao nepovređen, jer se u tom trenutku nije nalazio u vozilu, saopštila je ta stranka koja tvrdi da je reč o napadu.
Vozač Ilićevog službenog automobila Robert Gambarjan je povređen, navodi se u saopštenju.
NS od nadležnih organa traži da hitno otkriju „pozadinu napada”, kao i da se Ilićeva „lična bezbednost zaštiti kako bi bio ravnopravan učesnik predstojeće kampanje”.
„Potpuno je neshvatljivo da i pored svih upozorenja iz NS niko od nadležnih nije reagovao na intervju Dejana Stojadinovića, napadača na Ilića, koji je posle dve godine pušten iz zatvora, a izjavio je da se ne kaje zbog dela koje je učinio i da bi to ponovo uradio”, navela je NS.
U saopštenju se navodi da se incident dogodio danas u 10.45 sati na NIS benzinskoj pumpi u Dimitrija Tucovića.
---------------------------------------
Dačić: Nema naznaka o atentatu na Velju Ilića
KRALjEVO – Ministar unutrašnjih poslova Srbije Ivica Dačić rekao je danas u Kraljevu da za sada nema nikakavih naznaka da bi saobraćajni udes, u kome je kamion udario u vozilo lidera Nove Srbije Velimira Ilića u trenutku kad on nije bio u njemu, bio napad ili atentat.
„Vozač kamiona je priznao grešku. On se ne nalazi u našim evidencijama da je na bilo koji način povezan sa nekim kriminalnim radnjama”, rekao je Dačić.
On je rekao da je u udesu povređen pripadnik policije koji obezbeđuje Velimira Ilića i naglasio da će svi segmenti tog događaja biti sagledani.
Ministar policije je podsetio da je pre nekoliko nedelja i vozilo iz njegove pratnje imalo sličan udes, ali da on nijednom nije rekao da je to bio napad, ili atentat na njega.
Dačić je pozvao političare da ostave policiji da radi svoj deo posla.
„Velimir Ilić ima policijsku zaštitu. Ako je to nedovoljno, mi smo spremni da na osnovu bezbednosnih procena povećamo broj policajaca koji ga prati, ali za sada nisu postojali operativni podaci koji bi govorili o tome da mu preti opasnost”, rekao je Ivica Dačić.

Počinje nova rasprava o zapleni imovine Dragana Džajića
BEOGRAD – Ponovljeni postupak za privremeno oduzimanje imovine od nekadašnjeg predsednika Crvene zvezde Dragana Džajića, njegovih srodnika i saradnika trebalo bi da počne u četvrtak pred Višim sudom u Beogradu.
Taj sud je u martu prošle godine odlučio da Džajiću, bivšem finansijskom direktoru Crvene zvezde Vladimiru Cvetkoviću i prvom sekretaru kluba Milošu Marinkoviću, kao i članovima njihovih porodica privremeno oduzme najveći deo imovine.
Međutim, tu odluku je u julu 2011. ukinuo Apelacioni sud u Beogradu i naložio da se ponovo odluči o zahtevu tužilaštva za privremeno oduzimanje imovine.
Osim njih tužilašvo traži i oduzimanje imovine od fudbalskog menadžera Ranka Stojića kome se zajedno sa bivšim zvezdinim funkcionerima sudi zbog malveracija sa transferima fudbalera Crvene zvezde u strane klubove.
Sud je prvim, ukinutim rešenjem odbio zahtev tužilaštva da se Stojiću oduzima imovina.
Dažjiću, Cvetkoviću, Marinkoviću i Stojiću u januaru 2011. je počelo suđenje zbog sumnje da su protivpravno prisvojili oko osam miliona evra od transfera u inostrane klubove četiri fudbalera Crvene zvezde, Gorana Drulića, Perice Ognjenovića, Zorana Njeguša i Ivana Dudića.To suđenje se nastavlja 21. marta.
Više tužilaštvo je tražilo zaplenu svih stanova, lokala, parcela i vozila od Džajića, Cvetkovća, Marinkovića i Stojića jer smatra da je tokom finansijske istrage utvrđena nesrazmera između njihovih zakonitih prihoda i imovine koja se nalazi u njihovom ili u vlasništvu članova njihove porodice.
Tužilaštvo traži da Džajiću privremeno bude zaplenjena porodična stambena zgrada površine 242.96 kvadratnih metara, deo porodične stambene zgrade izgrađene bez odobrenja za izgradnju, garaža površine 65 kvadratnih metara, kao i automobil marke Tojota Lendkruzer.
Od njegove supruge Branislave da se privremeno zapleni četvorosoban stan površine 98.92 kvadratna metra, pravo korišćenja zemljišta površine 14.78 ari, kao i porodično-stambeni objekat u izgradnji maksimalne bruto površine 591 kvadratna metra.
Tužilaštvo traži da se nekadašnjem finansijskom direktoru Crvene zvezde Vladimiru Cvetkoviću privremeno zaplenjene tri stana površine 41, 61 i 110 kvadratnih metara, a od njegovog sina Rastka dva stana od 29 i 99 kvadratnih metara, kao i džip „Micubiši Pajero”.
Nekadašnjem prvom sekretaru „Crvene zvezde Milošu Marinkoviću pleniće se sef, od Gordane Marinković, trosoban stan površine 120 kvadratnih metara, od Nataše Nikolić sef, a od Tatjane Marinković četvorosoban stan površine 136 kvadratnih metara.
Privremeno oduzimanje imovine traje do donošenja odluke o zahtevu za trajno oduzimanje imovine, a o njoj se stara Direkcija za upravljanje oduzetom imovinom.
Sporna imovina, shodno zakonu, trajno se može oduzeti, posle pravosnažnog okončanja sudskog postupka, koji je u ovom slučaju protiv njih počeo u januaru ove godine i nastavlja se u septembru.
Džajićeva odbrana osporava u celosti zahtev Višeg tužilastva, jer smatra da je u svojoj fudbalskoj i sportskoj karijeri njihov klijent zaradio bar pet puta više od vrednosti imovine koju poseduje.

Izbori
Pošto su skupštinski izbori raspisani po deveti put za nešto više od dvadeset i jednu godinu postojanja druge republike, moguće je neveselo i sa strepnjom podvući crtu.
Jedna vlada uspela je da se, konačno, održi tokom punog mandata. Ipak, vlade su bile nestabilne upravo kada su imale najsolidniju većinu. Vlastodršci su se obraćali narodu da na prevremenim izborima donese presudu uglavnom onda kada nisu imali hrabrosti da snose posledice svoje slabe i vlastoljubive politike ili kada je trebalo dodatno zamutiti vodu.
Najdugotrajnije su bile vlade malih većina, krizni kabineti koji su više predstavljali jednu od posledica nego instrument rešenja opšte krize. Vodili su ih političari koji nisu smeli ili imali računa da izađu pred birače, ponekad u strahu da će im posle biti okrnjena vlast, a nekada i da će im životi biti ugroženi.
Tokom devedesetih godina izbori su bili redovno falsifikovani. Setimo se izbornih krađa 1996. i 1997. godine; činjenice da su 1997. sela koja će nekoliko meseci kasnije postati bastioni albanske pobune „glasala” za SPS kao da je Radnička partija Koreje... Možda je najveći napredak naše demokratije posle 2000. sadržan u činjenici da samo glasanje i prebrojavanje glasova više nisu pod sumnjom (bar kad je reč o učesnicima).
Novine su slobodnije, mediji otvoreniji, ali je država od jedne ogavne u višestranačje našminkane tiranije, postala jedna ostarela i mlitava oligarhija utegnuta u tesno demokratsko odelo. Sve je podeljeno među moćnicima, a još uvek slobodni i nikada dovoljno dokazivo nezavisni intelektualci i politička udruženja nisu sigurni da li su slobodni u rezervatu (koji će posle privatizacije postati lovište) ili se u stvari nalaze u zoološkom vrtu, gde ih pokazuju svima koji iz inata i često lične uvređenosti tvrde da je baš sve ostalo isto i da se ama baš ništa nije promenilo. 
Teško da je bilo izbora na kojima je nerazumnije gajiti veće nade. Do 2001. godine verovalo se da će pad Miloševićevog režima neminovno dovesti bolje na vlast. Režim je bio takav da se to na posletku moralo i pokazati, ali su naravno očekivanja prevazišla sve mogućnosti i bujnost mašte. Onda su se građani opredeljivali između reformista, legalista i preživele štule starog režima „koja nikada (osim tri godine) nije bila na vlasti”. Konačno su se svi izujedinjavali i sada je teško reći da u Srbiji postoji neko ko nije na vlasti ili makar malo uz nju.
Džinovska izborna kampanja, teška nekoliko desetina miliona evra, pokriće sve te nedoslednosti i opet ćemo od večitih ministara koji su zemlju uveli u ekonomsku propast slušati o oporavku – pošto su oni, je li, pred svake izbore u opoziciji; od kapitulanata iz 1999. čućemo ko su izdajnici; od sredovečnog preplanulog bogataša, koji je na svom izgledu poradio više od mis Kostarike, informisaćemo se o evropskoj viziji i potrebi da za njegovo dobro pravimo države drugima a svoje ukidamo. Svi zajedno, lelekaće o potrebi departizacije i zapošljavanja mladih i sposobnih (kad uđu u baš njihovu stranku), o privrednom čudu koje dočekujemo sa njima po stoti put, o najdubljoj krizi (za koju smo od njih još pre tri godine čuli da je prošla), o decentralizaciji koja ništa ne boli, mnogo koristi i u stvari je federalizacija... 
Kampanja je kampanja. Ona sama po sebi ne može promeniti naslutivo: naredna vlada biće složenija i nestabilnija od sadašnje – ali se to verovatno neće mnogo odraziti na njen mandatski vek. Stranke Mađara sa severa zemlje i novopazarskih Bošnjaka (Muslimana) imaće još veći uticaj nego danas i više poslanika mada bez pozitivne diskriminacije i paktova sa beogradskim biznis-političarima, a sa državnicima-naivcima nikada ne bi prešle cenzus od pet odsto. To im naravno neće smetati da nas i naredne četiri godine raduju zahtevima za „građansku državu”, „građanski APV” i nekakvu „građansku osmansku administrativnu oblast” (koja je nekada davno postojala svega nekoliko decenija, a i sada je tek delom u Srbiji). I dalje ćemo se zaduživati, ali barijera, ta „crvena linija”, neće biti 45 odsto pokrivenosti BDP već 60 odsto... 
Voz koji je odavno ispao iz šina i dalje će juriti u nepoznatom pravcu. Ima tu nečeg zanimljivog, uzbudljivog, za neke i korisnog, bar dok se u blizini ne ukaže planina ili provalija. Mada, zastarelo je i naše tradicionalno shvatanje propasti. Mi trošimo više nego što zarađujemo, ali još uvek nešto posedujemo. Dugo će još, uostalom, postojati potreba da opstaje jedan od mnogobrojnih neuspešnih i usporenih entiteta na periferiji Evrope. Važno je da je stanje održivo, odnosno da je raspad pod kontrolom. Kad kriza postane prilika, zaduženost resurs, nestabilnost opravdanje...

Šta zaštitnik građana zamera poslanicima
Petogodišnji mandat zaštitnika građana Saše Jankovića ističe 23. jula. Kako ombudsman kaže za „Politiku”, to se dešava praktično istovremeno s održavanjem izbora, i njegova zabrinutost potiče od toga što je već za više od mesec dana probijen zakonom propisan rok za početak izbora zaštitnika građana. Kada mu istekne mandat u julu, najverovatnije još uvek neće biti konstituisan novi Odbor za ustavna pitanja koji jedini može da utvrdi kandidata za zaštitnika građana.
– Činjenica da se dešavaju izbori ne bi trebalo Narodnu skupštinu da spreči da izvrši svoju zakonsku obavezu, a u Srbiji ima puno ljudi koji dužnost zaštitnika građana mogu da obavljaju kvalitetno. Podsetiću da je izbor prvog zaštitnika građana kasnio dve godine u odnosu na zakonom propisan rok. Zatim, da je izbor mojih zamenika u parlamentu kasnio godinu dana, a da smo adekvatan prostor za rad dobili tek tri godine posle zakonom propisanog roka. Od svega toga štetu su imali najviše građani – navodi naš sagovornik da se stoga može desiti da građane u međuvremenu štiti vršilac dužnosti zaštitnika građana.
Podsetimo, svaka poslanička grupa može da predloži Odboru za ustavna pitanja kandidata za zaštitnika građana. Odbor dalje raspravlja o kandidatima i većinom glasova svojih članova odlučuje koga od ponuđenih kandidata će predložiti za izbor narodnim poslanicima, koji posle o tome odlučuju apsolutnom većinom od najmanje 126 glasova.
– Biti vršilac dužnosti jako je nezahvalna pozicija. I ombudsman je čovek, a ako je u situaciji da brine o sebi i svom mandatu, ako treba da odmerava svaku reč da se ne bi zamerio ljudima na vlasti ili onima koji sutra mogu da budu na vlasti, tada nikome nije od velike koristi. U Albaniji je, recimo, „v. d. stanje” trajalo dve godine. Ako bi se tako nešto i kod nas desilo, bio bi to veliki korak nazad u zaštiti ljudskih prava i ne treba čekati da nas na to drugi upozoravaju. Zbog toga ne treba dozvoliti da novi zaštitnik građana ne bude izabran do isteka mog mandata, kako i zakon nalaže, kao i da se Zakon o zaštitniku građana promeni kako bi taj čovek ili žena mogli svoj posao da rade još efikasnije nego ja danas, što je neophodno – objašnjava ombudsman.
Zaštitnik građana, republički ombudsman u Srbiji, postoji samo pet godina u odnosu na preko 200 godina postojanja u nekim drugim državama.
– Za tako kratak period pokazalo se da zaštitnik građana, iako nema klasične atribute vlasti, odnosno pravo da naredi, propiše, presudi, uhapsi, i u Srbiji može da ostvari svoju funkciju i da popravlja ponašanje organa vlasti prema građanima. To je ohrabrujuće za sve nas, jer potvrđuje da naše društvo ima suštinski demokratski potencijal i da Srbija i njeni građani ničim nisu osuđeni da stoje u bilo kom zapećku – napominje Saša Janković.
----------------------------------------------
Medijska udruženja: Opstrukcija nezavisnih tela
Medijska udruženja i asocijacije izrazile su juče uznemirenost zbog toga što vlast, kako smatraju, sprovodi tihu opstrukciju nezavisnih organa i institucija koji se bave zaštitom građanskih prava i sloboda. „Najnoviji primer je odbijanje vladajućeg bloka da blagovremeno izabere zaštitnika građana i tako omogući da ta institucija radi u punom kapacitetu”, navodi se u saopštenju Nezavisnog udruženja novinara Srbije, Udruženja novinara Srbije, Asocijacije nezavisnih elektronskih medija, Nezavisnog društva novinara Vojvodine i Asocijacije lokalnih izdavača.

Četiri decenije od epidemije velikih boginja
Na današnji dan 1972. godine ekipa virusologa i epidemiologa Instituta za virusologiju i imunologiju „Torlak”, pod elektronskim mikroskopom ugledala je virus variole vere. Najcrnje slutnje su potvrđene: posle 1930. godine Srbija se ponovo suočila sa velikim boginjama. Virus je potvrđen kod obolelog čiji su uzorci stigli iz prizrenske bolnice. To je doprinelo da se rasvetli slučaj drugog pacijenta, koji je nekoliko dana ranije – 10. marta, umro u beogradskoj bolnici, a imao je dijagnozu alergije. Pokazalo se da je i on bio zaražen variolom.
O tim danima za „Politiku” svedoči, primarijus dr Radmilo Petrović, danas u penziji, tada epidemiolog Instituta „Torlak”. 
– Negde oko podne, kada smo znali da je virus potvrđen i da je to tajna, pitao sam se da li da kažem supruzi, takođe lekaru. Ipak, ćutao sam, a radio Vašington u 18 sati toga dana objavio je da je potvrđen virus variole vere i da postoji epidemija na Kosovu – priseća se dr Petrović.
Prema zvaničnim podacima u epidemiji je obolelo 175, a umrlo 35 osoba. 
– Kakvo je stanje bilo, žrtava je moglo da bude mnogo više. Prva pogrešna pretpostavka je bila da imamo više od 85 odsto vakcinisanog stanovništva, a bilo ga je daleko manje. Druga greška je propust u dijagnozi, koji su napravili dermatolozi, od Đakovice, preko Novog Pazara i Čačka do Beograda – smatrali su da pacijent ima alergiju – kaže dr Petrović.
On se seća da su tada zavladali panika i haos, a i tadašnji rukovodioci su zakazali. Plašili su se i dr Petrovića, koji je uzimao krv za analizu od osoba za koje se sumnjalo da su bolesne, tako je tadašnji ministar zdravlja odbio da se rukuje sa njim. Posle registrovanja većeg broja obolelih na Kosovu počela je masovna vakcinacija: za samo mesec i po dana vakcinu je dobilo 18 miliona ljudi, od 21 milion koliko ih je tada bilo u celoj Jugoslaviji.
– I ovaj broj vakcinisanih govori koliko smo bili u panici i koliko nismo bili sigurni u izvor i puteve širenja epidemije. Zato smo svesno žrtvovali veliki broj osoba koje su mogle da dobiju komplikacije posle vakcinacije. Čak je bilo i umrlih od vakcine – kaže dr Petrović.
Profesor dr Jugoslav Pantić (80), anesteziolog u penziji, kaže za „Politiku” kako se živo seća tih dana kada je kao dežurni lekar u Beogradu zbrinuo pacijenta iz Novog Pazara.

– Kako bolest počinje slično kao grip, sa visokom temperaturom, dobijao je penicilin. Promene na koži proglašene su alergijom. U međuvremenu stiže kod mene zbog krvarenja iz creva. Te noći kada me je sestra pozvala, onako umoran, nisam stavio masku. Imao sam kratke američke slušalice, pa sam bolesniku prišao blizu glave. Taj bliski kontakt bio je koban. Variolom smo se zarazili medicinska sestra, bolničar koji ga je primio, garderober koji ga je presvlačio i ja – mi koji smo bu bili najbliži – kaže dr Pantić.
Pacijent je narednog dana umro.
– Tih dana, tačnije 17. marta, osmog dana od ovog događaja, slavio sam rođendan sinu. Sutradan sam bio dežuran, a osetio sam prve znake bolesti – jezu, drhtavicu, temperaturu i odlučio sam da se više ne vraćam kući. Dobro sam uradio, jer u međuvremenu je stigla sestra Dušica sa mog dežurstva u strašno teškom stanju. Bilo je jasno da je reč o varioli. Odvezena je u planinarski dom „Čarapićev brest” na Avali, gde je bio karantin. Još nije bila proglašavana epidemija i to je bio veliki propust vrha države – smatra dr Pantić.
Kroz dva dana u „Čarapićev brest” odlazi i dr Pantić, a u vožnji do tamo od vozača saznaje da je sestra Dušica umrla.
– Atmosfera u „Čarapićevom brestu” je bila užasna. Niko nije smeo da priđe objektu bliže od 50 metara – kaže dr Pantić.
Po Pantićevim rečima, postojala je totalna medijska blokada:
– Moja žena nije znala šta se zbiva sa mnom, a u novinama tadašnji ministar zdravlja davao je izjave „Variola iza sedam brava”. Moju ženu su zvali tri puta da joj izjave saučešće. 
Profesor dr Mihajlo Mitrović, hirurg i dugogodišnji direktor Urgentnog centra, takođe se i danas seća svakog dana provedenog u karantinu, u samoj klinici, na mestu gde se nalazi današnja Urološka klinika u Birčaninovoj ulici.
– Bilo je nervoze i pobune kada su sve hteli da nas prevezu u motel „Hiljadu ruža”. Dobijali smo lek marboran, od kojeg se povraćalo. Ekipe sa Infektivne klinike dolazile su u skafanderima i odvajale one sumnjive – priseća se dr Mitrović.
On kaže da su poseban problem bili kontakti sa porodicama. 
– Država je napravila čitav niz propusta. Ulazili smo i u jedan etički problem, kako podeliti lek kojeg nismo dobili u dovoljnoj količini. Svoj lek sam dao supruzi i mom sinu od četiri godine – kaže dr Mitrović.

Petković: Svečlja kriminalizacijom Srba opravdava prisustvo parapolicije
Direktor Kancelarije za Kosovo i Metohiju Petar Petković ocenio je danas da je pokušaji ministra unutrašnjih poslova privremenih prištinskih institucija Dželjalja Svečlje da kriminalizuje Srbe sa severa KiM imaju za cilj da opravdaju, kako je naveo, protivpravno prisustvo parapolicijskih jedinica, „gde danonoćno terorišu srpski narod”.
„Lažni ministar, a pravi nasilnik i ekstremista Dželjalj Svećlja, zajedno sa njegovim okupacionim falangama preobučenim u odela Kosovske policije, jedini su kriminalci na severu Kosova i Metohije i tu nemaju šta da traže”, naveo je Petković u saopštenju. Poručio je da bi bilo najbolje da Svećlja „pođe od sebe i optužnice koja je godinama podignuta protiv njega zbog napada kamenicama na pripadnike tzv. Kosovske policije, ali i zbog prevrtanja vozila misije Euleks”.
Dodao je da bi Svećlja, umesto što „nezakonito da privodi Srbe navodnom poznanju pravde i prava”, trebalo prvo sam da prestane da beži od tog istog prava i pravde.
„Da li je sprovođenje reda i zakona to što je kukavički poslao svoje falange da duge cevi uperuju u sina predsednika Aleksandra Vučića zbog jedne majice? Da li je vladavina prava kada Kurtijevi specijalci pucaju u leđa Dragiši Galjku, Miljanu Deleviću, Milanu Jovanoviću, braći Stojanović iz Gotovuše? Ili, kada brutalno pretuku srpsku decu Daru i Kristijana”, zapitao je Petković. Naglasio je da „hibridni rat koji Svećlja kukavički vodi iz Prištine protiv svega srpskog i posebno severa Kosova i Metohije”, rezultirao time da „nema tog čestitog Srbina koji bi ni javno ni tajno pristao da bude alibi Svećlji u njegovoj bolesnoj opsesiji okupacije severa i proterivanja Srba sa Kosova i Metohije”.
„To mu nikada neće uspeti”, poručio je Petković. Svečlja je ranije danas u intervjuu portalu Košev rekao da nije protiv srpskog naroda, već, kako tvrdi â€žšovinističkih projekata Srbije i kriminalaca”.

Ferstapen: Srećan sam što smo pobedili 11. put uzastopno
Vozač Red Bula Holanđanin Maks Ferstapen izjavio je danas da je srećan što je svom timu doneo pobedu na Velikoj nagradi Velike Britanije u šampionatu Formule jedan, prenosi Bi-Bi-Si.
Ferstapen je Red Bulu doneo 11. uzastopnu pobedu u Formuli 1, čime je ovaj tim izjednačio 35 godina star rekord Meklarena..
„Naravno da sam vrlo srećan što smo opet pobedili. Tu mislim i na 11. uzastopnu pobedu za ekipu. Mislim da je to prilično neverovatno, ali danas nije bilo tako jednostavno”, rekao je Ferstapen, koji je u Silverstonu stigao do šeste uzastopne pobede ove sezone.
Vozač Red Bula je ove godine zabeležio osam pobeda. Drugo mesto na VN Velike Britanije pripalo je vozaču Meklarena Landu Norisu.
„Veliko hvala celom timu napravili su neverovatan posao. Ništa od ovoga ne bi bilo moguće bez napornog rada koji su uložili. Stavili su me na tvrde gume, ne znam zašto - još su nejasni po pitanju nekih stvari”, rekao je Noris.
Vozač Mercedesa Luis Hamilton je stigao do trećeg mesta u Silverstonu.
„Hvala svima koji su me podržavali. Osetio sam energiju, osetio podršku i to je takođe razlog zašto smo se vratili ovde”, izjavio je Hamilton.
Prvo mesto u generalnom plasmanu vozača drži Ferstapen sa 255 bodova, dok je njegov timski kolega Serhio Peres osvojio 156.
Naredna trka u šampionatu F1 biće vožena 23. jula za Veliku nagradu Mađarske na stazi Hungaroring, prenosi Tanjug.

Na prelazu Gradina, na izlazu iz Srbije, čeka se četiri sata
Prema informacijama uprave granične policije u 17.15 časova, putnička vozila čekaju četiri sata na graničnom prelazu Gradina, na izlazu iz Srbije a na Preševu, na izlazu iz zemlje, putnička vozila i autobusi š zadržavaju 35 minuta, navode iz Auto-moto saveza Srbije (AMSS).
Teretna vozila najduže čekaju na Batrovcima, na izlazu iz Srbije i to dva sata dok se na prelazu Horgoš i Šid, na izlazu iz Srbije, zadržavaju 90 minuta.
Na ostalim graničnim prelazima nema dužih zadržavanja za sve kategorije vozila, prenose iz AMSS-a.

Tesla i Karađorđevići
Dr Oliver Subotić*
Dok sam iščitavao primarne izvore za potrebe pisanja knjige „Tesla: Duhovni lik”, imao sam prilike da se lično uverim u ono što su gotovo svi Teslini biografi u manjoj ili većoj meri uočili u njegovoj ličnosti, a to su izrazite „oscilacije” (neretko i protivrečnosti) u raznim temama. Ipak, primetio sam da postoji nekoliko tema u kojima, slikovito rečeno, ne postoje „sinusoide” i izražene „amplitude”, već isključivo „linearna funkcija”. Jedna od tih retkih tema gde Tesla pokazuje jasnu konstantu u stavovima je odnos prema srpstvu, Kraljevini Jugoslaviji i Kraljevskom domu Karađorđevića.
Nikola Tesla je tokom američkog perioda svog života postao izrazit kosmopolita, ostavši istovremeno srpski patriota. Tokom američkog perioda se formirao i kao ubeđeni srpsko-jugoslovenski monarhista, te je poput većine srpskih intelektualaca tog vremena vatreno podržavao koncept Kraljevine Jugoslavije i bio veliki poštovalac kraljevske loze Karađorđević. To poštovanje se već može uočiti u dostupnim dokumentima iz perioda Prvog svetskog rata, kada on izražava divljenje podvizima srpske vojske predvođene svojim nezaboravnim voždom, kraljem Petrom Prvim Oslobodiocem. Tako, povodom inicijative jeromonaha Nikolaja Velimirovića iz 1915. godine, da zajedno sa Mihajlom Pupinom i Pajom Radosavljevićem potpiše „Vidovdanski proglas” i pozove Srbe u SAD da pomognu svojim sunarodnicima na Balkanu, Tesla iznosi stav da bi taj apel američki Srbi najpre poslušali ako bi ga potpisala dva srpska kralja: Petar Karađorđević i Nikola Petrović.
Ličnost u kraljevskoj lozi Karađorđević, koju je Tesla posebno izdvajao, bio je kralj Aleksandar, koji ga je odlikovao Ordenom Jugoslovenske krune prvog stepena 1931. godine. Kralja Aleksandra je doživljavao kao vladara koji je uspeo da napravi snažnu državu (Kraljevinu Jugoslaviju) i ujedini tri balkanska naroda (Srbe, Hrvate i Slovence). U svom posmrtnom slovu Kralju Mučeniku, objavljenom 1934. godine u „Njujork tajmsu”, Tesla ovako zbori: „Poput Vašingtona, bio je sposoban i neustrašiv general koji je oslobodio svoju zemlju od ugnjetavanja; poput Linkolna bio je mudar i patriotski vođa koji je pretrpeo mučeništvo.” Tesla je, pritom, verovao da će mučenička krv kralja Aleksandra definitivno ujediniti narode Kraljevine Jugoslavije (što se, kao što je dobro poznato, nije desilo). Sa druge strane, strahovao je za jedinstvo mlade države, zbog čega je javno podsetio sve Hrvate i Slovence na činjenicu da je njihova sloboda kupljena cenom srpske krvi u Prvom svetskom ratu. Kralj Aleksandar je za Teslu bio i ostao ličnost koja zaslužuje da bude na „pijedestalu srpskih velikana” – pišući pozdravno pismo Srbima u Geriju (Indijana, SAD) uoči Drugog svetskog rata, on za kralja Aleksandra koristi epitete „Veliki” i „Mučenik”.
Kada je reč o kralju Petru Drugom Karađorđeviću, Tesla i prema njemu pokazuje odnos dubokog poštovanja i izrazite odanosti, približan onome koji je ukazivao kralju Aleksandru. U jednom pismu iz 1938. godine upućenom inženjeru Slavku Bokšanu, Tesla kralja Petra Drugog naziva „mladim orlićem iz gnezda velikog orla”, a Srbe u SAD javno poziva da budu odani mladom monarhu, koga naziva „zenicom u oku naroda”. On kralja Petra Drugog veliča u nekoliko javnih objava u SAD želeći mu mnoga leta. Na koncu, poslednji Teslin izlazak u javnost – tačno pola godine pred smrt – bio je osmog jula 1942. godine u hotelu „Njujorker”. On tada, već prilično ugroženog zdravlja, izlazi u pratnji svog sestrića, diplomate Save Kosanovića, da pozdravi kralja Petra Drugog. Mladi kralj je u to vreme bio u poseti SAD, sa ciljem da od predsednika Ruzvelta izmoli vojnu pomoć za generala Dragoljuba Mihailovića (koga je Tesla, po rečima čuvenog američkog istraživača Lelanda Andersona, smatrao za „simbol drevne srpske borbe za krst časni i slobodu zlatnu”). „Hrvatski glas” izveštava o susretu mladog monarha i Tesle, navodeći kako je genijalni pronalazač rekao da mu je kralj svojom posetom učinio najveću čast i da će mu to biti „najmilija uspomena”. Svoj uvodni govor kralju Petru Drugom Tesla je završio rečima: „Veličanstvo, Bog Vas blagoslovio!”. Prema Kraljevim memoarima, obojica su tokom rastanka plakala, a Tesla ga je otpratio podsećanjem na zaveštanje kralja Aleksandra: da čuva jedinstvo naroda Kraljevine.
Važno je ovom prilikom istaći da je Tesli bila apsolutna strana bilo kakva ideja Jugoslavije bez srpske krune na njenom čelu – ostao je odan kralju Petru Drugom Karađorđeviću i pored stalnih ubeđivanja okoline da pređe na stranu Tita i njegovih komunista, koji su se od samog početka rata spremali za revolucionarni prevrat i nasilno preuzimanje vlasti. O čvrstom Teslinom stavu prilično argumentovano piše Margaret Čejni, pozivajući se na hrvatskog profesora Bogdana Radicu, diplomatu Kraljevine Jugoslavije u SAD, koji je tokom rata prešao na Titovu stranu. Iz njene studije saznajemo da je Sava Kosanović bezuspešno pokušavao da privoli svog genijalnog ujaka da se od kralja okrene ka Titu. O svemu navedenom u svojim memoarima svedoči i Konstantin Fotić, ambasador Kraljevine Jugoslavije u SAD, koji navodi da je svaki pokušaj da se od Nikole Tesle izvuče bilo kakva poruka protiv Kralja Petra Drugog bila bezuspešna. Teslina odanost srpskoj kruni bila je do kraja života održana besprekorno.
Da li bi Tesla, da je danas među nama, od „linearne funkcije” skrenuo kao „sinusoidi” u navedenim temama? To je već domen pretpostavki. A ono što možemo pretpostaviti jeste da bi zbog gorkog iskustva Jasenovca, Jadovna i, na kraju, „Oluje” imao krajnje rezervisan stav prema nekoj novoj jugoslovenskoj ideji. Možemo slobodno pretpostaviti i to da bi se i danas zalagao za što bolje odnose Srba sa Hrvatima i Slovencima, koje je smatrao bratskim narodima. A ako ćemo suditi po ogromnom poštovanju koje je decenijama ukazivao Karađorđevićima – kao i ništa manjem poštovanju koje oni do dan danas ukazuju njemu – verovatno bi u naše vreme bio i počasni član Krunskog saveta.
*Osnivač Zadužbine „Petar Mandić”, dobročine ustanove koja neguje uspomenu na Tesline pretke

Rustem Mustafa svedoči na suđenju Tačiju
Suđenje Hašimu Tačiju i njegovim saučesnicima optuženima za ratne zločine na KiM nastavlja se sutra, a kako saznaju mediji u Prištini, sudsko veće saslušaće Rustema Mustafu, bivšeg komandanta oslobodilačke vojske Kosova (OVK) u Operativnoj zoni Lap, inače poznatog kriminalca i osuđivanog ratnog zločinca. Mustafa je jedan od retkih pripadnika OVK i jedini komandant te terorističke jedinice koji su u Prištini osuđeni za ratne zločine na KiM. On je potvrdio da je dobio poziv od Specijalizovanog tužilaštva u Hagu da se iduće sedmice pojavi kao svedok.
Mustafa će, kako se očekuje, svedočiti o funkcionisanju OVK, a u izjavama za medije kazao je da namerava da „brani istinu o ratu OVK”.
Rustem Mustafa poznat je kao komandant Remi, a tokom rata 1998–1999. bio je komandant regionalne zone Lap i član takozvane lapske grupe OVK. Posle rata, postao je poslanik i potpredsednik Demokratske partije Kosova. Uhapšen je u avgustu 2002. i izveden pred Okružni sud u Prištini u kojem su sudile međunarodne sudije Unmika. Osuđen je prvostepeno na 17 godina zatvora jer je utvrđeno da je sa još trojicom pripadnika OVK ubio petoro nelojalnih kosovskih Albanaca. Vrhovni sud Kosova preinačio je presudu 2005. i naložio novo suđenje pa je 2013. osuđen na četiri godine zatvora.
Bio je optužen da je zajedno sa drugim pripadnicima OVK držao zarobljenike u nehumanim uslovima, uskraćujući im adekvatnu zdravstvenu negu, hranu i vodu. Zatočenici su podvrgavani stalnom premlaćivanju, mučenju i pretnjama smrću od avgusta 1998. do juna 1999. godine.
Sumnja se da je tokom rata na KiM učestvovao u teškim zločinima nad Srbima kao i da je u zoni Lap osnivao logore u kojima su civili saslušavani, zlostavljani i ubijani. Grupe pod kontrolom Mustafe, prema podacima dostupnim medijima, posle rata proterivale su preostale Srbe i preprodavale napuštene stanove i drugu imovinu. Mustafa je pored terorističke grupe BIA formirao i „Skiftere” i „Crvenu ruku”, čiji su pripadnici progonili, kidnapovali i ubijali Srbe na području Prištine i Podujeva.
Prema podacima srpskih bezbednosnih službi, Mustafa je još od osamdesetih godina prošlog veka privođen zbog trgovine narkoticima, krijumčarenja oružja, ucena, napada na policiju i drugih teških krivičnih dela. Američke obaveštajne službe smatraju ga jednom od osoba od kojih preti opasnost po mir na Balkanu.
Prema obaveštajnim podacima, Mustafa u svojim kriminalnim aktivnostima, pre svega u trgovini drogom, sarađuje sa Ramušom Haradinajem, dok je do 2015, kada je pravosnažno osuđen, bio poslanik i potpredsednik stranke Hašima Tačija.
Rustem Mustafa jedan je od prvih pripadnika OVK koje je još krajem 2018. u predistražnom postupku saslušalo tužilaštvo u Hagu, pa se tada nagađalo da će on biti i jedan od prvih čije će se ime naći na nekoj od optužnica. Iako je Mustafa zbog svoje pozicije u komandi OVK pominjan odmah uz Tačija, Kadrija Veselija, Adema Čekua, Fatmira Limaja i ostalih, haški tužilac će ga saslušati kao svedoka, a ne kao okrivljenog.

Kaciga glavu čuva
Biciklisti su često prinuđeni da se kreću kolovozom gde ih vozači motornih vozila tretiraju kao „ometače”, a ne kao sastavni deo saobraćajnog sistema
Na teritoriji Srbije od početka godine poginule su 23 bicikliste, a povređeno je više od 400. MUP Srbije skrenuo je pažnju da su oni najugroženija kategorija učesnika u saobraćaju.
„Apelujemo na vozače putničkih i teretnih vozila i autobusa da posebnu pažnju usmere na bicikliste, kako bi sačuvali njihovu bezbednost. Sa druge strane, apelujemo i na bicikliste da upotrebnom svetala i reflektujućih elemenata učine sebe vidljivijim, a samim tim i bezbednijim u saobraćaju”, saopšteno je iz MUP-a i objavljen apel i na društvenim mrežama.
Ključni problem, kada je reč o bezbednosti biciklista u saobraćaju, jeste njihova ranjivost, jer i pri relativno malim brzinama često zadobijaju teške povrede, uglavnom zbog toga što im je jedina zaštita njihova odeća, ukazali su stručnjaci Agencije za bezbednost saobraćaja (ABS).
Važnu ulogu ima i brzina vozila koja učestvuju u sudaru sa biciklistima, naročito kada je reč o težim posledicama. Biciklisti su često slabo uočljivi za druge učesnike u saobraćaju, pre svega jer su dimenzije vozila manje u poređenju sa automobilima, autobusima ili teretnim vozilima.
To je poseban problem u noćnim uslovima vidljivosti, pogotovo u slučajevima kada bicikl nije opremljen odgovarajućim svetlima, a to su belo na prednjoj i crveno svetlo na zadnjoj strani bicikla, kao i ako vozač i putnik na biciklu ne nose svetlu odeću.
Stručnjaci naglašavaju i činjenicu da biciklisti različite starosne dobi i pola imaju različite psihofizičke sposobnosti. Deca uglavnom nemaju dovoljno iskustva i znanja, a stariji imaju smanjenu moć zapažanja, smanjene fizičke sposobnosti i pokretljivost.
Bezbednost dvotočkaša u velikoj meri zavisi i od saobraćajnog okruženja, koje je najčešće dizajnirano i prilagođeno za kretanje motornih vozila i nije predviđeno za bicikliste.
„Oni su često prinuđeni da se kreću kolovozom gde ih vozači motornih vozila tretiraju kao ’ometače’ saobraćaja, a ne kao sastavni deo saobraćajnog sistema, pri čemu često i sami ne poštuju pravila – ne postupaju u skladu sa signalizacijom, zabranom korišćenja mobilnih telefona, audio i video uređaja, upotrebom svetala na biciklu. Saobraćajne nesreće sa učešćem biciklista, zbog njihove velike ranjivosti, češće za posledicu imaju poginule osobe, nego što je to slučaj kod udesa sa učešćem samo motornih vozila sa zatvorenom karoserijom”, navodi se u rezultatima istraživanja ABS-a.
Kada se uporedo posmatraju podaci o nastradalim biciklistima i nastradalim vozačima i putnicima u automobilima, dolazi se do podataka da biciklisti kada učestvuju u saobraćajnoj nesreći imaju skoro šest puta veći rizik da smrtno stradaju nego što je to slučaj sa putnicima i vozačima u automobilima.
U proseku, godišnje u udesima u Srbiji pogine oko 50 i bude povređeno oko 1.486 biciklista. Svaka jedanaesta poginula i svaka četrnaesta povređena osoba u saobraćajnim nesrećama je – biciklista. Oni čine oko devet odsto od ukupnog broja poginulih i oko sedam procenata od svih povređenih osoba u udesima, pokazuju podaci ABS-a.
Saobraćajne nesreće sa učešćem biciklista se najčešće događaju u leto i jesen, odnosno u periodu godine od jula do oktobra, a najviše u avgustu.
Stručnjaci savetuju biciklistima da imaju zakopčanu zaštitnu kacigu, koja će im spasiti život u slučaju pada sa bicikla i sprečiti povrede glave.
„Koristite štitnike za kolena i laktove kako biste ublažili udarce od pada. Nosite odgovarajuće cipele i proverite da li su pertle pravilno vezane. Obucite adekvatnu odeću – pantalone sa užim nogavicama, majice i jakne koje su uz telo, kako ne bi došlo do zakačinjanja delova garderobe o pedale i druge delove bicikla”, savetuju iz ABS-a.
Bicikl treba da bude ispravan, ručice na upravljaču čvrste i pravilno podešene, a sedište na odgovarajućoj visini – tako da stopala obe noge budu u stanju da dodirnu zemlju. Kočnice moraju da budu ispravne, a pneumatici na točkovima napumpani pod odgovarajućim pritiskom.
Belo svetlo na prednjoj i crveno na zadnjoj strani bicikla moraju biti ispravni i postavljeni na odgovarajuće položaje. Zvonce ili sirena takođe moraju biti ispravni.
„Kada prelazite preko kolovoza, trudite se da se ponašate kao da ste pešak. Pogledajte pažljivo levo, desno, levo. Kada procenite da je bezbedno započnite prelazak, gurajući bicikl pored sebe. Koristite ručne signale da upozorite druge učesnike u saobraćaju ili im date obaveštenje o skretanju i promeni položaja na kolovozu”, savetuju stručnjaci.
U noćnim uslovima i kada je smanjena vidljivost, osim što bicikl mora da bude osvetljen, biciklista treba da ima svetlu i odeću sa retroreflektujućim materijalima. Ako voze bicikl kolovozom, treba da se kreću u širini od najviše jedan metar od desne ivice kolovoza, ali ne uz sam ivičnjak.

Dinkić: Srbija plaća kredite za mostove u Beogradu; Đilas: Dinkić simulira rat Srbije protiv Beograda
Tek što su raspisani izbori, već su počele da lete „stranačke varnice” unutar sadašnje vladajuće koalicije. Lider URS-a Mlađan Dinkić je u Loznici na predizbornom skupu optužio čelnike Beograda: „Zašto da ceo narod Srbije plaća kredite za mostove u Beogradu, a ne mogu da se uzmu krediti za mostove i autoput od Loznice do Rume? Sve je to moguće, ali prvo mora da se razbije centralizam koji danas postoji.“
Gradonačelnik Beograda i potpredsednik DS-a Dragan Đilas je juče ocenio da su izjave lidera URS-a da „ceo narod Srbije plaća kredite za mostove u Beogradu” populizam koji se bazira na nekakvom simuliranom „ratu Srbije protiv Beograda” i upozorio da s tim treba odmah prestati.
Đilas je, na pitanje kako komentariše jučerašnje ocene lidera URS-a da zbog „pokrivanja dubioze GSP” nema novca za realizaciju projekata u drugim gradovima Srbije,odgovorio da je „Beograd grad svih građana Srbije, da pripada svima i da svaki građanin Srbije ima svoj deo Beograda, živeo u njemu, proveo vikend ili penzionerske dane. Beograd će i dalje ostati otvoren grad i metropola Balkana, ali će i dalje nastaviti da pokazuje solidarnost sa onima koji u Srbiji imaju manje od nas”, naveo je Đilas u pisanom odgovoru dostavljenom Tanjugu.
On je dodao da treba pitati prve ljude Surdulice, Bojnika, Požege, Crne Trave, Kuršumlije, Vladičinog Hana i još 34 najnerazvijenije opština Srbije da li im je Beograd pomogao.
„Pitajte gradonačelnike i predsednike opština po Srbiji ko im je prvi priticao u pomoć kada ih je zadesila neka elementarna nepogoda. I na kraju, pitajte i samog autora Zakona o finansiranju lokalne samouprave da li se Beograd sam odrekao 10 odsto poreza na plate, odnosno više od dve milijarde dinara godišnje, u korist siromašnih opština Srbije”, istakao je prvi čovek Beograda. Prema rečima Đilasa, i u Beogradu se jednako teško živi kao i u celoj Srbiji.
„Lako je reći da u Beogradu treba svako ko se vozi gradskim prevozom da plati ekonomsku cenu karte. Ali bi ta cena bila dva i po puta veća nego što je danas i zato grad, kao i svi veliki gradovi u svetu, subvencioniše gradski prevoz”, naveo je on i podsetio da gradske vlasti subvencionišu još samo cene u beogradskim obdaništima u koje ide preko 60.000 dece.
Đilas ističe da se i u vreme najveće krize gradi Beograd, ali da Beograd to čini svojim parama, a ne parama građana Srbije, ukazujući da je jedini projekat u kome republika pomaže – most preko Dunava. „I sve to uspevamo zato što se u Beogradu ne bavimo visokom politikom, već se bavimo životom”, poručuje on.
Lider URS-a je istog dana za B92 rekao da on nije protiv Beograda nego protiv „beogradskog centralizma” i naveo da „nije fer da se krediti uzimaju samo kad se grade mostovi u Beogradu”.

Ko sve predvodi izborni pohod na Beograd
Koliko su političke partije spremne za parlamentarne izbore, toliko su „kao zapete puške” pripremljene i za izborno osvajanje glavnog grada. Možda čak i više, jer kada je reč o izborima za gradsku skupštinu Beograda u opticaju je više imena kandidata za gradonačelnika (iako se oni ne biraju neposredno) nego za premijera Srbije, a uglavnom su pripremljeni i nazivi izbornih lista i „rezervisana” su prva mesta na njima.
Trenutno je možda i najviše nepoznanica u vezi sa listom koalicije koja će stati iza aktuelnog gradonačelnika Dragana Đilasa koji je najavio da će se kandidovati i za sledeći četvorogodišnji mandat. Odgovore na pitanja kako će se zvati lista, ko će biti njen nosilac, ko će biti prvi na listi, juče u Gradskom odboru Demokratske stranke nisu imali, a ni njihovi koalicioni partneri nisu znali ove detalje.
Ni u Srpskoj naprednoj stranci, koja je već istakla Aleksandra Vučića kao kandidata za gradonačelnika, još ne otkrivaju mnogo. Lista koalicije koju će predvoditi SNS najverovatnije će imati naziv „Pokrenimo Beograd – Tomislav Nikolić”, jer će lider naprednjaka biti nosilac svih lista. U tom slučaju, logično bi bilo, mada to u SNS-u nisu mogli da potvrde, da Vučić bude „broj 1” na izbornoj listi. 
Prema Zakonu o lokalnim izborima, „naziv izborne liste određuje se prema nazivu političke stranke koja podnosi listu, a u naziv se može uključiti ime i prezime lica koje politička stranka odredi kao nosioca izborne liste”. Ako dve ili više političkih stranaka podnesu zajedničku izbornu listu, „naziv izborne liste i nosilac izborne liste određuju se sporazumno”.
Demokratska stranka Srbije izlazi samostalno na izbore a potpredsednik stranke Aleksandar Popović, za koga se već nedeljama priča da će biti kandidat ove stranke za gradonačelnika Beograda, kaže za „Politiku” da će lista nositi naziv „DSS – dr Vojislav Koštunica”. Popović će biti prvi kandidat na izbornoj listi. Predsednik Gradskog odbora DSS-a Andreja Mladenović ističe da će njegova stranka nastupiti samostalno i za skupštine gradskih opština, a prva konvencija biće 20. marta, na prvi dan proleća, u Domu omladine. Slogan DSS-a biće „Nismo svi isti”, a motiv kampanje je cvet različak. 
Lider Socijalističke partije Srbije Ivica Dačić izjavio je da će se izborna lista koalicije sa Partijom ujedinjenih penzionera Srbije i Jedinstvenom Srbijom zvati „Ivica Dačić-SPS-PUPS-JS”, da će nosilac liste u Beogradu biti Milan Krkobabić iz PUPS-a, a prvi kandidat na listi biće Aleksandar Antić, aktuelni predsednik Skupštine grada. On će, prema Dačićevim rečima, biti kandidat za najvišu funkciju u gradu koja pripadne toj koaliciji. 
Milan Krkobabić, zamenik gradonačelnika Beograda, juče je za „Politiku” rekao da će i u kampanji nastaviti da rade ono što su, kao deo vladajuće koalicije, radili do sada u glavnom gradu, a to je, kako je naveo, prepoznatljiva socijalna politika kao najbolji deo ukupne politike grada Beograda.
 „Prioritet nam je realizacija započetih projekata, posebno projekat socijalnog preduzetništva, kojim ćemo pospešiti privrednu aktivnost za one koje niko neće (invalide, izbeglice, ljude sa margina društva...). Koncept kampanje ćemo detaljno razraditi u narednim danima, ali moj čvrst stav je da ako neko četiri godine nije ništa radio i nije na taj način ostavio utisak na građane, ni dva meseca kampanje neće mu pomoći da to preokrene”, kaže Krkobabić.
Lista URS-a imaće naziv „Prof. dr Zoran Stanković –Ujedinjeni regioni Srbije”, a prvi kandidat na njoj biće Mlađan Dinkić. URS će u ovoj kampanji za Beograd promovisati program koji sadrži tri tačke – Beograd, zdrav grad, grad solidarnosti (čiji je autor aktuelni ministar zdravlja i nosilac liste Zoran Stanković), zatim Beograd, tehnološki grad (autor je Veselin Jevrosimović, vlasnik „Komtrejda”), a treća tačka je decentralizacija Beograda kroz stvaranje novih, modernih opština i oživljavanje mesnih zajednica.
Miroslav Čučković, predsednik Gradskog odbora URS-a, kaže za „Politiku” da kampanja zvanično kreće danas ispred Skupštine grada, predstavljanjem Zorana Stankovića kao nosioca liste URS-a, koji će biti i njihov kandidat za gradonačelnika. URS je planirao, kako dodaje, da u toku kampanje održi 24 konvencije u raznim delovima grada.
Kandidat Srpske radikalne stranke za gradonačelnika Beograda biće Nemanja Šarović i on će biti brojem 1 na izbornoj listi koja će se zvati „SRS – dr Vojislav Šešelj”. Radikalske liste nosiće taj naziv na republičkim, pokrajinskim i na izborima za grad Beograd, a na lokalnim izborima nosilac liste biće Aleksandar Martinović, kaže za „Politiku” Vjerica Radeta, predsednica Izvršnog odbora SRS-a, koja je po toj funkciji i na čelu Izbornog štaba radikala.
Liberalno demokratska partija je još u februaru saopštila da će prvi na listi za izbore u Beogradu biti Dejan Ranđić, šef beogradskog odbora te stranke. Više detalja o njihovoj izbornoj listi za Beograd u LDP-u juče nisu mogli da pruže.

Nove mere za pomoć malim i srednjim preduzećima
STARA PAZOVA – Predsednik Srbije Boris Tadić najavio je danas u Staroj Pazovi nove mere za pomoć malim i srednjim preduzećima, uključujući preusmeravanje dela subvencija koje se dodeljuju stranim investitorima na mala i srednja preduzeća, kao i angažovanje Narodne kancelarije predsednika Republike.
Nakon što je obišao preduzeće „Umprom” u Staroj Pazovi Tadić je rekao da se sa velikim problemima jedno takvo preduzeće susreće u periodu osnivanja i na početku funkcionisanja, te da treba razmisliti i o smanjenju doprinosa u prvoj godini poslovanja.
Ističući da su mala i srednja preduzeća izuzetno važna, jer predstavaljaju kapilarnu strukturu društva i to društvo čine koherentim i nose čitavu privredu, a ne samo ekonomiju porodice, Tadić je rekao da se razmatraju nove mere kako bi im se pomoglo da uspešnije posluju.
„Jedan deo subvencija koji ide stranim investitorima mogao bi da bude preusmeren na mala i srednja preduzeća. A moj lični doprinos bio bi da neke institucije, kao što je Narodna kancelarija, stavimo na raspolaganje”, rekao je Tadić.
On je naveo da bi Narodna kancelarija u budućnosti mogla da ima sasvim novu ulogu i bude posrednik da olakšava osnivanje preduzeća.
On je apelovao na uspešna mala i srednja preduzeća i njihove direktore da preduzetnički duh prenesu i na druge, da ispune svoju misiju i ohrabre ljude sa idejama u Trgovištu, na primer, i u drugim delovima Srbije.
„Moramo ličnim primerom da uputimo ljude kako da se izvuku iz problema i kako da pokrenu proizvodnju”, istakao je predsednik Srbije.
Kako je dodao, u novom vremenu potrebni su novi odgovori, potrebno je naći rešenje, kako ne podići lestvicu više od onoga što može da se preskoči.
„Potrebno je delovati pametno, odmereno i ambiciozno”, zaključio je on.
Tadić je podsetio da je ovaj deo Srbije uvek bio preduzetnički i da ima preduzetnički potencijal.
Direktor preduzeća Umprom Čedo Vagić upoznao je Tadića sa tim kada je komapnija osnovana, čime se bavi, da zapošljava pedeset radnika i sa kojim kompanijama sarađuje.
Tadić je obišao i proizvodni pogon firme.

Konuzin: Evropska integracija nije bez alternative
BEOGRAD – Ruski ambasador u Beogradu Aleksandar Konuzin izjavio je da evropska opcija za balkanske zemlje ne bi trebalo da se posmatra kao opcija koja nema alternativu i koja isključuje ostale pravce saradnje.
„Priča se o očiglednim prednostima ove usmerenosti razvoja odnosa u Evropi, a manje se čuje o poznatim rizicima. Učešće balkanskih država u EU nesumnjivo će imati svoju veliku specifičnost”, rekao je Konuzin na okruglom stolu „Rusija i Balkan: prošlost i perspektive”.
Govoreći o rizicima Konuzin je naglasio da pre svega misli na iskustva zemalja koje poslednjih meseci prolaze finansijsku krizu i socijalno-političke potrese.
Konuzin je podsetio na reči šefa ruske diplomatije Sergeja Lavrova da se u svetu odigravaju ubrzani istorijski procesi i da se oni u punoj meri tiču i Balkana.
Pitajući se da li je završen proces raspada jugoslovenske države, Konuzin je odgovorio da „postoje sumnje da nije”, podsećajući na pitanje Kosova, nerešenih pograničnih sporova i problema izbeglica.
Konuzin je zaključio da je stoga teško naći aktuelniju temu o kojoj se danas polemiše na skupu u Sava centru naglasivši „da je ona na granici između događaja koji pripadaju prošlosti i politike koja je aktuelna danas i koja se projektuje za budućnost”.
-------------------------------------
Rusija ne želi da se meša u međustranačke odnose
Ambasador Rusije Aleksandar Konuzin izjavio je danas da Rusija ne želi da se meša u međustranačke odnose u Srbiji i da će sa budućom vladom, ma ko je bude formirao, nastaviti, kako je istakao, plodnu saradnju.
„Strpljivo ćemo sačekati ishod izbora, ali sa budućom vladom, ma kakva bila, nastavićemo plodnu saradnju”, rekao je Konuzin novinarima u pauzi skupa „Rusija i Balkan - prošlost i perspektive” u Centru „Sava”.
Konuzin je rekao da se većina stranaka u Srbiji prijateljski odnosi prema Rusiji, ali da vidi „nijanse” u tim odnosima, ističući da Rusija želi da razvija odnose sa svim svojim prijateljima.
„Ne možemo da budemo prijatelji jedne stranke, a protiv druge, i ne želimo da se mešamo u međustranačke odnose u Srbiji”, naglasio je Konuzin i dodao da Rusija, pre svega, sarađuje sa Srbijom i srpskim narodom.
Na pitanje novinara da li status kandidata Srbije za članstvo u EU može uticati na ekonomsku saradnju sa Rusijom, Konuzin je odgovorio da kratkoročno neće uticati na saradnju, a da će Rusija iskoristiti vreme da se to ne desi ni u dugoročnoj perspektivi, kako u trgovinskoj, tako i u investicionoj saradnji.
„Ali, to će u mnogome zavisiti od uslova koje će vam postaviti vaši novi partneri, a možete biti uvereni da će vam postaviti uslove i da će zahtevati da ih ispunite, a vi pogledajte šta više odgovara vašim nacionalnim interesima”, rekao je Konuzin i naglasio da će Rusija uvek biti sa Srbijom.
Konuzin je, ipak, priznao „da nijedan srpski partner ne može da prognozira kako bi status kandidata mogao da se odrazi na ekonomske odnose sa Rusijom”.
„Nijedan Srbin ne može da odgovori kakve će posledice imati ulazak Srbije u EU, ali mi znamo. Pogledajte svoje susede kakve posledice imaju”, zaključio je ruski ambasador.

Grci ratuju sa cenama
Od našeg dopisnika
Atina – Grčka vlada, u izvesnom smislu, može da odahne jer, sudeći po raspoloženju u Briselu, prva tranša kredita biće na njenom računu do 20. marta. Tokom jučerašnjeg dana završena je zamena starih državnih obveznica koje potpadaju pod grčko zakonodavstvo, nominalne vrednosti 177 milijardi evra.
Do 23. marta produžen je rok za drugu etapu restrukturisanja grčkog duga za obveznice od 28 milijardi evra, koje su emitovane po stranom zakonodavstvu, čime bi proces otpisa dela grčkog duga bio završen. Po oceni stručnjaka „trojke” reč je o šansi da Grčka svoj dug u 2012. umesto sadašnjih 160 odsto smanji na 116,5 odsto bruto nacionalnog dohotka, ili čak do 90 odsto do 2013. Ali pod uslovom da se vodi politika štednje, sprovođenja reformi i stalne kontrole fiskalnog stanja u zemlji.
„Analize pokazuju da postoje šanse da Grčka polako krene putem stabilizacije, ali tek od 2014. do 2017. godine, iako će i tada biti mnogo opasnosti od posledica recesije. Postoji rizik da utvrđeni grafikon bude narušen tj. probijen i da recimo 2013. dug uprkos planovima i očekivanjima ipak poraste na 164 odsto BDP, što će zahtevati nove poteze, štednju. Sve ovo znači neophodnost opreza i realne procene, prema kojima ne bi trebalo očekivati da Grčka može uskoro da se vrati na međunarodno finansijsko tržište, bar ne dok se ceo program ne okonča”, navodi se u saopštenju stručnjaka EU, MMF i Centralne banke, koji će narednih godina pažljivo pratiti sprovođenje reformi, stepen štednje i ukupno stanje u Grčkoj.
Kao melem na ranu u Atini je primljena poslednja izjava Žan-Kloda Junkera koji izražava uverenja „da će Grčka ostati u evrozoni”. Kada je reč o mogućnosti da se Grčkoj dodele dodatni krediti, Junker je podvukao da „sve zavisi od toga kako će biti realizovan ovaj sadašnji. Ukoliko Grčka nastavi sa efektivnim merama, ukoliko uspe da smanji fiskalni dug, neće biti realne potrebe da joj se dodeljuju novi krediti”.
Grci, međutim, posle svega što je urađeno, posle svih rigoroznih mera štednje koje su ozbiljno uzdrmale standard nacije, shvataju da ovo – nije kraj. Kao što je najavljeno, i sada je već predmet diskusije na nacionalnom nivou i uzrok opšte panike, činjenica da ih u junu čekaju nove mere štednje, dodatno smanjivanje plata i penzija, srozavanje standarda...
Talas poskupljenja izmiče kontroli! Sve je očiglednije da su porezi i trgovačke marže ogromni i da je to jedan od razloga zašto je život u Grčkoj mnogo skuplji od onoga u razvijenijim evropskim zemljama. Analize su pokazale da strane firme koje dostavljaju robu ostvaruju ekstra zaradu, jer zahvaljujući saradnji domaćih trgovaca, korišćenjem lažnih bar-kodova, uspevaju da izbegnu grčke poreze.
Prema zvaničnim podacima koje objavljuje list „Etnos”, cene proizvoda u grčkim prodavnicama su u proseku 116 posto veće, i to bez PDV-a. Mleko od 0,73 evra je 35 procenata skuplje nego u Italiji – gde je 0,54. Dezertni jogurt u Nemačkoj košta 0,27, a u Atini 0,58 evra. Pakovanje gauda sira od 400 grama u Nemačkoj je 1,49 evra, dok mu je cena u Grčkoj 2,40 evra. Takođe, pakovanje 400 mililitara šampona ovde je skuplje 99 odsto. Pakovanje tost hleba u Španiji košta 1,50 dok je u Grčkoj 2,38 evra, deterdžent je skuplji 44,2 odsto, a pivo u limenkama 38 odsto.
Na vrhu liste je šargarepa koja košta 0,36 evra po kilogramu, a u supermarketu se prodaje za evro. Nije bolje ni sa paradajzom koji je skuplji 164 odsto jer ga proizvode za 0,44, a prodaju za 1,16 evra... Dalje analize pokazuju da je kupus skuplji 117 odsto, pomorandže 110 odsto, krompir 99 odsto.
Proizvođači su rešili da se suprotstave i sada se vodi pravi rat između njih i samoposluga koje primoravaju da spuste cene. Sve je počelo akcijom „krompirdžija” koji već danima direktno sa kamiona prodaju tone i tone krompira, po ceni od 0,25 evra. Krenulo je sa akcijom na severu zemlje, danas „krompirdžije” su stigle i do Atine i drugih velikih gradova, gde se na trgovima formiraju kolone od hiljada ljudi koji kupuju zalihe. Internet narudžbine preplavile su novi grčki sajt „domaće”, a tzv. krompir revolucija se proširila na mnoge druge osnovne proizvode: ulje, pirinač, voće i povrće.
Proizvođači pokušavaju da iz posla izbace posrednike i na taj način sebi olakšaju život jer će realizovati proizvode, ali i da pomognu hiljadama sunarodnika čiji su špajzevi prazni. Pokušali su da ih miniraju tvrdnjom da narodu prodaju proizvode lošijeg kvaliteta, međutim – bez uspeha. Sve je više onih koji se uključuju u akciju „Kupujmo grčko”. Specijalne ekipe obučavaju kupce kako da prepoznaju grčke proizvode. Pokret koji već ima dvadeset filijala širom zemlje i sve više pristalica u narodu, smatra da na taj način zemlja može da uštedi 10 milijardi evra.

Volstrit je carstvo pohlepe
Od našeg stalnog dopisnika
Vašington – Na Volstritu, finansijskom sedištu Amerike, pa i sveta, juče je eksplodirala retorička bomba koja je potvrdila da se bezmalo ništa nije promenilo u njegovoj poslovnoj filozofiji od one koja je 2008. izazvala prvo finansijsku, a potom i globalnu ekonomsku krizu od koje se gotovo niko još nije sasvim oporavio.
U autorskom tekstu koji je upadljivo plasiran na kolumnističkoj strani „Njujork tajmsa”, Greg Smit, evropski izvršni direktor firme Goldman Saks, najpoznatije investicione banke sveta, podnoseći ostavku firmu je optužio da joj je profit važniji od klijenata i da joj je poslovna kultura daleko od one koja joj je omogućila da na finansijskim tržištima bude vodeći igrač 143 godine.
Tekst je naslovljen sa „Zašto napuštam Goldman Saks”. „Verujem da sam ovde radio dovoljno dugo da razumem putanju njene kulture, njene ljude i njen identitet. I pošteno mogu da kažem da je to okruženje danas najtoksičnije i najdestruktivnije koje sam video.”
Greg potom opisuje šta su glavne preokupacije menadžmenta, pa shodno tome i zaposlenih: da se klijenti nagovore da investiraju u akcije i „derivate” kojih Goldman Saks želi da se otarasi zato što nemaju profitni potencijal, kao i da ih ubedi da kupuju i prodaju samo one vrednosne papire koji firmi donose najveći profit.
O klijentima se, kaže, prezirno govori kao o „mapetima” (lutke iz popularne TV serije), čije poverenje treba izigrati i na njima zaraditi.
U prvim reakcijama, pre svega onim u „blogosferi” („Tviter”, društvene mreže), Smitova ispovest je ocenjena kao veliki udarac već poljuljanoj reputaciji banke Goldman Saks i nova potvrda da su glavni krivci za ekonomsku katastrofu iz 2008, prošavši nekažnjeno, nastavili po starom.
„Smit je samo javno rekao ono što se privatno šapuće”, ocenjuje „Njujork tajms” u analizi dejstva teksta koji je objavio. Volstrit je, istina, uvek radio da bi profitirao, citira list Gasa Levija, bivšeg šefa banke Goldman Saks, „ali da bi pohlepa bila tolerisana, morala bi da bude dugoročna, a ne kratkoročna. Samo na duge staze pare se zarađuju sa klijentima, a ne na njima”.
Tako je bar nekad bilo, ali prema veteranima Volstrita, to je počelo da se menja u poslednjoj četvrtini veka, kada prioritet postaje brza zarada, što je finansijske menadžere stimulisalo da više rizikuju (sa parama klijenata, ne svojim), ali i da više zarađuju, i oni i firme.
Plate i bonusi su na Volstritu uvek bili visoki, ali su u poslednjoj deceniji postali ekstremno visoki. Dok su tokom osamdesetih zarade menadžera banaka i investicionih fondova bile oko 70 puta veće od proseka, 2005. bile su već 250 puta veće, prema računici profesora ekonomije sa Virdžinija univerziteta Arijela Rešefa.
Goldman Saks je naravno požurio da opovrgne navode svog već bivšeg direktora, koji je u firmi počeo pre 12 godina, kao stažista i brzo napredova u hijerarhiji. „Mi se ne slažemo sa iznetim pogledima, koji po našem mišljenju ne odražavaju kako mi vodimo biznis”, izjavio je portparol Goldmana Saksa. „Iz naše perspektive, mi ćemo biti uspešni samo ako su naši klijenti uspešni. To je fundamentalna istina koja je u srcu našeg ponašanja.”
Potez Grega Smita u većini komentara se međutim ocenjuje hrabrim. „Ovo je najspektakularniji primer spaljivanja mosta iza sebe koji sam video u svojoj karijeri”, poručio je preko „Tvitera” jedan finansijski bloger, dodajući da se nada da Smit „ima dovoljno ušteđevine”. Malo je naime verovatno da će posle ovoga moći da se bavi dosadašnjim poslom.

Malaviju se smučila Madona
LILONGVE, Malavi – Vlada u Malaviju optužila je Madonu da je ne konsultuje u svojim planovima da izgradi 10 novih škola u ovoj siromašnoj afričkoj državi i ocenila da pop pevačicu više interesuje sopstvena promocija nego istinsko pružanje pomoći.
Pevačica koja je usvojila dvoje dece iz Malavija, saopštila je u januaru da će njena fondacija „Rejzing Malavi”, zajedno da nevladinom organizacijom „BildOn”, izgraditi škole u kojima će se godišnje obrazovati najmanje 1.000 dece.
Portparolka malavijskog Ministarstva obrazovanja Lindiva Čide rekla je Rojtersu da se vladi „smučila” Madona.
Čide je rekla da je pevačica prošle godine odustala od izgradnje akademije za devojčice zbog previsoke cene i lošeg menadžmenta, ali da o tome nije obavestila vlasti u Malaviju.
„Sada je odlučila da saopšti da će izgraditi 10 škola, a da nije ni konsultovala vlasti, ponovo”, rekla je Čide. „Osećamo se kao da je sve ovo zarad promocije njenog imidža i da nije u našem interesu”.
Madona nije bila dostupna za komentar.
Pevačica je nameravala da izgradi umetničku školu za oko 400 devojčica u blizini glavnog grada Lilongva ali je odustala od tih planova.
„Ona nema mandat da odlučuje gde želi da izgradi školu, jer ne poznaje naše potrebe i gde mi želimo nove škole. Ona prvo mora da se konsultuje sa nama i dobije dozvolu od nas pre nego što počne sa gradnjom”, upozorila je Čide.
U Malaviju živi više od pola miliona dece koja su ostala siročad zbog epidejime AIDS-a u zemlji, a UN su Malavi stavile na listu 20 najnerazvijenijih zemalja sveta.

Tragedija u Švajcarskoj – poginula 22 deteta
Prema izveštajima agencija
Bern, Brisel – Najmanje 28 osoba, među kojima 22 deteta, poginulo je u noći između utorka i srede kada je autobus sa belgijskim i holandskim đacima, koji su se vraćali sa skijanja, udario u zid tunela na jugu Švajcarske, javljaju agencije. Autobus sa 52 osobe, uglavnom đaka od oko 12 godina iz Lomela i Everlea u Flandriji, udario je u tunel u kantonu Vale, koji se graniči sa Italijom, saopštila je policija rano juče ujutru na konferenciji za novinare.
Još 24 deteta je povređeno, od kojih su neka sa teškim povredama, i nalaze se u bolnici. Dva vozača autobusa su, takođe, poginula. Uzrok nesreće još nije poznat, navela je policija, a preneo je Rojters. Oko 200 spasilaca radilo je čitavu noć, a 12 kola hitne pomoći i osam helikoptera prevozili su povređene u bolnicu.
Od 22 deteta stradala u belgijskom autobusu devetoro su bili Holanđani, saopštilo je juče holandsko ministarstvo spoljnih poslova.
Stradala deca iz Holandije živela su u blizini granice sa Belgijom, potvrdio je portparol holandskog ministarstva Ad Meijer, prenela je agencija AFP.
„To je događaj koji će istinski potresti sve Belgijance i Holanđane kada se ovog jutra probude i čuju tako tužne vesti”, izjavio je belgijski ministar spoljnih poslova Didije Render francuskom radiju Evropa-1.
Render je kazao da je to bio jedan od tri autobusa kojima su se đaci vraćali sa skijanja u Val d’Anivijeru i da su se druga dva vratila u Belgiju.
Belgijsko ministarstvo odbrane je objavilo da će obezbediti dva aviona kako bi porodice žrtava mogle da odlete na mesto nesreće.
Predsednik Evropske komisije Žoze Manuel Barozo uputio je izraze saučešća belgijskom premijeru Eliju di Rupu i porodicama poginulih u saobraćajki. „Dozvolite mi da izrazim iskreno saučešće porodicama nastradalih u ovoj strašnoj nesreći”, kaže se u poruci koju je Barozo uputio belgijskom premijeru i dodao da su razmere tragedije utoliko veće zato što su žrtve deca.
Predsednica Švajcarske Eveline Vidmer-Šlumpf posetila je juče mesto nesreće, potvrdio je njen portparol. „Saučešće je prosleđeno vladi u Belgiji i Švajcarska vlada je izrazila duboku žalost”, rekao je njen portparol i dodao da će Švajcarska učiniti sve što je u njenoj moći da pomogne u lečenju povređenih, kao i njihovim porodicama i porodicama žrtava, navodi se u saopštenju.
----------------------------------------------
DT: Vozač možda imao infarkt za volanom 
LONDON/ŽENEVA – Vozač autobusa koji je udario u zid tunela u Švajcarskoj kada je poginulo 22 dece i šest odraslih, možda je imao infarkt tokom vožnje, piše danas britanski dnevnik Dejli telegraf (Daily Telegraph, DT). 
Istražitelji su odbacili neprilagođenu brzinu kao uzrok nesreće pošto se dogodila po dobrim vremenskim uslovima i na relativno mirnom delu puta, i smatraju da je uzrok loše zdravlje vozača ili njegova greška. 
DT piše da je većina dece koristila sigurnosne pojaseve, ali su istražitelji rekli da je udarac bio toliko jak da su bile male šanse da se spreče smrtne posledice. 
Švajcarski tužilac Olivije Elsig koji je zadužen za istragu, rekao je da nema indicija da je do nesreće došlo zbog velike brzine. 
U autobusu su bila dva vozača koja su došla iz Švajcarske dan pre polaska autobusa. Oni su bili potpuno odmorni za vožnju. Obojica su poginula u nesreći. 
Elsig je na konferenciji za novinare u gradu Sion rekao da se ispituje mogućnost da je vozač umro za volanom.
„Autobus se nije kretao prebrzo. Razmatraju se tri hipoteze: prva, tehnički problem, druga, vozačevo zdravlje i treća, ljudska greška”, rekao je tužilac. 
Belgijska policija saopštila je danas da su porodice poginulih u mrtvačnici u Sionu, gde identifikuju tela.
„U slučajevima u kojima to bude moguće, tela će biti pokazana članovima porodice. U nekim slučajevima to je nemoguće, jer su tela previše unakažena u udesu”, rekao je za agenciju AP portparol policije Žan-Mari Borne. 
Švajcarska policija je saopštila da je 21 Belgijanac i sedam Holanđana poginulo kada je autobus sa 52 putnika udario u zid tunela. Povređena su 24 deteta, od kojih nekoliko veoma teško.
---------------------------------------------------- 
Najveće autobuske nesreće u Evropi
Bern –Na jugu Turske 2002. godine je u autobuskoj nesreći na autoputu poginula 31 osoba, a 34 su povređene.
U maju 2003. godine u blizini Liona u Francuskoj poginulo je 28 ljudi, a povređeno 46 u saobraćajnoj nesreći autobusa koji je prevozio nemačke turiste.
U Turskoj je 2004. godine poginulo 26 ljudi u sudaru autobusa i dva kamiona kod Tersana, u istočnoj pokrajini Erzindžan.
U Francuskoj je 2007. godine poginulo 26 ljudi, a povređeno 24, kada se autobus sa 50 poljskih hodočasnika survao u provaliju na jugoistoku zemlje.
U Nemačkoj je 2008. godine stradalo 20 uglavnom starijih ljudi kada se njihov autobus zapalio na autoputu kod Hanovera.
U Rusiji je 2009. godine poginulo 25 ljudi kada se njihov autobus sudario sa kamionom 150 kilometara severoistočno od Moskve.
Iste godine u Rusiji se dogodila još jedna nesreća kada je poginulo 25 ljudi u sudaru cisterne i autobusa u regionu Rostova.
U sudaru voza i autobusa u Ukrajini 2010. godine stradalo je 45 ljudi.
U Turskoj je u pokrajini Dijarbakir 2010. godine u sudaru kamiona i minibusa poginulo 25 ljudi, među kojima je bilo studenata.
----------------------------------------------
Tadić uputio saučešće
Beograd – Predsednik Srbije Boris Tadić uputio je juče telegram saučešća belgijskom kralju Albertu Drugom i predsedniku Vlade Kraljevine Belgije Eliju di Rupu. „Građane Srbije i mene lično duboko je potresla vest o gubitku velikog broja ljudskih života. Molim Vas da primite izraze mog najdubljeg saučešća i da porodicama poginulih i narodu Belgije prenesete da saosećamo sa njima u ovom teškom trenutku”, poručio je predsednik Tadić, saopštila je pres-služba predsednika Srbije.

Petković: Svečlja kriminalizacijom Srba opravdava prisustvo parapolicije
Direktor Kancelarije za Kosovo i Metohiju Petar Petković ocenio je danas da je pokušaji ministra unutrašnjih poslova privremenih prištinskih institucija Dželjalja Svečlje da kriminalizuje Srbe sa severa KiM imaju za cilj da opravdaju, kako je naveo, protivpravno prisustvo parapolicijskih jedinica, „gde danonoćno terorišu srpski narod”.
„Lažni ministar, a pravi nasilnik i ekstremista Dželjalj Svećlja, zajedno sa njegovim okupacionim falangama preobučenim u odela Kosovske policije, jedini su kriminalci na severu Kosova i Metohije i tu nemaju šta da traže”, naveo je Petković u saopštenju. Poručio je da bi bilo najbolje da Svećlja „pođe od sebe i optužnice koja je godinama podignuta protiv njega zbog napada kamenicama na pripadnike tzv. Kosovske policije, ali i zbog prevrtanja vozila misije Euleks”.
Dodao je da bi Svećlja, umesto što „nezakonito da privodi Srbe navodnom poznanju pravde i prava”, trebalo prvo sam da prestane da beži od tog istog prava i pravde.
„Da li je sprovođenje reda i zakona to što je kukavički poslao svoje falange da duge cevi uperuju u sina predsednika Aleksandra Vučića zbog jedne majice? Da li je vladavina prava kada Kurtijevi specijalci pucaju u leđa Dragiši Galjku, Miljanu Deleviću, Milanu Jovanoviću, braći Stojanović iz Gotovuše? Ili, kada brutalno pretuku srpsku decu Daru i Kristijana”, zapitao je Petković. Naglasio je da „hibridni rat koji Svećlja kukavički vodi iz Prištine protiv svega srpskog i posebno severa Kosova i Metohije”, rezultirao time da „nema tog čestitog Srbina koji bi ni javno ni tajno pristao da bude alibi Svećlji u njegovoj bolesnoj opsesiji okupacije severa i proterivanja Srba sa Kosova i Metohije”.
„To mu nikada neće uspeti”, poručio je Petković. Svečlja je ranije danas u intervjuu portalu Košev rekao da nije protiv srpskog naroda, već, kako tvrdi â€žšovinističkih projekata Srbije i kriminalaca”.

Ferstapen: Srećan sam što smo pobedili 11. put uzastopno
Vozač Red Bula Holanđanin Maks Ferstapen izjavio je danas da je srećan što je svom timu doneo pobedu na Velikoj nagradi Velike Britanije u šampionatu Formule jedan, prenosi Bi-Bi-Si.
Ferstapen je Red Bulu doneo 11. uzastopnu pobedu u Formuli 1, čime je ovaj tim izjednačio 35 godina star rekord Meklarena..
„Naravno da sam vrlo srećan što smo opet pobedili. Tu mislim i na 11. uzastopnu pobedu za ekipu. Mislim da je to prilično neverovatno, ali danas nije bilo tako jednostavno”, rekao je Ferstapen, koji je u Silverstonu stigao do šeste uzastopne pobede ove sezone.
Vozač Red Bula je ove godine zabeležio osam pobeda. Drugo mesto na VN Velike Britanije pripalo je vozaču Meklarena Landu Norisu.
„Veliko hvala celom timu napravili su neverovatan posao. Ništa od ovoga ne bi bilo moguće bez napornog rada koji su uložili. Stavili su me na tvrde gume, ne znam zašto - još su nejasni po pitanju nekih stvari”, rekao je Noris.
Vozač Mercedesa Luis Hamilton je stigao do trećeg mesta u Silverstonu.
„Hvala svima koji su me podržavali. Osetio sam energiju, osetio podršku i to je takođe razlog zašto smo se vratili ovde”, izjavio je Hamilton.
Prvo mesto u generalnom plasmanu vozača drži Ferstapen sa 255 bodova, dok je njegov timski kolega Serhio Peres osvojio 156.
Naredna trka u šampionatu F1 biće vožena 23. jula za Veliku nagradu Mađarske na stazi Hungaroring, prenosi Tanjug.

Na prelazu Gradina, na izlazu iz Srbije, čeka se četiri sata
Prema informacijama uprave granične policije u 17.15 časova, putnička vozila čekaju četiri sata na graničnom prelazu Gradina, na izlazu iz Srbije a na Preševu, na izlazu iz zemlje, putnička vozila i autobusi š zadržavaju 35 minuta, navode iz Auto-moto saveza Srbije (AMSS).
Teretna vozila najduže čekaju na Batrovcima, na izlazu iz Srbije i to dva sata dok se na prelazu Horgoš i Šid, na izlazu iz Srbije, zadržavaju 90 minuta.
Na ostalim graničnim prelazima nema dužih zadržavanja za sve kategorije vozila, prenose iz AMSS-a.

Tesla i Karađorđevići
Dr Oliver Subotić*
Dok sam iščitavao primarne izvore za potrebe pisanja knjige „Tesla: Duhovni lik”, imao sam prilike da se lično uverim u ono što su gotovo svi Teslini biografi u manjoj ili većoj meri uočili u njegovoj ličnosti, a to su izrazite „oscilacije” (neretko i protivrečnosti) u raznim temama. Ipak, primetio sam da postoji nekoliko tema u kojima, slikovito rečeno, ne postoje „sinusoide” i izražene „amplitude”, već isključivo „linearna funkcija”. Jedna od tih retkih tema gde Tesla pokazuje jasnu konstantu u stavovima je odnos prema srpstvu, Kraljevini Jugoslaviji i Kraljevskom domu Karađorđevića.
Nikola Tesla je tokom američkog perioda svog života postao izrazit kosmopolita, ostavši istovremeno srpski patriota. Tokom američkog perioda se formirao i kao ubeđeni srpsko-jugoslovenski monarhista, te je poput većine srpskih intelektualaca tog vremena vatreno podržavao koncept Kraljevine Jugoslavije i bio veliki poštovalac kraljevske loze Karađorđević. To poštovanje se već može uočiti u dostupnim dokumentima iz perioda Prvog svetskog rata, kada on izražava divljenje podvizima srpske vojske predvođene svojim nezaboravnim voždom, kraljem Petrom Prvim Oslobodiocem. Tako, povodom inicijative jeromonaha Nikolaja Velimirovića iz 1915. godine, da zajedno sa Mihajlom Pupinom i Pajom Radosavljevićem potpiše „Vidovdanski proglas” i pozove Srbe u SAD da pomognu svojim sunarodnicima na Balkanu, Tesla iznosi stav da bi taj apel američki Srbi najpre poslušali ako bi ga potpisala dva srpska kralja: Petar Karađorđević i Nikola Petrović.
Ličnost u kraljevskoj lozi Karađorđević, koju je Tesla posebno izdvajao, bio je kralj Aleksandar, koji ga je odlikovao Ordenom Jugoslovenske krune prvog stepena 1931. godine. Kralja Aleksandra je doživljavao kao vladara koji je uspeo da napravi snažnu državu (Kraljevinu Jugoslaviju) i ujedini tri balkanska naroda (Srbe, Hrvate i Slovence). U svom posmrtnom slovu Kralju Mučeniku, objavljenom 1934. godine u „Njujork tajmsu”, Tesla ovako zbori: „Poput Vašingtona, bio je sposoban i neustrašiv general koji je oslobodio svoju zemlju od ugnjetavanja; poput Linkolna bio je mudar i patriotski vođa koji je pretrpeo mučeništvo.” Tesla je, pritom, verovao da će mučenička krv kralja Aleksandra definitivno ujediniti narode Kraljevine Jugoslavije (što se, kao što je dobro poznato, nije desilo). Sa druge strane, strahovao je za jedinstvo mlade države, zbog čega je javno podsetio sve Hrvate i Slovence na činjenicu da je njihova sloboda kupljena cenom srpske krvi u Prvom svetskom ratu. Kralj Aleksandar je za Teslu bio i ostao ličnost koja zaslužuje da bude na „pijedestalu srpskih velikana” – pišući pozdravno pismo Srbima u Geriju (Indijana, SAD) uoči Drugog svetskog rata, on za kralja Aleksandra koristi epitete „Veliki” i „Mučenik”.
Kada je reč o kralju Petru Drugom Karađorđeviću, Tesla i prema njemu pokazuje odnos dubokog poštovanja i izrazite odanosti, približan onome koji je ukazivao kralju Aleksandru. U jednom pismu iz 1938. godine upućenom inženjeru Slavku Bokšanu, Tesla kralja Petra Drugog naziva „mladim orlićem iz gnezda velikog orla”, a Srbe u SAD javno poziva da budu odani mladom monarhu, koga naziva „zenicom u oku naroda”. On kralja Petra Drugog veliča u nekoliko javnih objava u SAD želeći mu mnoga leta. Na koncu, poslednji Teslin izlazak u javnost – tačno pola godine pred smrt – bio je osmog jula 1942. godine u hotelu „Njujorker”. On tada, već prilično ugroženog zdravlja, izlazi u pratnji svog sestrića, diplomate Save Kosanovića, da pozdravi kralja Petra Drugog. Mladi kralj je u to vreme bio u poseti SAD, sa ciljem da od predsednika Ruzvelta izmoli vojnu pomoć za generala Dragoljuba Mihailovića (koga je Tesla, po rečima čuvenog američkog istraživača Lelanda Andersona, smatrao za „simbol drevne srpske borbe za krst časni i slobodu zlatnu”). „Hrvatski glas” izveštava o susretu mladog monarha i Tesle, navodeći kako je genijalni pronalazač rekao da mu je kralj svojom posetom učinio najveću čast i da će mu to biti „najmilija uspomena”. Svoj uvodni govor kralju Petru Drugom Tesla je završio rečima: „Veličanstvo, Bog Vas blagoslovio!”. Prema Kraljevim memoarima, obojica su tokom rastanka plakala, a Tesla ga je otpratio podsećanjem na zaveštanje kralja Aleksandra: da čuva jedinstvo naroda Kraljevine.
Važno je ovom prilikom istaći da je Tesli bila apsolutna strana bilo kakva ideja Jugoslavije bez srpske krune na njenom čelu – ostao je odan kralju Petru Drugom Karađorđeviću i pored stalnih ubeđivanja okoline da pređe na stranu Tita i njegovih komunista, koji su se od samog početka rata spremali za revolucionarni prevrat i nasilno preuzimanje vlasti. O čvrstom Teslinom stavu prilično argumentovano piše Margaret Čejni, pozivajući se na hrvatskog profesora Bogdana Radicu, diplomatu Kraljevine Jugoslavije u SAD, koji je tokom rata prešao na Titovu stranu. Iz njene studije saznajemo da je Sava Kosanović bezuspešno pokušavao da privoli svog genijalnog ujaka da se od kralja okrene ka Titu. O svemu navedenom u svojim memoarima svedoči i Konstantin Fotić, ambasador Kraljevine Jugoslavije u SAD, koji navodi da je svaki pokušaj da se od Nikole Tesle izvuče bilo kakva poruka protiv Kralja Petra Drugog bila bezuspešna. Teslina odanost srpskoj kruni bila je do kraja života održana besprekorno.
Da li bi Tesla, da je danas među nama, od „linearne funkcije” skrenuo kao „sinusoidi” u navedenim temama? To je već domen pretpostavki. A ono što možemo pretpostaviti jeste da bi zbog gorkog iskustva Jasenovca, Jadovna i, na kraju, „Oluje” imao krajnje rezervisan stav prema nekoj novoj jugoslovenskoj ideji. Možemo slobodno pretpostaviti i to da bi se i danas zalagao za što bolje odnose Srba sa Hrvatima i Slovencima, koje je smatrao bratskim narodima. A ako ćemo suditi po ogromnom poštovanju koje je decenijama ukazivao Karađorđevićima – kao i ništa manjem poštovanju koje oni do dan danas ukazuju njemu – verovatno bi u naše vreme bio i počasni član Krunskog saveta.
*Osnivač Zadužbine „Petar Mandić”, dobročine ustanove koja neguje uspomenu na Tesline pretke

Rustem Mustafa svedoči na suđenju Tačiju
Suđenje Hašimu Tačiju i njegovim saučesnicima optuženima za ratne zločine na KiM nastavlja se sutra, a kako saznaju mediji u Prištini, sudsko veće saslušaće Rustema Mustafu, bivšeg komandanta oslobodilačke vojske Kosova (OVK) u Operativnoj zoni Lap, inače poznatog kriminalca i osuđivanog ratnog zločinca. Mustafa je jedan od retkih pripadnika OVK i jedini komandant te terorističke jedinice koji su u Prištini osuđeni za ratne zločine na KiM. On je potvrdio da je dobio poziv od Specijalizovanog tužilaštva u Hagu da se iduće sedmice pojavi kao svedok.
Mustafa će, kako se očekuje, svedočiti o funkcionisanju OVK, a u izjavama za medije kazao je da namerava da „brani istinu o ratu OVK”.
Rustem Mustafa poznat je kao komandant Remi, a tokom rata 1998–1999. bio je komandant regionalne zone Lap i član takozvane lapske grupe OVK. Posle rata, postao je poslanik i potpredsednik Demokratske partije Kosova. Uhapšen je u avgustu 2002. i izveden pred Okružni sud u Prištini u kojem su sudile međunarodne sudije Unmika. Osuđen je prvostepeno na 17 godina zatvora jer je utvrđeno da je sa još trojicom pripadnika OVK ubio petoro nelojalnih kosovskih Albanaca. Vrhovni sud Kosova preinačio je presudu 2005. i naložio novo suđenje pa je 2013. osuđen na četiri godine zatvora.
Bio je optužen da je zajedno sa drugim pripadnicima OVK držao zarobljenike u nehumanim uslovima, uskraćujući im adekvatnu zdravstvenu negu, hranu i vodu. Zatočenici su podvrgavani stalnom premlaćivanju, mučenju i pretnjama smrću od avgusta 1998. do juna 1999. godine.
Sumnja se da je tokom rata na KiM učestvovao u teškim zločinima nad Srbima kao i da je u zoni Lap osnivao logore u kojima su civili saslušavani, zlostavljani i ubijani. Grupe pod kontrolom Mustafe, prema podacima dostupnim medijima, posle rata proterivale su preostale Srbe i preprodavale napuštene stanove i drugu imovinu. Mustafa je pored terorističke grupe BIA formirao i „Skiftere” i „Crvenu ruku”, čiji su pripadnici progonili, kidnapovali i ubijali Srbe na području Prištine i Podujeva.
Prema podacima srpskih bezbednosnih službi, Mustafa je još od osamdesetih godina prošlog veka privođen zbog trgovine narkoticima, krijumčarenja oružja, ucena, napada na policiju i drugih teških krivičnih dela. Američke obaveštajne službe smatraju ga jednom od osoba od kojih preti opasnost po mir na Balkanu.
Prema obaveštajnim podacima, Mustafa u svojim kriminalnim aktivnostima, pre svega u trgovini drogom, sarađuje sa Ramušom Haradinajem, dok je do 2015, kada je pravosnažno osuđen, bio poslanik i potpredsednik stranke Hašima Tačija.
Rustem Mustafa jedan je od prvih pripadnika OVK koje je još krajem 2018. u predistražnom postupku saslušalo tužilaštvo u Hagu, pa se tada nagađalo da će on biti i jedan od prvih čije će se ime naći na nekoj od optužnica. Iako je Mustafa zbog svoje pozicije u komandi OVK pominjan odmah uz Tačija, Kadrija Veselija, Adema Čekua, Fatmira Limaja i ostalih, haški tužilac će ga saslušati kao svedoka, a ne kao okrivljenog.

Kaciga glavu čuva
Biciklisti su često prinuđeni da se kreću kolovozom gde ih vozači motornih vozila tretiraju kao „ometače”, a ne kao sastavni deo saobraćajnog sistema
Na teritoriji Srbije od početka godine poginule su 23 bicikliste, a povređeno je više od 400. MUP Srbije skrenuo je pažnju da su oni najugroženija kategorija učesnika u saobraćaju.
„Apelujemo na vozače putničkih i teretnih vozila i autobusa da posebnu pažnju usmere na bicikliste, kako bi sačuvali njihovu bezbednost. Sa druge strane, apelujemo i na bicikliste da upotrebnom svetala i reflektujućih elemenata učine sebe vidljivijim, a samim tim i bezbednijim u saobraćaju”, saopšteno je iz MUP-a i objavljen apel i na društvenim mrežama.
Ključni problem, kada je reč o bezbednosti biciklista u saobraćaju, jeste njihova ranjivost, jer i pri relativno malim brzinama često zadobijaju teške povrede, uglavnom zbog toga što im je jedina zaštita njihova odeća, ukazali su stručnjaci Agencije za bezbednost saobraćaja (ABS).
Važnu ulogu ima i brzina vozila koja učestvuju u sudaru sa biciklistima, naročito kada je reč o težim posledicama. Biciklisti su često slabo uočljivi za druge učesnike u saobraćaju, pre svega jer su dimenzije vozila manje u poređenju sa automobilima, autobusima ili teretnim vozilima.
To je poseban problem u noćnim uslovima vidljivosti, pogotovo u slučajevima kada bicikl nije opremljen odgovarajućim svetlima, a to su belo na prednjoj i crveno svetlo na zadnjoj strani bicikla, kao i ako vozač i putnik na biciklu ne nose svetlu odeću.
Stručnjaci naglašavaju i činjenicu da biciklisti različite starosne dobi i pola imaju različite psihofizičke sposobnosti. Deca uglavnom nemaju dovoljno iskustva i znanja, a stariji imaju smanjenu moć zapažanja, smanjene fizičke sposobnosti i pokretljivost.
Bezbednost dvotočkaša u velikoj meri zavisi i od saobraćajnog okruženja, koje je najčešće dizajnirano i prilagođeno za kretanje motornih vozila i nije predviđeno za bicikliste.
„Oni su često prinuđeni da se kreću kolovozom gde ih vozači motornih vozila tretiraju kao ’ometače’ saobraćaja, a ne kao sastavni deo saobraćajnog sistema, pri čemu često i sami ne poštuju pravila – ne postupaju u skladu sa signalizacijom, zabranom korišćenja mobilnih telefona, audio i video uređaja, upotrebom svetala na biciklu. Saobraćajne nesreće sa učešćem biciklista, zbog njihove velike ranjivosti, češće za posledicu imaju poginule osobe, nego što je to slučaj kod udesa sa učešćem samo motornih vozila sa zatvorenom karoserijom”, navodi se u rezultatima istraživanja ABS-a.
Kada se uporedo posmatraju podaci o nastradalim biciklistima i nastradalim vozačima i putnicima u automobilima, dolazi se do podataka da biciklisti kada učestvuju u saobraćajnoj nesreći imaju skoro šest puta veći rizik da smrtno stradaju nego što je to slučaj sa putnicima i vozačima u automobilima.
U proseku, godišnje u udesima u Srbiji pogine oko 50 i bude povređeno oko 1.486 biciklista. Svaka jedanaesta poginula i svaka četrnaesta povređena osoba u saobraćajnim nesrećama je – biciklista. Oni čine oko devet odsto od ukupnog broja poginulih i oko sedam procenata od svih povređenih osoba u udesima, pokazuju podaci ABS-a.
Saobraćajne nesreće sa učešćem biciklista se najčešće događaju u leto i jesen, odnosno u periodu godine od jula do oktobra, a najviše u avgustu.
Stručnjaci savetuju biciklistima da imaju zakopčanu zaštitnu kacigu, koja će im spasiti život u slučaju pada sa bicikla i sprečiti povrede glave.
„Koristite štitnike za kolena i laktove kako biste ublažili udarce od pada. Nosite odgovarajuće cipele i proverite da li su pertle pravilno vezane. Obucite adekvatnu odeću – pantalone sa užim nogavicama, majice i jakne koje su uz telo, kako ne bi došlo do zakačinjanja delova garderobe o pedale i druge delove bicikla”, savetuju iz ABS-a.
Bicikl treba da bude ispravan, ručice na upravljaču čvrste i pravilno podešene, a sedište na odgovarajućoj visini – tako da stopala obe noge budu u stanju da dodirnu zemlju. Kočnice moraju da budu ispravne, a pneumatici na točkovima napumpani pod odgovarajućim pritiskom.
Belo svetlo na prednjoj i crveno na zadnjoj strani bicikla moraju biti ispravni i postavljeni na odgovarajuće položaje. Zvonce ili sirena takođe moraju biti ispravni.
„Kada prelazite preko kolovoza, trudite se da se ponašate kao da ste pešak. Pogledajte pažljivo levo, desno, levo. Kada procenite da je bezbedno započnite prelazak, gurajući bicikl pored sebe. Koristite ručne signale da upozorite druge učesnike u saobraćaju ili im date obaveštenje o skretanju i promeni položaja na kolovozu”, savetuju stručnjaci.
U noćnim uslovima i kada je smanjena vidljivost, osim što bicikl mora da bude osvetljen, biciklista treba da ima svetlu i odeću sa retroreflektujućim materijalima. Ako voze bicikl kolovozom, treba da se kreću u širini od najviše jedan metar od desne ivice kolovoza, ali ne uz sam ivičnjak.


  </body>
 </text>
</TEI>