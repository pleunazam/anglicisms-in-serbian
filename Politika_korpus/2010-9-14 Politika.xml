<TEI version="3.3.0" xmlns="http://www.tei-c.org/ns/1.0">
 <teiHeader>
  <fileDesc>
   <titleStmt>
    <title>Politika 2010-9-14</title>
   </titleStmt>
   <publicationStmt>
    <p></p>
   </publicationStmt>
   <sourceDesc>
    <p>https://www.politika.rs/sr/articles/archive/2010/9/14/page:1?url=</p>
   </sourceDesc>
  </fileDesc>
 </teiHeader>
 <text>
  <body>
    <div id="kultura">
Bitef i ove godine na blogu
BEOGRAD - Beogradski internacionalni teatarski festival (BITEF) i ove godine će, umesto štampanog biltena, imati blog (www.bitef-blog.rs), rekla je danas koordinatorka festivala Jelena Bogavac.
Na konferenciji za novinare u novootvorenom festivalskom pres-centru u beogradskom hotelu „Balkan” Jelena Bogavac je rekla da su organizatori Bitefa odlučili da iskoriste blog kao jednu od novih formi komunikacije i da na taj način plasiraju informacije o festivalu koji se bavi novim pozorišnim formama.
Ovogodišnji, 44. Bitef otvoriće 15. septembra u Sava centru belgijski reditelj Jan Lauers, a potom će publika biti u prilici da pogleda njegovu predstavu „Izabelina soba”, koju izvodi „Nidkompani” iz Brisela.
Predstavu „Izabelina soba”, pored beogradske, moći će da pogleda i publika u Novom Sadu, a na 44. Bitefu biće izvedena i Lauersova predstava „Kuća jelena”.
Na 44. Bitefu biće izvedena i Lauersova predstava „Kuća jelena”, a predstavu „Izabelina soba”, pored beogradske, moći će da pogleda i publika u Novom Sadu.
U glavnom programu 44. Bitefa, koji je specifičan i po tome što nema slogan, nastupiće još osam pozorišnih trupa iz sedam zemalja.
Selektori Bitefa Anja Suša i Jovan Ćirilov uvrstili su u glavni program dve domaće predstave - „Bahantkinje” Narodnog pozorišta iz Beograda, u režiji Stafana Valdemara Holma i „Ko bi hteo mamu kao moju” Dalije Aćin, u produkciji Servisa za savremeni ples „Stanica”.
Veliki pozorišni i književni jubilej - 150 godina od rođenja Antona Čehova - biće obeležen predstavama „Ujka Vanja” u režiji pokojnog Jirgena Goša i izvođenju Dojčes teatra iz Berlina i „Tri sestre” Jurija Pogrebnička, u izvođenju Moskovskog teatra „Okolo”.
Biće održana i tribina na temu „Čehov u 21. veku”, na kojoj će učestvovati eminetni domaći i inostrani pozorišni stvaraoci.
Za gran pri 44. Bitefa nadmetaće se i predstave „Frankenštajn projekt” Ivet biroa iz Budimpešte, u režiji Kornela Mundruca, „Tužni tropi” Virđilija Sijenija, u izvođenju njegove kompanije iz Firence, kao i predstava „T.E.O.R.E.M.A.” Gžegoža Jažine iz Varšave.
Najavljena je i predstava Janeza Janše i Dušana Jovanovića „Spomenik G2”, u produkciji teatra „Maska” i Mesnog gledališča iz Ljubljane.
O dobitniku gran prija Bitefa „Mira Trailović” odlučivaće žiri kojim predsedava hrvatska pozorišna umetnica Nataša Rajković. U žiriju će biti i pozorišna kritičarka iz Rusije Elena Kovalska, rediteljka i dramska spisateljica iz Rumunije Đanina Karbunariju, glumac Damjan Kecojević i reditelj Bojan Đorđev.
U prateći program domaće pozorišne produkcije „Šoukejs” ove godine uvrštene su predstave „Pomorandžina kora” Novosadskog mađarskog pozorišta, „Bog je Đ” Malog pozorišta „Duško Radović”, „Mnogo nas je” i „Džeki Kenedi / Medeja” Bitef teatra i „Plaža” Andraša Urbana. 
I ove godine biće održani prateći program „Bitef polifonija” i „Bitef na filmu”, kao i nekoliko izložbi i tribina.
Cene karata za ovogodišnji Bitef su između 1.000 i 2.000 dinara, a ulaznice su u prodaji od 1. septembra.

Klintu Istvudu nagrada Muzeja tolerancije
LOS ANĐELES – Glumac i reditelj Klint Istvud dobitnik je nagrade koju dodeljuje losanđeleski Muzej tolerancije.
Istvudu će nagrada biti uručena 14. novembra, tokom prvog međunarodnog filmskog festivala čiji je muzej organizator, objavio je danas dnevnik Varajeti.
"Verujemo da je Klint Istvud izvrstan izbor za ovu nagradu" posvećenu onima koji se bore za toleranciju i praštanje, rekao je pokretač festivala rabin Marvin Hir.
Na filmskoj smotri Muzeja tolerancije koja će trajati od 13. do 18. novembra, publika će moći da gleda ostvarenja posvećena ljudskim pravima.
Muzejom tolerancije upravlja Centar "Simon Vizental" u Los Anđelesu.

Sofiji Loren nagrada Premijum imperijale
TOKIO - Italijanska glumica Sofija Loren dobitnica je prestižne japanske nagrade Premijum imperijale (Praemium Imperiale).
Japansko priznanje je danas pripalo i italijanskom slikaru Enriku Kastelaniju i njegovom sunarodniku, pijanisti Mauriciju Poliniju.
Ovogodišnji dobitnici nagrade su i nemačka vajarka Rebeka Horn i japanski arhitekta Tojo Uto.
Nagrada Premijum imperijale dodeljuje se svake godine u pet kategorija - slikarstvo, vajarstvo, muzika, arhitektura i film/pozorište.
Svaki dobitnik dobiće ček na 15 miliona jena (140.000 evra) na svečanoj ceremoniji zakazanoj za 13. oktobar u Tokiju.
Sofija Loren (75) je živa legenda velikog ekrana. Posle prvog uspeha sa filmom „Kvo vadis” iz 1950, igrala je sa najvećim svetskim glumcima i režiserima.
Za ulogu seljanke u filmu „Ćoćara” Vitorija De Sike 1962. je dobila Oskara za najbolju glumicu i nagradu u Kanu.
Povučena poslednjih godina, Sofija Loren vratila se na ekrane u martu, u TV filmu o njenom životu u kojem igra svoju majku.
Ustanovljena 1989, nagrada Premijum imperijale u prošlosti je dodeljena brojnim poznatim ličnostima, među kojima su Džasper Džons, Leonard Bernstajn, Žan-Lik Godar i Žan Nuvel.
Beta

Počeo 76. Vukov sabor
LOZNICA - U Loznici su sinoć počeli sedmodnevni programi 76. Vukovog sabora, najstarije tradicionalne manifestacije u kulturi srpskog naroda, posvećene velikanu naše kulture Vuku Karadžiću, a biće u znaku istorije, knjige i jezika.
Svakodnevni programi, započeti juče, biće završeni u nedelju, a biće održani u Jadru, Vukovom rodnom kraju, delom i u Beogradu i obeležja su im stogodišnjica rođenja književnika Meše Selimovića, dva veka od Boja na Loznici i Godina knjige i jezika.
Prvi u nizu programa, posvećen Selimoviću, priređen je u Vukovom domu kulture gde je, u prisustvu piščevih kćeri Jesenke i Maše, u prepunoj dvorani, direktorka Drame Narodnog pozorišta u Beogradu Ivana Dimić otvorila 76. Vukov sabor.
Citatom piščevog junaka, derviša: ''Možda bi tebalo da mrzim, ali ne mogu, nemam dva srca, jedno za mržnju, drugo za ljubav'', što je i moto obeležavanja stote godišnjice od Selimovićevog rođenja, otvorena je naša najuglednija tradicionalna manifestacija u kulturi.
Potom je, u dupke punoj dvorani, odigrana predstava ''Derviš i smrt'', u režiji Egona Savina, u izvođenju Narodnog pozorišta iz Beograda.
Pre toga je u Galeriji ''Mina Karadžić'', posle prigodne reči narodne poslanice Miroslave Pejice, direktorka Muzeja pozorišne umetnosti Srbije Ksenija Radulović otvorila izložbu posvećenu pozorišnim inscenacijama piščevih dela.
Godina knjige i jezika, danas i sutra biće obeležena naučnim skupom u Beogradu pod naslovom ''Pisci tvorci jezika'' u organizaciji Instituta za književnost i umetnost i Vukove zadužbine koja će posebnim programom u Loznici obeležiti i 20 godina nagrade koju dodeljuje.
Izložbom u Muzeju Jadra ''Boj na Loznici 1810.'' istoričara Gorana Vilića, koju će danas otvoriti gradonačelnik Loznice Vidoje Petrović, a govoriće akademik Momčilo Spremić, počeće obeležavanje 200. godišnjice tog značajnog istorijskog događaja.
Slavnom Boju na Loznici biće posvećen i scenski prikaz koji će premijerno biti izveden u nedelju na centralnoj svečanosti u Tršiću, kada će besedu o dometima i planovima u našoj kulturi održati ministar kulture Nebojša Bradić.
U okviru programa pod nazivom ''Azbuka Evrope'', Vukov sabor će na različite načine povezati pisce i slaviste, a gošća će biti i inostrani član SANU Gabrijela Šubert čijim će učešćem biti otvorena manifestacija Ministarstva ''Kuća pisaca''.
U okviru ustaljenih tematskih celina biće priređen i niz drugih raznovrsnih književnih, muzičkih, filmskih, likovnih i naučno-stručnih sadržaja, a, pod pokroviteljstvom Ministarstva kulture i grada Loznice, Vukov sabor organizuje Centar za kulturu ''Vuk Karadžić'' iz toga grada.
Tanjug
    </div>
    <div id="kolumna">
Etatizacija po ličnoj meri
Država kao pojam možda jeste nešto apstraktno, nevezano za lične interese jer termin res publica označava opšte dobro. Međutim, kada govorimo o odnosu države prema obrazovnim institucijama koje nisu u njenom vlasništvu onda je tu reč samo o interesima onih koji je predstavljaju. Akreditacija fakulteta i univerziteta je „nulta tačka” u stvaranju politike obrazovanja u Srbiji koje je trenutno na najnižim granama u poslednjih 40 godina, što se skoro i potvrdilo izuzetno niskim međunarodnim rejtingom svih visokoškolskih institucija. Moje mišljenje je da način na koji je vođena akreditacija ne daje argumente da će se obrazovanje popraviti nabolje u narednom periodu, naprotiv.
Jednostavno rečeno, država je zauzela neprijateljski stav prema privatnim fakultetima od samog početka jer ih je doživela kao konkurenciju svojim fakultetima. Pre toga smo imali skoro potpuno neregulisanu situaciju gde je maltene svako mogao da osnuje fakultet i tu se išlo ispod svakog elementarnog nivoa nastave. Sada, najgori privatni fakulteti koji su osnovani u tom periodu služe kao argument protiv svih privatnih fakulteta. Zanimljivo je da se u ovoj debati nigde ne govori o standardima i uslovima nastave jer bi se onda poteglo pitanje koliko ih državni fakulteti zadovoljavaju, već se potencira navodna razlika u motivaciji po čemu navodno profesori na državnim fakultetima rade svoj posao samo iz ljubavi prema nauci dok su svi privatni fakulteti nastali kojekakvom zaverom „posrnulih” profesora kojima je interes studenata na poslednjem mestu. Možda bi trebalo iz ove poslednje tvrdnje izuzeti one privatne fakultete koji su strateški zaposlili visoke javne funkcionere iz oblasti obrazovanja, ali to je neka druga tema. Ovo je jedna maliciozna konstrukcija koja nema nikakvog uporišta u struci, i da bi se to znalo mora se znati istorija obrazovanja u najnaprednijim zemljama sveta, ali i nemoć države da razreši pojave poput „afere indeks” u Kragujevcu. 
Ne samo što je proces akreditacije bio vođen protivno interesima celokupnog obrazovanja u Srbiji već imam pravo i da tvrdim da je vođen protivustavno i protivzakonito. Odlučivanje o akreditaciji je Zakonom o visokom obrazovanju povereno Komisiji za akreditaciju i proveru kvaliteta (KAPK) koju čine 13 profesora sa državnih i dva sa privatnih fakulteta. Ukoliko pogledate listu fakulteta sa kojih dolaze ovi profesori videćete da su svi oni dobili svoje akreditacije veoma brzo (u prvom ili drugom ciklusu) dok je njihova konkurencija naišla na neke sasvim druge kriterijume. Tvrdim da je KAPK formiran protivno ustavnom načelu zabrane sukoba interesa i protivno Zakonu o Agenciji za borbu protiv korupcije u delu koji se tiče sukoba privatnog i javnog interesa. Suština je u tome da su članovi KAPK odlučivali o akreditaciji fakulteta na kojima su zaposleni i o akreditaciji onih koji su njihova konkurencija. Frapantna je takođe činjenica da nijedan fakultet nije skrenuo pažnju na ovakvu situaciju, ali to nažalost pokazuje i nivo poverenja koji svi zajedno imamo u Srbiju kao pravnu državu jer bi sukob sa KAPK-om svakom privatnom fakultetu doneo samo štetu dok se na pravdu u našim sudovima veoma dugo čeka. Dovoljno dugo da bi se otišlo u bankrot, ali to je takođe nešto na šta se tendenciozno računa. Međutim, sa osnivanjem Agencije za borbu protiv korupcije i njenim početkom rada smo veoma ohrabreni i nameravam da kao dekan privatnog fakulteta tražim njeno izjašnjavanje o ovom problemu.
Koliko su arhitekte ovakvog nakaradnog modela akreditacije bile svesne nezakonitosti u radu KAPK-a pokazuje i dodatna činjenica da su oni po Zakonu o visokom obrazovanju prvobitno zabranili vođenje upravnog spora po odlukama KAPK-a, tj. Nacionalnog saveta za visoko obrazovanje, onemogućavajući sudsku zaštitu.
Građani i studenti imaju pravo da znaju da je navodna briga države za kvalitet nastave na privatnim  fakultetima samo paravan za interese profesora državnih fakulteta koji žele da uklone konkurenciju, barem tamo gde neće imati neku dodatnu „tezgu”.
Dekan Akademije lepih umetnosti
    </div>
    <div id="gastronomija">
Balkan na prvom mestu u kineskom kulinarstvu
Dve balkanske zemlje, obe izašle iz nekadašnje Jugoslavije, Makedonija i Bosna i Hercegovina pobedile su u spravljanju kineske hrane u Pekingu. One su na kulinarskom takmičenju koje je organizovalo kinesko Ministarstvo spoljnih poslova prešišali ne samo svoju sabraću iz bivše Jugoslavije, nego i sve ostale i ambasade iz sveta. Makedonske diplomate napravile su savršenstvo od karamelizovanih jabuka sa kineskim kremom i uspele da u potpunosti osvoje kineski žiri koji im je dodelio prvu nagradu iz kategorije slatkih jela.
Kako su baš naši južni susedi uspeli da se izvešte sa kineskim vokom (obavezni tiganj ovalnog dna za prženje) i da se probiju ispred svih, to je za sada neobjašnjivo. Još je fascinantnije to što je Amel Kovačević, ambasador Bosne i Hercegovine u Pekingu, uz pomoć supruge Amele uspeo da osvoji prvu nagradu u spravljanju piletine u kikirikiju. U konkurenciji za ovu titulu takmičile su se diplomate sa službom u Pekingu iz mnogo većih kulinarskih sila nego što je to Balkan: Amerikanci, Francuzi, Japanci, Italijani... (/slika2)
Nijedan od njih nije uspeo da nadmaši ni Makedonce ni ambasadora BiH. Što se Srbije tiče, naše boje u kineskoj prestonici  branila je mlada Teodora Pajić (15 godina) kći srpskog izaslanika odbrane Dejana Pajića koji se trenutno nalazi na službenom putu van Pekinga. Ipak rekao nam je , da je Teodora za svoj specijalitet , takođe jednu varijantu piletine sa kikirikijem dobila jednu od utešnih nagrada. U spravljanju ovog jela bili manje vešti od naših suseda preko Drine. Kung Pao piletina je inače jedno od najpopularnijih kineskih jela po restoranima kineske kuhinje u svetu.
Takmičenja iz poznavanja kineske kulture za diplomate sa sedištem u Pekingu inače organizuje već četvrtu godinu zaredom. U kulinarstvu se traži da se zakuva nešto na kineski način, ali sa sastojcima koji se mogu naći u zemlji koju predstavljaju diplomate kuvari. Cilj je da se promoviše kineska kuhinja u svetu. Iako i u zemljama bivše Jugoslavije danas ima mnogo kineskih restorana, kvalitetnija kineska kuhinja može se probati u Londonu, Amsterdamu, Hagu i naravno u američkim gradovima. Balkan možda nije vešt u rukovanju štapićima, ali je zato osvetlao obraz u pripremi specijaliteta koji se jedu isključivo drvenim priborom za jelo.
 Z. Šuvaković
    </div>
    <div id="tehnologija">
Srbi vole da se video igraju
Za razliku od zapadnih zemalja, čak komšija Hrvata ili malo daljih Slovenaca, Srbi i dalje vole da igraju video igre u društvu. Iako je širokopojasni internet danas dostupan skoro svima, kako kažu poznavaoci elektronskog sporta, naši igrači i dalje preferiraju socijalni momenat i druže se ispred ekrana.
Ipak, u odnosu na drugu polovinu devedesetih – ubeleženih kao zlatno doba igraonica, danas se njihov broj znatno smanjio; ostalo ih je dvadesetak samo u glavnom gradu, ne računajući divlje, ali, situacija je takva da se možemo ubrojati u nacije koje vole video igre. 
– Dok se u svetu (prvenstveno u SAD, Japanu i Južnoj Koreji) ovaj vid zabave, u neku ruku, podvodi pod sport ili posao, kod nas on nije isplativ i ostaje u domenu hobija. Mnogi naši igrači imaju potencijal ali zbog nedostatka finansija ne mogu da učestvuju na velikim svetskim turnirima – kaže Vuk Lau, direktor Kluba elektronskog sporta „Forum”. 
Kao primer on navodi da je pre nekoliko godina, kada se u Beogradu održavalo jedno međunarodno takmičenje, tim koji je došao iz Nemačke raspolagao budžetom od 30.000 evra, na mesečnom nivou!? 
– Zato naši igrači najčešće nastupaju kao pojedinci ili igrači inostranih klubova. Naravno, postoje i primeri da nastupaju u okviru domaćih organizovanih klubova mada je to ređe – dodaje Lau. 
Na listi najpopularnijih igara između ostalih su „World of warcraft” i „Runescape” koje igra po 15 miliona aktivnih igrača širom sveta. Ali, suštinski najpopularnije su takozvane male igre, u okviru socijalnih mreža kao što je Fejsbuk: „Farmville”, „Mafia wars”, „Treasure island”…
Mnoge svetski popularne igre poput „EVE online” baziraju se na interaktivnosti. Odnosno, sami igrači su kreatori i imaju slobodu da je dalje modifikuju i unapređuju. Tako su se dvojica naših igrača našli u timu koji će narednih dana ići na Island gde je sedište kompanije proizvođača „EVE online”. 
Kroki prosečnog igrača ipak ne može da se iscrta. Samo u „Forumu” najmlađi imaju 14, a najstariji 65 godina. Socijalni i profesionalni status su najšarenolikiji. Među igračima su i predsednik jedne beogradske opštine, političari, biznismeni, studenti, srednjoškolci, penzioneri, glumci... Što se tiče polne strukture, muškarci su brojniji, ali nije zanemarljivo ni sve veće opredeljenje žena da se igraju. Dame su učesnice ali tek 10 odsto u MMORPG igrama – „Massive Multiplayer Online Role Playing Game” ali su zato ravnopravne u onim jednostavnijim onlajn brauzer igrama.
---------------------------------------Popularni poput bogova
U Rumuniji, Ukrajini, Bugarskoj i Rusiji, i u nešto manjem obimu u Makedoniji i Bosni i Hercegovini, klubovi  odnosno igraonice i dalje su u trendu. Već u Sloveniji ili Hrvatskoj gotovo da ih i nema. U Aziji one su deo tamošnje kulture. Igrači imaju status malih bogova poput medijskih zvezda: glumaca, pevača, sportista.
A. Čolaković
A. Cvetićanin
    </div>
<div id="kolumna">
Četrnaest godina gasifikacije
Gasifikacija juga Srbije (Niš – Leskovac – Vranje), koju je prošle nedelje svečano otvorio premijer Cvetković, kasni četrnaest godina! Podsećanja radi, SR Jugoslavija je 1996. godine potpisala međudržavni sporazum sa Ruskom Federacijom o gasifikaciji juga Srbije, a posao poverila zajedničkoj firmi „Jugorosgas” . Da li posao kasni toliko jer se čekalo da vlasništvo u ovoj firmi promeni strukturu, odnosno da se od odnosa jednakog udela, odnos promeni u korist ruske,tj. na štetu srpske strane? Ili posao kasni jer je ova firma prethodno morala da stekne veliki kapital od provizije usled posredovanja prilikom kupovine gasa?
Samo u 2008. godini, prema završnom računu „Jugorosgasa”, iskazana je dobit od preko dve milijarde dinara (da podsetim da u isto vreme JP ,,Srbijagas” beleži u evrima iskazane višemilionske gubitke), ostvarenih na najjednostavniji način: JP „Srbijagas” kupuje gas od „Gasproma” preko posrednika koji uzima pet odsto samo zato što novac pređe preko njegovog računa. Naravno, na kraju to plaćaju građani Srbije kroz najskuplju cenu gasa u regionu i u stalnom strahu od novog poskupljenja. Ali nije uvek tako bilo, do 2001. godine, Srbija jeste imala posrednika, tada je to bila firma Mirka Marjanovića „Progresgas trejding”, koja je uzimala proviziju od „samo” 0,2 odsto. Odmah po dolasku na čelo Vlade Srbije Zoran Đinđić je ukinuo posrednika i Srbija je direktno kupovala gas od „Gasproma” i tako je bilo sve do 2006. godine. Šta se tada desilo i otkud baš tada uvođenje posrednika i otkud baš „Jugorosgas”? Koštuničina vlada ignoriše zahteve tadašnjeg UO JP „Srbijagas”, prećutkuje zahtev da kupi za četiri miliona dolara 25 odsto udela u „Jugorosgasu” i tako prepušta ruskoj strani priliku da postane većinski vlasnik u ovoj firmi sa 75 odsto vlasništva (ona naravno taj poklon ne odbija). Neupućeni građanin tada bi verovatno pomislio: šta će Srbiji vlasništvo u firmi koja od 1996. godine nije uradila ni metar na gasifikaciji juga Srbije, koja joj je poverena međunarodnim sporazumom.
Odgovor je usledio nekoliko meseci kasnije kroz uspostavljanje novog načina kupovine gasa od ruskog „Gasproma”, naravno uveden je posrednik i to baš „Jugorosgas”. Ko ima koristi od toga? Mali broj osoba, između ostalih i direktori u „Srbijagasu”, počev od 2006. godine, jer kao potpredsednici „Jugorosgasa” imaju platu od devet hiljada evra. No, nisu oni krivi što se nalaze u tako lagodnoj poziciji, kriva je Vlada Srbije koja se zarad političkih interesa u odnosu sa Ruskom Federacijom „saginje” i mnogo više nego što ruska strana traži. Dokaz za to sam prezentovao za skupštinskom govornicom 2008. godine, a u vidu pisma tadašnjeg direktora „Srbijagasa” Vladi Srbije da „ruska strana ne insistira na uvođenju posrednika” (dokument je potpisao 2006. godine tadašnji direktor Miloš Milanković).
Nažalost, nije tu kraj „saginjanju”, čak smo u interesu firme ,,Jugorosgas” u Skupštini Srbije usvojili „lex specialis” kojim, gazeći odredbe Zakona o eksproprijaciji, omogućavamo ovoj firmi da ekspropriše zemlju na jugu Srbije. Iako je članom osam Zakona o eksproprijaciji navedeno da se eksproprijacija može vršiti samo u korist države, pokrajine, gradova, opština i javnih preduzeća u većinskom državnom vlasništvu, vlada i vladajuća većina su ne trepnuvši usvojile ovaj zakon i prepustile eksproprijaciju „Jugorosgasu”. Osporavajući ovakvo gaženje postojećeg zakona ukazivali smo da bez obzira u čijem god da se interesu to radi nije u interesu građana Srbije. Ostali smo usamljeni, uostalom kao i svaki put kad je u pitanju ,,naftnogasni” aranžman sa Ruskom Federacijom i sve što iz njega proizilazi.
A možda ova gasifikacija kasni, kao što kasni i studija o izvodljivosti „Južnog toka”, kao što će i sam gasovod „Južni tok” kasniti. Ako ga uopšte bude i bilo.
poslanik LDP-a u Skupštini Srbije

Sporo buđenje srpskih palanki
Sudeći po svemu što se ovog leta događalo i još događa u Srbiji moglo bi se primetiti da neke naše palanke doživljavaju blagu renesansu, što odmah i razumljivo treba uzeti s rezervom. Čak i pod pretpostavkom da neka događanja i nisu od velikog značaja za duhovno-kulturni život gradova i varošica, evidentno je da bi Niš (pozorišni i džez festival), Smederevo (Teatar tvrđava), Zaječar (gitarijada), Prilike kod Ivanjice (prvo okupljanje hiljadu izvođača izvorne muzike) trebalo da budu podsticajni i za sve ostale da pokrenu ,,mrtvo more” u svojim sredinama i oslobode se duhovne žabokrečine u koju tonu veći prostori naše zemlje lišeni pokretačke energije i lepote. Guča i Egzit, činjenica je, prevazišli su sva očekivanja i bilo šta da mislimo o ovim muzičkim manifestacijama svet je saznao za njih i oni su postali srpski brend.
Mnogo je, nažalost, onih gradova i gradića koji su zapustili ili i sasvim napustili višedecenijsku tradiciju, poput Aranđelovca u kome su ,,Mermer i zvuci” nadaleko bili poznati po stvaralaštvu i muziciranju pravih umetnika iz naše zemlje i sveta. Vajarska dela neprocenjive vrednosti, koja su gradu pod Bukuljom poklonili njihovi stvaraoci, nažalost, skrnave se već dve decenije naočigled odgovornih. Hotel ,,Staro zdanje” koji je devastiran žalosno čami, zaboravljen od aranđelovačkih političkih dušebrižnika. 
Umesto toga uglavnom svi naši gradovi-palanke privlače medijsku pažnju jedino kad ih iz temelja potresu lokalni izbori. Tada se svi ti veći ili manji gradovi transformišu u ogavnu kič propagandu, vašarski načičkani i okićeni bilbordima i plakatima lidera partija čiji likovi, zašto ne reći i to, izazivaju degutantan osećaj zagađenog prostora. Nepodnošljiva lakoća kojom svaki put ponavljaju neku mantru o boljem životu zaista zaslužuje prezrenje. 
Niko od njih, pri tom, ne pokazuje želju, kad se dokopa vlasti, da unapredi život izmanipulisanih birača i građana uopšte, niti ispoljava nameru da u ljudima podstakne energiju koja bi menjala duhovno sivilo i unela klice zaboravljene kulture. Osim jeftine, trivijalne svirke s obnaženim tzv. estradnim zvezdama i zvezdicama, ispraznosti i stereotipa borbe da se sačuva gola egzistencija, palanačka atmosfera čamotinje ponovo obavija gradić ili varošicu. 
Zato i jeste od neprocenjive vrednosti buđenje u srpskim, ne samo urbanim, sredinama do kojeg dolazi jedino kad se pojave entuzijasti koji pokreću rađanje umetnosti razbijajući monotoniju učmale i zapuštene sredine. Bitna je i podrška čelnih ljudi na vlasti, kakvu je iskreno dao projektu ,,Teatar tvrđava” Predrag Umićević, predsednik Skupštine opštine Smederevo. 
Prijatno je čuti i da se u mnogim gradovima i varošicama, pa i selima ,,kopa” po istoriji, traga za čuvenim imenima poniklim na tim prostorima, pretražuju dokumenta i već požuteli zapisi ne bi li se našao povod za dobro osmišljen kulturni događaj, da se zaboravljena mesta ožive i donesu određenoj sredini i ljudima u njoj bar tračak prosvetljenja. Nisu uvek neophodni niti mogućni visoki umetnički dometi. Bitno je podići se iz gliba nekulture i zapuštenog duha. U bilo kom smeru da se krene sa mrtve tačke, u kojoj se ukotvila depresivna i statična Srbija, bio bi znak za optimizam. 
Mnogo je u našoj zemlji varošica i gradova koji, kao na tacni, imaju sve povode da podignu na viši nivo interesovanje svojih građana za stvaralaštvo i umetnička zbivanja. Za to su se potrudili istorijski događaji i značajna imena iz srpske književnosti i nauke, ali ih, nažalost, totalna nezainteresovanost za obogaćivanje duhovnog života u sopstvenoj sredini odvlači na stranu. Oni, čak, ni ne prepoznaju vrednosti istorijske, kulturne i duhovne baštine koju imaju.
Topola, prijatan gradić podno Oplenca, pripada ovoj kategoriji. Udaljen samo stotinak kilometara od Beograda, nastao u vreme Prvog srpskog ustanka i vožda Karađorđa Petrovića, nema gotovo nikakvu ambiciju da oplenački kompleks učini mekom koja, osim vrednih kulturnih i istorijskih spomenika, privlači turiste civilizacijskim odnosom prema svemu što jedan grad čini lepim, osobenim, kulturnim i autohtonim. 
Izostala je ona najbitnija stavka – infrastruktura. Posle obilaska objekata iz vremena dinastije Karađorđević gosti nemaju gde da popiju kafu ili piće. Hektari i hektari guste šume pod zaštitom države deluju zapušteno. Takve su i staze pored kojih nema ni cveća niti bilo kakvog rastinja. Kraljeva vila i vila kraljice Marije zatvorene su za posete, dok je kraljičin bazen, nažalost, bukvalno pretvoren u deponiju. Zadužbina Karađorđevića je, kažu, zadužena da brine o oplenačkom kompleksu, a ova, opet, tvrdi da se, pošto se ne zna kome će pripasti posle restitucije, njima ne dopušta da ulažu novac!? Srpski Versaj ostavljen je, tako, da čeka nešto što će se dogoditi, samo ne znamo kad. 
novinar
</div>
<div id="sport">
Častan poraz protiv teniskog gladijatora
Nismo trenuli prošle noći. Novak Đoković nas je posle dugog vremena sabrao oko želje za njegovim trijumfom, koji bi u ovo grubo, okrutno doba došao kao neki nestvarni isečak iz našeg stvarnog života. Na počinak smo otišli negde pred zoru, s gorčinom poraza našeg junaka protiv španskog gladijatora i utiskom da drukčije nije moglo ni da bude. Lovor je stavljen na glavu Rafaela Nadala potpuno zasluženo. U nadmetanju koje po drami nije nadmašilo onaj Đokovićev boj sa Švajcarcem Federerom u polufinalu, ali mu je po klasi ravno, najbolji teniser na svetu je nadjačao našeg asa, a onda mu je bilo široko polje i da ga nadigra. Upisao se u počasnu knjigu besmrtnika i na „Flašing Medouzu” sa 6:4, 5:7, 6:4, 6:2.
Đoković je ponovo primio utešni trofej na Međunarodnom prvenstvu SAD. Pre tri godine u finalu je platio danak neiskustvu za velika osvajanja, što Federer ima u malom prstu pa je surovo kaznio njegovo kolebanje u odsudnim poenima – 7:6 (7:4), 7:6 (7:2), 6:4. I ovaj put je neki đavo došao po svoje. Još jedan poraz je cena Đokovićeve odlučnosti u polufinalu koja je dosegla do junaštva. Iako je zbog kiše finale bio pomeren za dan, kao okove je počeo da vuče tragove bespoštednog upinjanja da s ivice poraza protiv švajcarskog asa uzleti do veličanstvene pobede. Izdala ga je snaga, a i ono malo nje što je čučalo negde u njemu nedovoljno je da bi se ugasio onaj oganj iz Nadalovih očiju koji guta sve što mu se nađe na putu ka tronu. 
Đoković je poraz prihvatio dostojanstveno. Nagrađen je pljeskom, jer je u zenitu borbe prsa u prsa s teniskom mašinom doprineo da finale bude dostojno jednog od hramova „belog sporta”, grandioznog stadiona „Artur Eš”. U tim trenucima zavodljive potajne nade u podvig i naš as je igrao atomski tenis, brzomisleći i munjevito. Samo tako s Nadalom i može da se bude na ravnoj nozi.
Njih dvojica su u prethodna 22 međusobna duela naučili jedan o drugom sve pa i to da se gro poena osvoji tek ako se loptica protne kroz prsten. U tome i jeste bila dopadljivost njihovog nadmetanja, iako tenis odavno više ne može da zadovolji romantiku i sentimentalnost starog dobrog Vimbldona.
Nadal je prvi načinio brejk (2:0). Đoković mu se revanširao istom merom (2:2), a onda je na njegov servis odigran gem koji je odredio sudbinu prvog seta. Pripao je Špancu, što mu je odškrinulo vrata vođstva, a naš teniser je nabujali bes zbog propuštenih prilika iskalio na reketu. 
Prednost suparnika, kakvu je u polufinalu stekao i Federer, nije sapela Đokovića. Prisabrao se i počelo je da se vidi njegovo pravo lice. Vodio je glavnu reč na terenu. Poveo je s 4:1. Ali, kolika ta zaliha treba da bude velika da bi bila i nedostižna za Nadala. Španac se bio namerio da mu pripadne taj sedmi gem u kojem je Đoković servirao, a našem asu je bilo jasno da će njegovom rivalu tu krila ili da porastu ili da budu potkresana za čitav drugi set. Počeo je da odbija strahovite napade s druge strane mreže i taman kad je trebalo da izjednači u poenima, sevnuo je Nadalov neuhvatljivi bekhend po paraleli, tik uz liniju – 4:3. Samopouzdanje Španca je začas dohvatilo vrhove Pirineja. Bilo je zatim i 4:4, pa u sledećem gemu 30:30, a onda je počeo pljusak. 
Finalisti su se na igralište vratili tek posle dva sata. Da li su neumoljive dodole još jednom poslale kišu u Đokovićevu ćar? Da li bi se Nadalov uragan primirio u finišu drugog seta da se nije otvorilo nebo? Bi šta bi. Sve su to zgode i nezgode najvećih teniskih turnira. Osveženi Đoković se na megdan vratio da velikom suparniku zada konačni udarac i uspeo je. Bili su to momenti njegove najbolje igre.
U sledećem setu nada je tinjala, iako je Nadal načinio brejk za 2:1. Videlo se, međutim, da Đokovićev servis popušta, a to je Špancu plodno tle za nemilosrdne napade. Koliko je naš teniser snage morao da uloži da bi ostao u igri, govori i to što je u tom setu spasao svih ostalih deset brejk prilika protivnika. Ipak, onaj jedan bio je i ključni.
Nadalov pohod ka jedinom velikom prestolu koji mu je nedostajao bio je više neukrotiv. Njegovu snagu poduprlo je njegovo umeće. Igrao je nepogrešivo. U Đokovićevim rukama se zabelela zastava. Nadjačavao ga je i zamor, a Španac nije posustajao u svojoj okrutnosti. 
G. A.


---------------------------------------------------- 
Đoković je posle poraza u finalu s dužnim poštovanjem govorio o Nadalovoj igri.
Nadal ima sve kvalitete da postane najbolji teniser svih vremena. Smatram da on sada na tvrdoj podlozi igra bolje nego ikada. Pre svega, njegov servis je značajno poboljšan. Brzina i preciznost su mu zadivljujući. Moguće je da sam bio emotivno ispražnjen posle pobede u teškom meču u polufinalu, ali sam uspeo da se osvežim. Imao sam dovoljno vremena da se odmorim i pripremim za izazov u finalu. Bio sam jako motivisan, ali me je Nadal nadigrao. U takvim slučajevima pobedniku prosto treba pružiti ruku i priznati mu da je bio bolji. Mislim da nisam igrao loše, ali je u ključnim trenucima moj protivnik igrao za svaku pohvalu – ocenio je Đoković.
Nadal: Federer mi je uvek bio uzor
Nadal je na pres-konferenciji izjavio:
– Neprestano sam maštao da u karijeri osvojim trofej na sva četiri turnira za gren-slem. To je sada stvarnost. Iako sam se uvek trudio da igram dobro u Njujorku, i dalje nisam verovao da je to moguće. 
Na pitanje šta treba da uradi da bi dostigao Švajcarca Rožea Federera, koji s najvećih turnira ima rekordnih 16 titula (Nadal sada devet), španski teniser je kazao:
– Trofeji govore da je on mnogo uspešniji od mene. I to je jedina istina. Više sam nego zadovoljan koliko sam trofeja do sada osvojio, a govoriti o tome da li sam bolji ili lošiji od Federera, po meni je glupo.
Nadal je priznao da mu je švajcarski as uvek bio uzor.
– Meni je Federer uvek bio primer za ugled zato što se njegova igra neprestano usavršavala. Trudim se da sledim taj primer, iako sam svestan da imamo različit stil igre. Smatram da još nije vreme da se govori o tome da sam bolji od njega. Ja ne mislim da sam bolji.

Ivković: Na snimku sve izgleda još gore
Nema svetskog medija koji nije preneo poruku selektora srpske košarkaške reprezentacije na poslednjoj konferenciji u Turskoj. Dušan Ivković nije tražio alibi za poraz od Litvanije za bronzu. Jasno je rekao da je rival bio bolji i zasluženo pobedio i preuzeo potpunu odgovornost. Tražeći ostavke čoveka koji delegira sudije Kotlebe i prvog operativca FIBA Baumana, ukoliko ne odreaguju, jasno je stavio do znanja da Svetska košarkaška federacija vodi košarku ka uništenju i brisanju svega onog što je u svom mandatu uradio Borisav Stanković.
Nekoliko dana posle najveće mrlje na takmičenje najboljih svetskih ekipa, so na našu ranu dosuo je snimak koji pokazuje da je turski igrač Tunčeri pri prijemu lopte u poslednjoj akciji, kada je postigao odlučujući koš, nagazio aut-liniju. Još užasniji je podatak da sudija iz Portorika stoji metar udaljen i gleda u pravcu njegovog stopala i ostaje nem. Sada je jasno da je selektor bio potpuno u pravu što je oštro reagovao, a očekuje se da se ovim povodom oglasi i Košarkaški savez Srbije. To svakako neće ništa promeniti, ali ćutanje bi bilo znak još jednog poraza.
Da vodeći ljudi naše košarke dobiju i „crno na belo” šta se događalo u meču polufinala, pobrinuo se Dušan Ivković. Nekoliko sati po povratku u zemlju napravio je ekspertizu suđenja i prosledio u Kuću košarke.
– Posle gledanja snimka i opsežne analize, stvari izgledaju mnogo gore od onog što sam video i doživeo na terenu. Detalj kad Tunčeri gazi liniju samo je jedan u nizu drastičnih previda ili namere arbitara da žmure domaćinu, a moj stručni štab je evidentirao čak 50 situacija u kojima smo oštećeni. Sve sam napisao i prosledio ljudima u KSS, pa neka rade šta im je volja. Ja sam selektor i ne vodim politiku saveza, ali ovo su stvari na koje sam jednostavno morao da odreagujem. Imaju dovoljno argumenata da bar napišu pismo novom predsedniku FIBA Ivanu Maininiju. Čovek je bio sudija i sigurno mu neće biti teško da shvati o čemu se zapravo radilo – istakao je Ivković.
Ovim je selektor stavio tačku na „slučaj Turska” i okreće se novim obavezama. Još juče je otputovao u Trevizo na ranije ugovorene sastanke, a od nedelje će i zvanično preuzeti Olimpijakos. Ono što svakako najviše interesuje naše reprezentativce i košarkašku javnost u Srbiji jeste to da li će trofejni stručnjak nastaviti da vodi državni tim do Londona. Svi su se aklamativno izjasnili „za”, ali odluka je na Ivkoviću.
– Nema potrebe da se u ovom trenutku raspravlja na tu temu. Još uvek je na snazi ugovor koji imam sa KSS, a u narednom periodu bi trebalo da razgovaramo o izmenama. Želim da dam do znanja da nije u pitanju novac, bez obzira na velika dugovanja. I do ukidanja sankcija radio sam selektorski posao volonterski, snosio nemale troškove da okupim igrače i sačuvam tim za ono što je kasnije usledilo. Jedino su mi važni ideja, vizija, moral i cilj, a pre svega ovi divni momci. Ne bih želeo da ih izneverim, ali veliko je pitanje šta će se sve događati u toku sezone i koliko ću biti spreman da ih predvodim.
Ivković je svestan da ga u novom klubu očekuju teška iskušenja i velika očekivanja. Predvodio je klub iz Pireja pre 13 godina kada je osvojio poslednju titulu prvaka, a nagomilana frustracija pristalica najpopularnijeg grčkog kluba stavlja mu na leđa teret koji neće biti lako nositi.
– Dok su najveći evropski timovi u skoro punom sastavu, ja počinjem nov posao u teškim okolnostima. Uz to, ne treba zaboraviti da smo kažnjeni s devet utakmica igranja bez prisustva publike zbog prekida poslednje utakmice finala plej-ofa. Olimpijakos mi je izašao u susret i ubuduće neće praviti probleme u vođenju reprezentacije. Međutim, veliko je pitanje da li ću fizički biti u stanju da sve to izdržim. Već sam podneo veliku žrtvu, stupam na nov težak i odgovoran posao bez prava na minut odmora, a preuzeo sam veliku odgovornost – naglasio je Dušan Ivković.
M. Stojaković
-------------------------------------------------
Razočaran i Mainini
Nije bilo lako čelnicima FIBA prilikom susreta s članovima naše delegacije posle onog duela s Turskom. Predsednik KSS Dragan Kapičić otkriva detalje, reakcije ljudi i najavljuje pismo prvom čoveku svetske košarke.
– Jasno je da je narušen osnovni princip, a to je progres košarke. Vodeći ljudi svetske i evropske košarke različito su reagovali, a najkorektniji je bio novi predsednik FIBA Ivan Mainini koji je izabran nekoliko dana pre te sporne utakmice. Pozvao me je da porazgovaramo i izrazio razočarenje onim što je video, da suđenje nije bilo na nivou meča za finale. Obećao je da će sa saradnicima pedantno sve pregledati i preduzeti korake da se tako nešto ne ponovi. Za razliku od njega, prvi čovek FIBA Evrope Olaf Rafnson nije bio spreman da se suoči sa nepobitnim činjenicama. Na pitanje šta ima da kaže o suđenju, samo se nasmejao, odmahnuo rukom, uz dve reči – „nemam komentar” – rekao je Kapičić.
Predsednik je najavio reakciju našeg saveza, a prekosutra bi trebalo da se održi sastanak Izvršnog odbora KSS na kome će se inicijativa naći na dnevnom redu.
– Čekamo da se iz Turske vrati Bora Stanković. Najverovatnije ćemo proslediti pismo predsedniku FIBA Maininiju u kontekstu zaštite košarkaške igre, kao i analizu suđenja koju je uradio selektor i snimak novog detalja kad Tunčeri gazi liniju na oči sudije – objasnio je Kapičić.
M.S.

Partizan konačno ima dobru atmosferu u klubu
Verovatno da nema idealnog tima Jugoslavije bez Fahrudina Jusufija na beku, levom ili desnom, pošto je njemu bilo svejedno na kojoj strani igra. I ne samo to. On je u isto vreme bio i krilo, i half, i vezni igrač.
Pripadao je onoj slavnoj generaciji Partizanovih „beba”, koja je, prva posle rata, tri puta uzastopno bila prvak države (1961-1963), a potom, posle četvrte titule (1965) stigla i u finale Kupa šampiona (1966).
– Bili smo tada jedno pet puta jači od Reala. Ali... Tim su sastavljali neki drugi ljudi, a ne trener, – sažeto objašnjava Jusufi.
„Crno-belima” je u toj njihovoj najboljoj sezoni na megdan izlazio junak za junakom i to sve bolji od boljeg. Prvi im je na beleg stao Nant, a taj okršaj je imao dodatni značaj, jer se upravo tada vodila bitka između Francuske i Jugoslavije za odlazak na Svetsko prvenstvo u Engleskoj.
U Beogradu je, 22. septembra 1965, bilo 2:0 za Partizan. U Parizu, 9. oktobra, „galski petlovi” su pobedili s 1:0, pa naša reprezentacija prvi put posle rata nije otišla na šampionat sveta. Samo četiri dana kasnije igran je revanš šesnaestine finala Kupa šampiona. „Crno-beli” su u Nantu odigrali 2:2 i koliko-toliko osvetili „plave”.
A onda se pred njih, u osmini finala, isprečila ljuta guja – Verder, prvak zemlje čija je reprezentacija naredne godine postala vicešampion sveta. Sedamdeset minuta su Nemci odolevali na Stadionu JNA, a onda je njihov bunker razneo – Jusufi. Pored svega umeo je da da i gol.
– Ja sam retko davao golove. Ali su zato bili mnogo lepi, – kaže Jusufi.
Partizan je tada, 9. novembra, stekao prednost od 3:0 i sačuvao ju je u revanšu, pošto je izgubio samo s 1:0. A tog, 17. novembra, u Bremenu se vodio fudbalski rat. Ali, ta generacija „crno-belih” nije uzmicala ni pred kim, pa ni pred kavgadžijama.
U četvrtfinalu je žreb isturio pred Partizan prašku Spartu. Ona „crno-belima” nije bila ni kriva, ni dužna, ali jeste Čehoslovačka Jugoslaviji. Na prethodnom Svetskom prvenstvu, 1962. u Čileu, ona je u polufinalu pobedila našu reprezentaciju (3:1).
– Nisam voleo da igram protiv Italijana i Čeha. Igrali su pokvareno: guranje, laktanje... – kaže Jusufi.
U Pragu, 2. marta 1966, čaša pelena – 4:1 za domaćina. Međutim, za Partizan iz tog doba ništa nije bilo nedostižno. Kroz sedam dana – 5:0 i galopom u polufinale!
A tamo „crveni đavoli” – Mančester junajted! U Beogradu su, 13. aprila, ranjeni (2:0), a 20. aprila, u paklu, na Old Trafordu, Partizanova odbrana je izdržala sve muke – primila je samo jedan gol i teška vrata finala su se širom otvorila prvom klubu iz istočne Evrope.
A onda, 11. maja 1966, posle 1:0 u 54. minutu za Partizan na Hejselu, u Briselu, bajka se završila. S 2:1 stari kralj Real (osvajač Kupa šampiona u prvih pet sezona: od 1956. do 1960) priseo je ponovo na tron, jer je vitez s Balkana propustio priliku da se popne na presto. Zašto je tako ispalo Jusufi je već objasnio, a povodom sadašnjeg prodora Partizana među evropske velmože iznosi ovakvo mišljenje:
– Partizan konačno ima dobru atmosferu u klubu. Svi su okrenuti istom cilju i svako radi svoj posao. Tako i treba da bude: predsednik da vodi klub, članovi uprave da ispunjavaju ono za šta su zaduženi, trener da sastavlja tim, a igrači da igraju. Vrlo je opasno kad igrači hoće da budu vlast u klubu, a uprava da se meša u sastav tima. Partizan je zbog toga mnogo puta platio ceh. Sada, na daljinu, osećam da svi žele klubu dobro i neka tako i ostane.(/slika2)
Jusufi dobro zna o čemu govori, jer je svedok toga bio i dok je igrao i kad je bio trener Partizana. Ali, kako kaže, bilo, pa prošlo.
Za današnje prilike je zanimljiva jedna njegova tvrdnja:
– Mojoj generaciji nije bio potreban sponzor – sami smo sebe izdržavali. Svake zime smo išli na turneje po Evropi i zarađivali. Mi nismo živeli od ugovora s klubom. Ja sam 1955. potpisao za Partizan za teleću čorbicu u restoranu na stadionu JNA. U onoj opštoj nemaštini ko bi poželeo više?! Ali, kao fudbaleri smo bili pojam za Nemce, Holanđane, Francuze… A koliko smo vredeli evo primera. Kada sam otišao u Nemačku u celoj ligi smo samo Zeler iz Hamburgera i ja u Ajntrahtu iz Frankfurta primali po tri hiljade maraka, a ostali od 400 do 700. To nije bila tajna i niko nije pravio pitanje u mom klubu u kome je, recimo, reprezentativac Grabovski dobijao 700.
I još jedna preporuka čoveka, koji je video kako se stvaraju veliki timovi i u Jugoslaviji, i u Nemačkoj:
– Mi danas za male pare prodajemo mlade igrače. Time se zadovolje nečiji sitni interesi, ali to nije dobro za naš fudbal. Mlade igrače možemo da zadržimo, samo im treba objasniti da je za njih bolje da odavde odu kao veliki igrači. Svi iz moje generacije, ne samo iz Partizana, nego i iz Crvene zvezde i OFK Beograda, otišli su da budu glavni igrači u svojim novim klubovima. Nekada su i propisi bili drugačiji, nije moglo da se ode iz zemlje do 28. godine, ali ne treba da se žuri ni sada. Treba otići kad se sazri, kad se o novcu razumnije razmišlja, kad deca pođu u školu, kad ostane još nekoliko godina karijere da se obezbedi egzistencija.
Jusufijevoj oceni da je naš fudbal do sada bio na dnu verovatno nema nikoga ko bi suprotstavio drugačije mišljenje. Isto tako i s njegovim poređenjem da smo ulaskom Partizana u Ligu šampiona izašli iz dubokog rova i da tu više ne smemo da se vratimo.
 --------------------------------------------------------------
Fudbalski gren-slem
U tenisu postoje četiri turnira, koja su iznad svih ostalih i objedinjava ih naziv gren-slem. U fudbalu bi to mogli da budu svetsko prvenstvo, evropski šampionat (na početku Kup nacija), olimpijske igre i Liga šampiona (ranije Kup šampiona). Fahrudin Jusufi u tom fudbalskom Gren slemu ima učinak kakvim ne mogu da se pohvale ni najveći fudbaleri: tri finala i jedno polufinale. Bio je prvi na olimpijskim igrama (Rim, 1960), drugi u Kupu evropskih nacija (Pariz, 1960) i Kupu evropskih šampiona (1966) i četvrti na svetskom prvenstvu (Čile, 1962). Istovetan učinak od naših imaju samo još Milutin Šoškić i Milan Galić, takođe legende Partizana.
Ivan Cvetković

Ostati neporažen u Donjecku
Partizan je pred trenutkom istine, da li ova generacija ima snage i umeća da ode dalje od one koja je pre sedam godina završila takmičenje u grupi Lige šampiona sa po tri poraza i remija. Možda odgovor dobijemo već danas, na prvom gostovanju u Donjecku, protiv Šahtjora (20,45 č, TV RTS) jer ovo je prva od šest prilika za prvu pobedu „crno-belih” u najboljem klupskom takmičenju na svetu.
Ipak, treba biti realan i oprezan, jer pred Partizanom su Arsenal i Šahtjor, klubovi koji su već osvajali velike trofeje i Braga, koja je poslednjih godina rame uz rame sa portugalskim velikanima Portom i Benfikom.
Trener Aleksandar Stanojević je prethodnih dana obavio mnoge analize i procene. Jednostavno, njegov radni dan počinje u ranim jutarnjim a završava se u kasnim večernjim satima. I pored sjajnog rezultata, po mnogima neočekivanog plasmana u elitno evropsko društvo, ostao je potpuno miran. Prošle godine sa omladinskom reprezentacijom osvojio je bronzanu evropsku medalju na šampionatu u Ukrajini.
– Rado se sećam trenutaka iz Maripupolja kada smo uspeli da se popnemo na pobedničko postolje. Sećam se i žreba u Donjecku. Međutim, za mene je ta priča već završena, sada su pred mojom ekipom nove obaveze – kaže Stanojević.
Fudbalska javnost u Srbiji puno očekuje od Partizana u Ligi šampiona.
– Najvažnije za Partizan jeste to da se plasirao u Ligu šampiona. Međutim, sada moramo da načinimo korak dalje, da ne ostanemo na tome. Svakako da u Donjeck nismo došli na izlet, ne pretimo protivniku, ostajemo vrlo skromni, kao do sada, ali, znamo šta je naš zadatak.
Određeni problemi postoje. U Donjecku neće igrati Stevanović i Jovanović, Iliev je lakše povređen.
– Partizan je u ovom prelaznom roku dobro radio, uspeli smo da dovedemo nekoliko kvalitetnih pojačanja. Mislim da će Savić i Miljković dobro odraditi svoj posao. Mladi štoper dobro deluje na terenu i to je za mene kao trenera ohrabrenje.
Još jedan povratnik u redove prvaka je briljirao na debiju. Reč je o Pjer Boji.
– Boja će biti naše veliko pojačanje. Radi se o igraču izvanrednih tehničkih mogućnosti, doduše, još uvek nije u punoj snazi, ali, kada se bude potpuno spremio biće to svakako igrač koji će nam mnogo pomoći.
Partizanov trener ne spada u onu grupu stručnjaka koja se bavi prognozom pred ovako važne utakmice.
– Ne znam koji će biti rezultat u Donjecku, ali znam da nećemo da odustanemo od napadačke koncepcije. Protiv Šahtjora ćemo igrati ofanzivno.
O pretnjama iz protivničkog tabora kaže:
– Šahtjor je jedna veoma dobro organizovana ekipa. To je tim koji beleži sjajne rezultate, imaju iskusnog trenera Lučeskua, nekoliko Brazilaca. Ipak, glavna opasnost po naš tim su Kosta i Žadson, kao i Hrvat Srna.
Dragan Todorović
Krstajić sa zaštitnom maskom 
Partizan je učinio ogromne napore i svom kapitenu obezbedio avion do Nemačke, gde mu je prekjuče stavljena zaštitna maska. Pa su predviđanja da će kapiten ipak i pored toga što je u nedelju imao operaciju nosa, igrati u Dopnjecku.
– Naravno da će Krstajić biti u startnoj postavi, samo ako lekari daju dozvolu. Ne treba trošiti reči koliko nam je njegovo prisustvo bitno na terenu – ne krije Stanojević.
------------------------------------------
Venger opet potcenio Partizan
Trener Arsenala kaže da je prvak Srbije idealan rival za osvajanje tri boda u gostima i najavljuje trijumf u Ligi šampiona
Trener engleskog Arsenala i poznati francuski fudbalski stručnjak Arsen Venger, pred večerašnji meč protiv vicešampiona Portugalije Brage na stadionu „Emirati” u Londonu, izjavio da smatra da njegov tim sada ima sve što je potrebno da bi osvojio Ligu šampiona. On je kazao da „tobdžije” imaju odličan kvalitet, uz neophodno iskustvo igranja u najkvalitetnijem evropskom takmičenju prethodnih godina.
– Nedostaje nam taj trofej u klupskim vitrinama. Pokušaćemo ove godine i to da ispravimo. Želim da budemo prvaci Evrope, jer to dugujemo sjajnim navijačima, a ja osećam i da je to moj dug prema igračima. Ponavljam to često, kako bih i igračima usadio neophodno samopouzdanje – izjavio je Venger za britanski javni servis Bi-Bi Si.
Međutim, Venger je i dodao da još bar desetak timova s punim pravom polaže pravo na najznačajniji trofej svetskog klupskog fudbala.
– Ima sigurno još desetak klubova koji priželjkuju isti uspeh. Mislim da je grupa u kojoj se nalazi Arsenal dobra. Danas igramo protiv Brage, a poznato je da ta ekipa igra fantastično kontranapade i moraćemo da se pripazimo. U sledećem kolu gostujemo Partizanu i to je idealan tim za osvajanje tri boda na njegovom terenu. Dakle, imamo lepu priliku da dobro počnemo takmičenje u Ligi šampiona – istakao je Venger, ne propustivši još jednom da potceni Partizan, koga inače nije ni pomenuo posle žreba, rekavši samo da će Šahtjor i Braga biti ozbiljni rivali Arsenalu.
L. D.
</div>
<div id="politika">
Tadić: Na putu ka EU odlučno ćemo sprovoditi reforme
Talin – Predsednik Srbije Boris Tadić poručio je iz Talina da je njegov politički prioritet nastavak modernizacije infrastrukture Srbije, otvaranje novih radnih mesta i zatvaranje istorijskih konflikata u regionu. „Kao rezultat svega toga doći će i naše članstvo u EU”, rekao je Tadić u Talinu, gde se juče ujutru sastao sa predsednikom vlade Estonije Andrusom Ansipom, na kraju zvanične posete toj baltičkoj zemlji, koja će čvrsto podržati evropske integracije Srbije.
Estonski premijer je u sedištu vlade upoznao predsednika Tadića sa konceptom elektronske uprave koji primenjuje estonska administracija, a koji je sproveden pod geslom „Računari se ne mogu podmititi”. 
Vlada u Talinu je e-upravom u velikoj meri povećala efikasnost državne uprave, smanjila korupciju, a građanima omogućila da sve administrativne poslove, uključujući glasanje i finansijske transakcije, obavljaju putem Interneta. 
Tadić je izrazio očekivanje da će kompjuterizacija državne uprave u Srbiji u bliskoj budućnosti dovesti do istih rezultata. 
Estonija je, inače, ustupila Srbiji softver „X-road” na kome počiva njena e-vlada, i koji će uz izvesna prilagođavanja moći da bude iskorišćen za informatičku modernizaciju srpske uprave. 
Estonija je danas u domenu informatičkih tehnologija najnaprednija među državama centralne i istočne Evrope. Ilustracije radi, čak 63 odsto estonskih domaćinstava ima internet-priključak, 53 odsto domaćinstava koristi širokopojasni Internet, visokoprotočne bežične veze postoje na čak 1.100 javnih mesta. 
Predsednik Tadić se juče sastao i sa predsednicom parlamenta Estonije Ene Ergmom. 
Na svečanoj večeri koju su u Tadićevu čast priredili predsednik Ilves i njegova supruga istaknuto je da će, kada Srbija uđe u fazu pregovora o članstvu sa EU, Estonija rado podeliti sa Beogradom svoja dobra i loša iskustva u tom procesu. „Aktivni smo na svim frontovima gde je to moguće kako bismo uveli Srbiju u EU. Iz našeg iskustva sa EU znamo da nema bolje garancije vladavine zakona, ljudskih prava, mira i demokratije. Zato smo tako snažno posvećeni EU i članstvu Srbije u njoj”, rekao je Ilves u zdravici. 
Ponekad je, prema njegovim rečima, put ka EU trnovit, i Estonija je na njemu često morala da savladava predrasude Brisela, sa čime se katkad suočava i Srbija. 
Tadić je, zahvaljujući na dobrodošlici, rekao da će Srbija nastaviti da na putu ka EU odlučno sprovodi reforme i stvara stabilno okruženje u regionu i Evropi. „Danas Srbija gradi infrastrukturu, smanjuje troškove administracije, stvara disciplinovaniju državnu upravu i čvrst bankarski sektor, naša makroekonomska politika je veoma čvrsta i želimo da budemo na tom polju najpozitivniji primer u jugoistočnoj Evropi”, rekao je Tadić. 
Predsednik Srbije je, međutim, naglasio da je njegov apsolutni politički prioritet nastavak modernizacije infrastrukture, otvaranje radnih mesta i zatvaranje istorijskih konflikata u regionu. „Kao rezultat svega toga doći će i naše članstvo u EU, ali pre toga moramo da okončamo te poslove, i budite sigurni da ćemo nastaviti”, kazao je Tadić. 
Predsednik Estonije Tomas Hendrik Ilves je u zvaničnoj poseti Srbiji boravio u oktobru prošle godine, a zatim je i u aprilu ove godine na povratku iz Istanbula bio primoran da se prizemlji u Beogradu zbog erupcije vulkana na Islandu, kada se takođe sastao sa predsednikom Tadićem. Dvojica predsednika su razgovarala i na marginama zasedanja Generalne skupštine UN. 
Dvojica predsednika su juče, osim o evrointegracijama, razgovarala o Kosovu i jačanju bilateralnih, pre svega ekonomskih odnosa. Jedna od potencijalno najzanimljivijih oblasti ekonomske saradnje mogla bi, prema oceni sagovornika, biti eksploatacija i prerada uljnih škriljaca. 
Estonija, jedina zemlja u svetu koja veći deo svojih energetskih potreba zadovoljava preradom uljnih škriljaca, Srbiji bi mogla da pomogne u geološkom istraživanju i eksploataciji njenih nalazišta u okolini Aleksinca i Zaječara. 
Srbija i Estonija u ovom trenutku imaju veoma skroman nivo ekonomske saradnje: godišnji iznos trgovinske razmene je u proteklih nekoliko godina bio između 4,1 i 4,7 miliona evra. Estonija je, inače, na vrhuncu svetske finansijske krize, u 2009. godini, ostvarila trgovinsku razmenu od blizu 14 milijardi evra. 
Estonija je nakon sticanja nezavisnosti 1992. godine, a posebno po prijemu u Evropsku uniju i NATO 2004. godine, otpočela vrtoglav ekonomski i tehnološki razvoj, i danas je, prema procenama Svetske banke, rangirana kao 24. među 183 države i regije po uslovima za poslovanje. Od zemalja EU bolje uslove za poslovanje nude samo Velika Britanija, Danska, Irska, Finska, Švedska i Belgija. 
Svoj ekonomski razvoj Estonija duguje, pre svega, podsticajima iz EU, kao i velikim stranim investicijama, među kojima prednjače one iz Švedske i Finske.
 Tanjug
</div>
<div id="vesti">
Kinezi merkaju autoput Bar–Boljari
Od našeg stalnog dopisnika
Podgorica, 14. septembra – Autoput od Bara do Boljara i ove kao i prethodnih godina radi se samo u tenderima. Jer, kako „Politika“ saznaje, izgradnja ove saobraćajnice neće početi, kako je najavljivano, ove godine.
„Na pomolu je raspisivanje novog tendera ili će za `posao veka`“ u direktnim pregovorima biti pronađen novi investitor, što celu proceduru produžava za najmanje godinu dana. Ne vidim drugog načina“, kaže nam izvor iz Vlade Crne Gore. „Svi dosadašnji tenderi i dogovaranja su propali i odlagali početak radova.“
Autoput Bar–Boljari trebalo bi da bude dugačak 169,2 kilometra. Prema projektu, trebalo bi izgraditi 48 tunela i 107 mostova i vijadukta, sve u surovom planinskom području. Jedan kilometar trase koštaće u proseku – oko deset miliona evra.
Na današnji dan, pre godinu dana, na velikoj svečanosti u selu Gornje Mrke kod Podgorice, premijeri Crne Gore, Srbije i Hrvatske Milo Đukanović, Mirko Cvetković i Jadranka Kosor svečano su presekli vrpcu na gradilištu prve trase od Smokovca do Mateševa.
 Tadašnji investitor, hrvatska kompanija „Konstruktor“, nije, nakon svečanosti izgradio ni santimetar puta, a ispostavilo se da u predviđenim rokovima nije obezbedio ni bankarske garancije. Posao je zatim, direktnom pogodbom, poveren grčko-izraelskoj kompaniji, drugorangiranoj na tenderu.
 Iz „Aktora“ su se obavezali da, po ceni od 1,575 milijardi evra, izgrade ukupno 63,5 kilometara autoputa, od Đurmana do Mateševa. Gradnja prve deonice od Podgorice do Mateševa po svim ranijim planovima trebalo je da traje četiri godine, a celog autoputa do 2017. Sada je izvesno da su svi rokovi probijeni.
 Nedavno je Ministarstvo saobraćaja saopštilo da je grčko-izraelskoj kompaniji „Aktor“, sa kojom je u maju ove godine potpisan ugovor o izgradnji, produžen rok do 29. oktobra da obezbedi garancije banaka za investiciju vrednu više od 1,5 milijardi evra.
 Zvaničnici „Aktora“ su nakon potpisivanja sporazuma sa Crnom Gorom kazali da će novac obezbediti za tri do četiri meseca i da će prvi radovi na budućem autoputu početi verovatno u oktobru ove godine. U pomenutom ugovoru između crnogorske vlade i grčko-izraelske kompanije piše da rok za obezbeđenje garancija može biti produžen za dva meseca, vlada je odobrila to produženje pre dva dana.
 „Mi imamo informacije da konzorcijumu ’Aktor’ pregovori sa međunarodnim finansijskim organizacijama idu dosta teško, ali ne, kako iz ove kompanije kažu, ’u pozitivnoj atmosferi’. Nijedna banka, koliko je meni poznato, nije spremna da stane iza tolikih ulaganja, iako ’Aktor’ u međunarodnim normama važi za stabilnu firmu. Gotovo je izvesno da do kraja oktobra finansijska podrška neće biti obezbeđena“, kaže naš izvor.
 Iz Vlade Crne Gore ne žele za novine da razgovaraju na ovu temu.
 „Dok se stvar ne privede kraju nema izjava za javnost. Šta ste požurili, još je 45 dana do isteka ugovora. Tada ćete biti svi informisani da li je definitivno ’Aktor’ obezbedio pare“, saopšteno nam je u telefonskom razgovoru iz Ministarstva saobraćaja.
 U Crnoj Gori govorka se da su novi kandidati za izgradnju crnogorskog autoputa Kinezi. Navodno, sa njima su već obnovljeni razgovori i oni bi prihvatili posao izgradnje ove saobraćajnice, ali pod sasvim drugim uslovima, jer im ne odgovara sadašnji projekat, „pošto oni imaju sasvim drugačiju tehnologiju izgradnje“. Novica Đurić
</div>
<div id="kolumna">
Javni interes
Miodrag Žikić je pre pet godina u centru Beograda vozio trešten pijan. Društvo ga kažnjava tako što će mu TV Studio B, koji je snimio događaj, platiti 150.000 dinara na ime materijalne štete. Ista televizija platiće i 190.000 dinara na ime sudskih troškova. Tako nekako, za prosečnog građanina neupućenog u pravne zavrzlame, glasi presuda Apelacionog suda u dugotrajnom sporu između Žikića i Studija B.
U obrazloženju presude je, sudeći prema tekstu objavljenom na internet stranici Studija B, navedeno da je „načinjena povreda ugleda i časti objavljivanjem informacija iz privatnog života”. Uz dužno poštovanje prema sudu i sudijama, ovo bi moglo da znači da se vožnja u pijanom stanju tretira kao „privatan život”.
A nije li to, pre svega, ugrožavanje sopstvenog života i života drugih? Znaju li sudije koliko se života u Srbiji godišnje ugasi zbog ovakvih „privatnih stvari” i da li uopšte imaju pravo da ne znaju tako nešto? Jer sudovi valjda i postoje da bi se štitile najviše vrednosti društva, a ljudski život i njegova zaštita su u samom vrhu prioriteta. Možda je Žikić u nekom drugom procesu pred nekim drugim sudom kažnjen (mandatno ili na drugi način) zbog vožnje u pijanom stanju, ali ovde nije reč o tome.
Snimak Žikićeve vožnje je korišćen u kampanji „Bezbednost u saobraćaju”, pa se on verovatno osetio povređenim jer je poslužio kao primer drugima kako se ne treba ponašati. Nije pomoglo ni to što je i sam odobrio snimanje i što je televizija uredno „zamutila” njegov lik, na kraju je on ispao žrtva, a televizija ta koja je prekršila zakon.
Nije poznato da li su se sudije setile da zavire i u Zakon o javnom informisanju. U tom zakonu, u članu 45, piše da nije potreban pristanak na snimanje neke osobe ako je to u javnom interesu. A ne postoji, valjda, jasniji javni interes nego u slučaju čoveka koji, u vidno pijanom stanju, vozi kroz centar Beograda. Snimak njegove vožnje nije izvrgavanje poruzi nego upozorenje drugima da ne krše zakon i ne ugrožavaju svoj život i život drugih.
Postoji, dakle, zakon koji pruža jasne osnove sudiji da ne kažnjava medij za društveno odgovoran potez, kakav je načinio Studio B emitujući snimak. Sudije bi trebalo da znaju da u svim razvijenim demokratskim društvima sudovi i zakoni u ovakvim i sličnim slučajevima štite medije i njihovo pravo da procenjuju šta je u interesu javnosti, a šta zadire u privatnost. Upravo zbog toga ovakva odredba je i uneta u srpski Zakon o javnom informisanju.
Gospodin Žikić možda nikad više nije seo pijan za volan i možda to nikad više neće učiniti. Ali presuda kojom je novčano nagrađen za to što je učinio sigurno neće delovati obeshrabrujuće na druge. Istovremeno, obeshrabruju nastojanja da se drastični prekršaji, poput vožnje u pijanom stanju, javno žigošu i osuđuju. Može načelno, bez imena, ali nikako konkretno. Stiče se utisak da veći rizik javno skrenuti pažnju na neprihvatljivo ponašanje konkretne osobe nego kršiti zakon.
</div>
<div id="vesti">
Maljevi zakucali na vrata „Vračarca”
Rušenje četiri od 29 objekata zanatsko-trgovinskog centra „Vračarac”, smeštenog između Mačvanske i Mutapove ulice, uz istočno krilo Hrama Svetog Save, započeto je juče ujutru po nalogu građevinske inspekcije opštine Vračar. Izvršitelji, u pratnji nekoliko desetina policajaca, porušili su prednje zidove četiri od osam lokala, ali je akcija prekinuta posle nekoliko sati. Radnici su opozvani posle intervencije jednog člana opštinskog veća, koga su pozvali okupljeni vlasnici lokala. „Primirje” je dogovoreno do okončanja upravnog spora, koji su protiv opštine Vračar prekjuče pokrenuli vlasnici radnji u „Malom Pejtonu”. Oni tvrde da je 
lokalna samouprava rušenjem njihovih radnji htela da demonstrira silu. Priznaju, ipak, da je jedina dozvola koju imaju ona koja im je privremeno izdata 1988, na pet godina.
– Pre 22 godine javili smo se na konkurs za dobijanje građevinskog zemljišta na upotrebu, dobili smo rešenje o dodeli, a potom i građevinsku dozvolu koja glasi na stambenu zadrugu „Prostor”, iza koje je stalo nas 29 privatnih investitora. U rešenju je pisalo da će centar „Vračarac” biti uklanjan od 1993. godine „kada radovi u porti Hrama Svetog Save budu pri kraju i kada započne privođenje parcele nameni”. Po isteku perioda, to „privođenje nameni” nije realizovano, niti su nas dirali, a do danas smo uredno plaćali porez na imovinu – pričaju vlasnici lokala.
„Crni oblaci” nad tržnim centrom počeli su da se naziru pre nekoliko godina, kada je usvojen plan detaljne regulacije ovog dela grada. Tim dokumentom predviđeno je da parcela sa 29 objekata bude rasparčana na nekoliko manjih. Na račun frontalnog dela „Vračarca” trebalo je da se proširi Ulica Bore Stankovića, središnji deo predviđen je za zeleni pojas, a najistočnije parče bilo bi prisajedinjeno susednoj parceli, namenjenoj za stambenu gradnju. 
Opštinski organ koji je svojevremeno izdao građevinsku dozvolu doneo je 2008. rešenje o prestanku važenja građevinske dozvole „Malog Pejtona”. Vlasnici su se žalili drugostepenom organu. Predmet je vraćen opštini na ponovno rešavanje, a nadležni su doneli istu odluku. Drugi pokušaj žalbe trgovaca i ugostitelja iz „malog Pejtona” nije urodio plodom.(/slika2)
– Početkom septembra ove godine opština i drugostepeni organ potvrdili su poništenje građevinske dozvole, a lokalna samouprava je odmah donela rešenje o rušenju osam lokala (iako imaju jedinstvenu zajedničku dozvolu). Prekjuče smo podneli tužbu upravnom sudu kojom osporavamo tu drugostepenu odluku, a od opštine smo zatražili privremenu obustavu izvršenja do odluke upravnog suda. Ovaj početak rušenja znači da se opština oglušila o naš zahtev – ističu vlasnici lokala u zanatsko-trgovinskom centru „Vračarac”.
Nadležni pravosudni organ trebalo bi da se o tužbi izjasni u narednih pet dana. Najmanje toliko će mirovati i maljevi radnika, angažovanih da poruše lokale. 
Vlasnici radnji ističu da se neće buniti protiv odluke suda, ali da „nema smisla da se objekti ruše pre presude”. Mnogi od njih kažu da su im ti lokali jedini izvor prihoda, u čiju su izgradnju svojevremeno ulagali i po više desetina hiljada maraka.
Urbanističko raščišćavanje na Vračaru počelo je pre nekoliko sedmica, kada je počelo rušenje 18 bespravno podignutih automehaničarskih radionica u Južnom bulevaru. Vlasnici su takođe protestovali, ali im je samo uspelo da „kupe” još sedam dana za iseljenje opreme.M. Luković

Rode zakasnile na let prema jugu
Zrenjanin – Ne pamti se da su u ovo doba godine rode još u letnjim staništima po našim krajevima, iznad odžaka po Banatu. Rok do koga obično borave na ovim prostorima istekao je krajem avgusta. 
U selu Aradac pored Zrenjanina, meštani kažu da rode odleću poslednje nedelje avgusta i da se taj događaj uvek poklapa sa završetkom dečijeg školskog raspusta. Pred kućom Suzane Malo gnezdo je još puno. Suzana ove ptice duže od pola veka dočekuje i ispraća.
– U gnezdima oko moje kuće nastanjuju se porodice, pa jedno zauzme deda, drugo sin, a treće unuk. Verovatno zbog sklonosti ka porodičnom životu, rode su simbol rađanja – priča Suzana. 
Ptice koje su prekomerno produžile ovogodišnji boravak su porodično vezane. Majka i otac ostali su verovatno zbog dece koja nisu još stasala za duga putovanja. U selu se još nalaze dve, tri porodice. Suzana je zaključila da je jedno leglo u gnezdu pored njene kuće stradalo, pa su roditelji kasnije zapatili drugo.
– Stoga mladi na vreme nisu stasali – veli Suzana. – Rodini poletarci se ovih dana mogu videti kako na vetru lebde iznad gnezda i stiču hrabrost da polete. Stare rode veoma vode računa da podmladak bude snažan i zdrav. Ukoliko neko ptiče ima manu, ono će biti izbačeno iz gnezda čim to majka primeti. To je zbog toga što samo potpuno zdravi mogu da preleću mora i planine. 
Marko Tucakov, ornitolog u vojvođanskom Zavodu za zaštitu prirode, veli da je 2010. za mnoge vrste ptica potpuno zbunjujuća i mnoge od njih su „promašile“ svoje uobičajene rokove gnežđenja – nisu se gnezdile ili su pokušavale da se gnezde više puta pri čemu su neki pokušaji doživeli potpuni krah. 
– Ovogodišnje hladno vreme usred sezone izleganja jaja i hranjenja mladunaca, dugotrajne kiše, vetrovi i oluje nisu uobičajene klimatske prilike, pogotovo kada na njih ptice umerenog klimatskog pojasa nisu navikle – kaže Tucakov i navodi primer da je tokom ove godine zabeležen porast populacija vrsta ptica vodenih staništa, zbog izobilja novih bara. Sa druge strane, ptice koje se gnezde na tlu, na slatinama i livadama, potpuno su podbacile pošto su gnezda bila više puta uništavana. 
– Kuriozitet ove godine je to što se ciklus gnežđenja nekih vrsta još nije ni završio. U uobičajenim godinama bele rode su sredinom septembra već na sredini letačkog puta, u srednjoj Africi, a u mnogim mestima u Vojvodini još ima mladunaca u gnezdima koje odrasli hrane i koji se nisu osamostalili. Za njih još traje letačka obuka i učenje o snalaženju u prirodi. Kad se završe ovi „seminari” one će biti spremne da započnu put prema Africi – priča Tucakov. Ornitolozi predviđaju dva scenarija: rode će da odlete kada se budu osamostalile, ili će, što je možda verovatnije, ostati u Vojvodini i prezimiti, a to nije ovde neuobičajena slika.
---------------------------------------------
Gnezda oko Tamiša
Ornitolozi su utvrdili da se u Vojvodini trenutno gnezdi oko 1.100 parova, a u ostalim delovima Srbije od 100 do 200. Ubedljivo najznačajnije područje za gnežđenje bele rode je vojvođanski deo porečja Tamiša, u kome se gnezdi gotovo trećina svih parova u Srbiji.

Dobrič više neće biti plavljen
Žitorađa – Prošlog proleća najbogatija sela Dobriča, među kojima su Voljčinac, Đakus i Jasenica, u dva-tri navrata su poplavljena. Stradali su povrtnjaci, plastenici sa ranim povrćem, bostaništa, plodne njive, ali i mnoge kuće i druge zgrade seoskih domaćinstava. Zahvaljujući pomoći vlade, posledice su uglavnom sanirane. 
Prema rečima Dobrivoja Mitića, predsednika opštine Žitorađa, u Voljčincu je prokopan kanal u dužini od oko 2,5 kilometra, tako da će atmosferske vode obilaziti selo i nesmetano oticati u reku. U selu Jasenici ovih dana se čisti stari kanal, dok je situacija u Đakusu nešto složenija, što traži angažovanje stručnjaka, pa je u toku izrada projektne dokumentacije. Jer, ako u Dobriču strada letina, onda to mora da oseti ne samo cela Toplica, nego i deo Pomoravlja, od Leskovca do Niša. 
Bujičnih voda, koje plave plodna polja, Dobrič ima i previše. I svi su izgledi da će one, najzad, biti ukroćene. Nema ovde, međutim, kvalitetne vode za piće. A teško je u ovoj ravnici regulisati i otpadne vode. Republička direkcija voda je sa opštinom zaključila ugovor po kojem će uložiti 8,6 miliona dinara za projektnu dokumentaciju da se ovi problemi reše u 12 sela. Gradiće se i veliki rezervoar pitke vode iznad sela Lukomira, za šta je izdvojeno 10 miliona dinara. I još 15 miliona dinara za poboljšanje vodosnabdevanja u samoj Žitorađi. 
– Žitorađa, iako ima ovako lepo ime, sem poljoprivrede, nema drugih značajnijih privrednih objekata, pa ako i ona bude ugrožena, onda mi ostajemo jedna od najnerazvijenijih opština u Srbiji – kaže za „Politiku“ predsednik Mitić. On navodi da će Ministarstvo poljoprivrede pomoći ovu opštinu sa 14,7 miliona dinara za uređenje oko 42 kilometra seoskih puteva. On lično, iako ekonomista, uradio je, kaže, ovaj program. 
– U tome imam iskustva: među prvima sam na jugu Srbije angažovao međunarodnu humanitarnu organizaciju „Mersi korps“ i sam radio programe za pomoć našoj opštini. Oni su tad navodili mene kao primer najboljeg programera među ekonomistima i najboljeg ekonomistu među programerima – sa dozom ponosa ističe predsednik Dobrivoje Mitić.
Uključili su se, veli, u vladin program „Progres“, koji pomaže i Evropska unija. Nada se da će izgraditi tribine na fudbalskom stadionu kluba „Žitorađa“. Uz to, asfaltiraće se u samom centru opštine oko dva kilometra ulica iz istih izvora.
Zatekli smo u Žitorađi i završne radove na dečjem obdaništu, koje je do sada radilo u montažnim objektima. Uskoro će ovde biti oko 250 predškolaca. Za to je iz NIP-a izdvojeno 30 miliona dinara. 
Ali u Žitorađi su smene vlasti tako česte da ovaj predsednik opštine nije siguran da će sve ove programe i projekte uspeti i da ostvari. Do maja ove godine Demokratska stranka bila je na čelu opštinske koalicije, a onda je u njenim redovima došlo do razdora. Izgubili su lokalnu vlast i raspustili svoj opštinski odbor. Novu vlast osnovali su Mitićeva GG, koja je bila i u prethodnoj (sa tri odbornika), NS (8), SRS (7) i DSS (2), dok su DS i G17 plus prešli u opoziciju. 
– Istina je da smo u Žitorađi raspustili Opštinski odbor DS, ali smo stanje tamo konsolidovali i uskoro ćemo sprovesti nove izbore – kaže Boban Lepojević, predsednik Okružnog odbora DS za Toplicu. D. Borisavljević
</div>
<div id="kultura">
Uživanje u duhu Mokranjca
Negotin – I posle spektakularnog otvaranja i izuzetnog natpevavanja horova, na početku sedmodnevne fešte 45. Mokranjčevih dana, Negotinci i dalje istinski uživaju u prepunim gradskim gledalištima, centralnom gradskom trgu i na pozornicama u okolnim selima. Dugo će ostati u sećanju nedeljno popodne, kada je publika u prepunoj sali negotinskog Doma kulture više od četiri časa uživala u koncertima hora „Kolegijum muzikum” i virtuoznoj svirci čarobnog frulaša Bore Dugića. 
A preksinoć je u velikom stilu, u nikad punijem Domu kulture, izveden mjuzikl „Kosa” Ateljea 212, u režiji Kokana Mladenovića.
Pojanje hora kojim je dirigovala Darinka Matić Marović praćeno je, neuobičajeno, aplauzima u toku celog koncerta, posle svake od desetak otpevanih kompozicija, a na kraju su, dugotrajnim aplauzima, Beograđani vraćani da pevaju na bis. Oduševilo je posebno pojanje Mokranjčeve duhovne muzike i kompozicije „Dvopev, op. 75” akademika Dejana Despića, čije je izvođenje bilo posvećeno Despićevom 80. rođendanu. 
Pola sata kasnije, isti hor uveličao je svojim pojanjem i dvoipočasovni nesvakidašnji koncert maestralnog frulaša Bore Dugića. Koncert popularnog umetnika naslovljen je kao „Simfonija duha i daha” i istinski je to i bio. Solista frulaš menjao je svoje frule (male i velike), izvodio kompozicije srpske i balkanske i besedio umno i duhovito, a svemu tome štimung su davali pomenuti hor „Kolegijum muzikum”, vokalna grupa „Smilje”, ansambl „Vetrovi Balkana” i vokalni solista Jelena Tomašević. I za ovaj koncert tražena je karta više. 
Nedelja će ostati upamćena i po programu „Niti tradicije” u kome su, u Mokranjčevom rodnom selu Mokranju, učestvovali Prvo beogradsko pevačko društvo i kulturno-umetnička društva Negotina i Mokranja, koja nose ime slavnog kompozitora. 
Izuzetna fešta, prema programu Mokranjčevih dana, priređena je juče i u negotinskom selu Šarkamenu, poznatom po carskoj palati. Tu je predstavljen negotinski časopis „Buktinja” čiji je poslednji broj posvećen 175. godišnjici rođenja slovenačkog kompozitora Davorina Jenka, koji je 1882. godine komponovao i srpsku himnu „Bože pravde”. O tome su besedili muzikolozi Gordana Krajačić, dr Branka Radović, Aleksandra Paladin i Maja Čolović Vasić, a u programu su učestvovali i Goran Vučković, urednik časopisa „Buktinja” i pesnici Adam Puslojić i Vlastimir Stanisavljević Šarkamenac.
Mokranjčevi dani u Negotinu protiču i u znaku obeležavanja 200. godišnjice rođenja kompozitora Roberta Šumana i Frederika Šopena. Koncert „Šumanu u čast” pripremilo je Udruženje muzičkih umetnika Republike Srpske, a pred Negotincima su ga izveli Aleksandar Jovanović i Dejan Trkulja (klarinet), Marija Talić (flauta) i Timea Hotić i Sanja Šerinić (klavir).
-------------------------------------------
Bez premijere „Svetlih grobova”Neočekivano, preksinoć je izostalo premijerno izvođenje kantate „Svetli grobovi” akademika Dejana Despića, prema patriotskoj poemi Jovana Jovanovića Zmaja. Uoči početka programa, u sali negotinskog bioskopa, predstavnik slovenačkog hora Ipavska iz Vipave, kome je bilo povereno izvođenje kantate, izvinio se zbog bolesti jednog soliste. 
Neizvesno je kada će ovo delo, koje je akademik Dejan Despić poklonio negotinskom festivalu, biti izvedeno.
------------------------------------------
Policija zavodila red Ipak, ovogodišnji festival će se, najverovatnije, najduže pamtiti po izuzetnom interesovanju za mjuzikl „Kosa”. Karte za ovu predstavu, mimo kompleta za druge programe Mokranjčevih dana, prodate su još u avgustu, a sinoć je sala negotinskog Doma kulture bila punija nego ikad, sa mnogo pomoćnih sedišta. Pozvana je bila i policija da zavodi red (u dvostrukom kordonu oko zgrade), jer je u sali bilo oko hiljadu gledalaca a još nekoliko stotina znatiželjnika uporno se, bez karata, tiskalo ispred Doma kulture.
S. Todorović

U laži su kratke i direktorske noge!
Pošto sam, u tekstu Mobing, ostavka direktore!? izneo dnevnik događaja o svojevrsnom književnom mobingu i nečasnim radnjama direktora Brankovog kola, o kojima postoje neprijatni svedoci, i zatražio njegovu ostavku, on se, brže-bolje, ne časeći, prebacio na teren analitike. Pa da vidimo kako tu naš direktor stoji.
Najpre predočava da je polazište za njegov tekst prikaz antologije iz pera Zorana Radisavljevića. Reč je, zapravo, o prikazu informacije koju je Orfeusova pres služba dostavila Politici 25. avgusta. U tekstu koji je polazište direktora Brankovog kola stoji, povodom antologije, da je reč o subjektivnom stavu priređivača. I jeste, jer se antologije jedino tako mogu praviti! U istom tekstu se navodi da je zaobiđen jedan broj naših istaknutih pesnika. Jeste, jer antologije nisu inventar obilja, već izbor iz obilja. Potom direktor Brankovog kola nastavlja sam odbranu srpskog pesništva. Od koga? Od onog koji je načinio antologiju u slavu zlatnog veka srpskog pesništva. 
Prvi prigovor je da sam skratio, odnosno, produžio, dvadeseti vek u srpskom pesništvu, za deset godina. Naslov knjige koju sam priredio je Zlatni vek srpskog pesništva, 1910/2010. Ponavljam, samo za direktora Brankovog kola – 1910-2010. Je li to vek? Koliko vek ima godina? Možda, ipak, sto, direktore?! 
Drugi prigovor je da je reč o neviđenoj prevari, jer su u knjizi pesme Laze Kostića koje su nastale pre 1910. godine. To je nesumnjivo, jer je Laza Kostić, doista, umro 1910. godine, mada je u njegovom slučaju sve moguće. I to, da je umro, nije otkriće direktora Brankovog kola. Ali, da je pročitao antologiju bilo bi mu jasno otkuda ovaj pesnik u njoj čak sa sedam pesama. Ili, zašto se najlepša pesma srpskog jezika Među javom i med snom pojavljuje kao prološka pesma antologije. Možda je nepotrebno, što se čitalaca Politike tiče, ali evo edukacije, direktora Brankovog kola radi: Laza Kostić je raskršće srpske pesničke tradicije (Miodrag Pavlović), odnosno, otac modernog srpskog pesništva (Miloš Crnjanski). O toj neviđenoj prevari je reč, direktore. On je pesnik koji je i poetski i poetički ključ Zlatnog veka srpskog pesništva. Dakle, reč je o već viđenom neznanju i neviđenoj laži direktora Brankovog kola! 
Treći prigovor je da su u antologiji dvojica sugrađana, koji su članovi žirija za Zmajevu nagradu. Đorđo Sladoje i Ivan Negrišorac zastupljeni su u antologiji kao pesnici, a ne kao sugrađani antologičara. A što se tiče dodatka za žiriranje za Zmajevu nagradu, setimo se reči filosofa – opažanje drugoga je, zapravo, opažanje sebe samoga! 
Direktor Brankovog kola, nadalje, kaže da sam ponizio mnoge pesničke sudbine u srpskoj poeziji. Ja sam, priređujući antologiju, bio radosno zagledan u obilje srpske pesničke reči, praveći izbor iz tog obilja, obznanjujući da je reč o samo jednom pogledu i samo jednoj knjizi. Možda se neko od mojih uvaženih kolega osetio povređenim, s razlogom. I to je razumljivo. Ali je, zaista, nerazumljivo da je najpovređeniji onaj koji je sedam vremenskih zona udaljen od prisne gravitacije Zlatnog veka srpskog pesništva, 1910/2010, kao što je to slučaj s direktorom Brankovog kola. Još je nerazumljivije da je list za koji se nekada govorilo Kad kažem novine, mislim na Politiku, postao terapeutsko jastuče za amatera u liku direktora Brankovog kola i njegove nerealne književne ambicije. Čemu, naime, tolika žurba da se, lažima i interpretativnim bauljanjem, završi priča o Zlatnom veku srpskog pesništva, pre nego što je započeta. Možda se u toj knjizi nalazi nešto zanimljivo, nešto što ne žulja samo direktora Brankovog kola!
Ima jedna važna stvar u novom licu direktora Brankovog kola. Tekst Farisejski antologičar potpisuje Nenad Grujičić, bez dodatka književnik i direktor Brankovog kola, kao što je bilo u prethodnom tekstu (Kilave namere antologičara). Budući da je, veselim amaterskim rezonom, oslobodio sebe, s prilično uspeha, epiteta književnik, izgleda da je odustao i od drugog (direktorskog) zvanja, koje traje samo trideset godina, dakle, gotovo jednu trećinu Zlatnog veka srpskog pesništva. Vreme je – ostavka, direktore! Ne može direktor tako časne institucije, kao što je Brankovo kolo, u epicentru srpske duhovnosti i kulture, u Sremskim Karlovcima, da obmanjuje javnost i ucenjuje svoje kolege.
Naposletku, čašćavajući me, mimo teme, saglasno vlastitim standardima časti i vlastitom razumevanju jezika, bivši direktor Brankovog kola je, najneposrednije, udario pečat na reč jevanđeosku – da ne pogani čoveka što ulazi na usta, nego što izlazi iz usta ono pogani čoveka (Matej 15,11). Selimir Radulović

Avantura zvana život
Nema više energičnog, temperamentnog i lucidnog Kloda Šabrola, francuskog, evropskog i svetskog filmskog autora koji je još za života postao legenda.
Sam svoj gospodar, snimio je više od 70 filmskih i televizijskih dela sa vrsno izgrađenim likovima, prikazima života u provinciji, među buržoazijom, sa iracionalnim međuljudskim odnosima i misterijom koja se razrešava uz važnu moralnu poruku. To ga je činilo jednim od najplodnijih evropskih autora trilera i detektivskih filmova, reditelja čiji su filmovi mnogima bili uzor, osvajajući sa lakoćom i publiku koja mu je bila verna i koja ga je obožavala.
Nekadašnji član kritičarskog kružoka Anrea Bazena, koji se tokom pedesetih godina 20. veka okupljao oko časopisa „Cahiers du cinema”, Klod Šabrol je sa svojim prvim filmom „Lepim Seržom” postao zapravo začetnik francuskog Novog talasa otkrivajući svetu jedan sasvim drugačiji pogled na život, život u realnosti i svakodnevici.
– Uživam u praćenju ljudskih bića dok prolaze kroz avanturu zvanu život. Međutim, problem je u tome što ovakve stvari malo interesuju bioskopske gledaoce, pa onda pribegavam trikovima. Smislim intrigantnu situaciju u koju smeštam ljudske odnose i sve to upakujem u zaplet koji privlači gledaočevu pažnju. Otuda toliko mnogo krimi i detektivskih priča u mojim filmovima. Publika se za njih lako vezuje, a ja se u pozadini bavim ljudima i ljudskim greškama – izjavio je Klod Šabrol prošle godine u intervjuu za „Politiku”, jednom od mnogih koje je tokom protekle dve decenije davao za naš list.
Bilo je to u Berlinu, u februaru 2009, na festivalu na kojem mu je svečano bila uručena „Zlatna kamera”, nagrada za životno delo kojom je obeleženo pola veka njegove karijere, započete filmom „Lepi Serž”, a završene sa „Belami” koji je, uz Šabrolovu saglasnost, bio ekskluzivno prikazan na prošlogodišnjem novosadskom Sinema siti festivalu.
– Mišljenja sam da preteruju što me upoređuju sa Alfredom Hičkokom. Hičkok je bio izuzetan reditelj. Kada govorimo o liniji uticaja, onda je možda tačnije reći da ja trpim uticaje Frica Langa, a trpeo ih je i Hičkok. Dakle, linija uticaja nam je ista, odgovarao je Šabrol na česta pitanja da li mu smeta to što ga nazivaju „francuskim Hičkokom”, imajući u vidu da je upravo Šabrol, zajedno sa Romerom napisao i najbolju knjigu o ovom legendarnom Britancu.
Naravno, uvek je bio govorljiviji na temu svojih novotalasovskih „saboraca” – Žaka Riveta, Žan-Lika Godara, Fransoa Trifoa, sa kojima je noću gledao filmove da bi posle „ sve do zore, pratili jedan drugog kući po različitim delovima Pariza, sve usput pričajući o viđenom”.
– Naš cilj je bio direktno prikazivanje stvarnosti u filmovima koje smo snimali – govorio je Šabrol o jednoj generaciji francuskih filmskih stvaralaca koji su svojim delima zadužili istoriju svetskog filma. „Danas ljudi koji finansiraju filmove smatraju da je direktno prikazivanje stvarnosti nesiguran, rizičan posao, pa su naklonjeniji pričama u kojima upotrebljavaju specijalne efekte sa kojima žele, na neprirodan način, da nateraju publiku da sanja o stvarima koje ne postoje”, kazivao je on.
– Mrzim poruku koja se na ovaj način šalje – idite u bioskop kako biste na dva sata zaboravili stvarnost. Filmsko stvaralaštvo nije stvoreno zato da bi neko uz njegovu pomoć zaboravljao na svoje probleme! – jedna je od poslednjih poruka nezaboravnog Kloda Šabrola.

Večeras počinje Bitef
Belgijski reditelj Jan Lauers otvoriće večeras u Jugoslovenskom dramskom pozorištu 44. Beogradski internacionalni teatarski festival – Bitef. Posle zvaničnog otvaranja na sceni „Ljuba Tadić” JDP-a biće izvedena Lauersova predstava „Izabelina soba” u produkciji trupe „Nidkompani” iz Brisela, kao prva premijera ovogodišnje selekcije, koju je potpisao selektorski tandem Jovan Ćirilov i Anja Suša. Jan Lauers će biti prisutan u zvaničnom programu i sa predstavom  „Kuća jelena”. 
U takmičarskom programu na više beogradskih scena do 25. septembra biće prikazano deset predstava, po dve iz Belgije i Srbije, i po jedna iz Mađarske, Italije, Nemačke, Poljske, Slovenije i Rusije. 
Ovogodišnji Bitef će proteći u znaku obeležavanja 150 godina od rođenja Čehova, sa dve predstave rađene po njegovom delu: „Ujka Vanja”, testamentarno delo preminulog nemačkog reditelja Jirgena Goša, i „Tri sestre” u produkciji moskovskog teatra „Okolo”, ali i tribinom „Čehov na sceni u 21. veku”. 
Kao svojevrstan kuriozitet 44. Bitefa najavljene su dve ekstremno različite domaće predstave: „Ko bi hteo mamu kao moju” autorke Dalije Aćin i „Bahantkinje” u režiji Stafana Valdemara Holma, u izvođenju Narodnog pozorišta iz Beograda. Razgovori sa stvaraocima posle predstava, koje će voditi Milena Bogavac, biće tematizovani: „Pozorište posle iluzije kraja”, „Sve je politika, umetnost nije sve?”, „Nakaze korporativnog kapitalizma”... Obnovljeni program „Šoukejsa” ponudiće publici nekoliko zanimljivih predstava. I ovaj put biće tradicionalnih pratećih programa „Bitef polifonija” i „Bitef na filmu”, izložba fotografija iz predstava slovenačkog reditelja Tomaža Pandura, ali i predstavljanje kapitalne studije o Bitefu autora Natalije Vagapove, teatrologa iz Rusije. 
Žiri za nagradu Gran pri „Mira Trailović” radiće u sastavu: Nataša Rajković, teatrolog iz Hrvatske, u svojstvu predsednika, ruska kritičarka Elena Kovalska, rumunska rediteljka Đanina Karbunariu, kao i naši predstavnici Damjan Kecojević, glumac, i Bojan Đorđev, reditelj.B. G. T. 
------------------------------------
Žiri za nagradu „Politike”
Biće dodeljena i tradicionalna nagrada „Politike” za najbolju režiju. Žiri ovogodišnjeg, 33. priznanja, čine: Muharem Pervić, Marija Đorđević, Borka G. Trebješanin, Ana Tasić i Milena Jauković. Nagradu čini grafika Vladimira Veličkovića „Tela 2”.
Davne 1977. godine na 10. Bitefu, na predlog Mire Trailović, prihvaćeno je da i „Politika”, kao najveća medijska kuća koja prati ovaj festival novih pozorišnih tendencija od samog osnivanja, ustanovi svoju nagradu za najbolju režiju. Među dosadašnjim dobitnicima su : Ginter Kremer, Roberto Ćuli, Ježi Jarocki, Ljubiša Ristić, Jozef Nađ, Hajner Gebels, Jirgen Goš i mnogi drugi.
</div>
<div id="ekonomija">
Nema jevtinog grejanja
Najveće troškove za grejanje na početkupredstojeće grejne sezone imaće domaćinstva koja koriste ulje za loženjeili struju,i to direktno u grejnim telima ili kotlovima za etažno grejanje. Pa će tako, prema sadašnjem cenovniku, za stan od 60 kvadrata domaćinstva koja troše ulje za loženje za celu grejnu sezonu platiti 129.000 dinara, dok će račun od 108.000 dinara dobiti svi oni koji budu trošili struju, potvrdili su juče iz Agencije za energetiku Srbije.
Ukoliko su domaćinstva priključena na toplane (u Beogradu je cena grejanja po kvadratu 64,4 dinara) mesečno će, takođe za stan iste kvadrature, plaćati 3.866 dinara. Taj trošak za celu godinu iznosi 46.400 dinara.
Ako Beogradske elektrane dobiju saglasnost za povećanjem cene grejanja za oko 20 odsto, koje je zatraženo u martu, pa odbijeno, onda bi cena po kvadratu bila oko 77 dinara. U Udruženju toplana Srbije kažu da bi realna cena grejanja trebalo da bude 80 dinara po kvadratu, jer bi se jedino na taj način pokrili svi troškovi nabavke energenata i remonata.
Oni koji samo noću, kada je struja četiri puta jevtinija nego danju, budu punili termoakumulacione peći, mesečno će račun za stan od 60 kvadrata plaćati oko 6.083 dinara ili 36.500 dinara za pola godine, dok traje grejna sezona.
Ukoliko se, pak, bude išlo na dopunjavanje dve TA peći snage od po tri kilovata samo dva sata dnevno to će uvećati troškove grejanja za više od 40 odsto. Tako će račun za struju za stan iste kvadrature mesečno iznositi oko 8.750 dinara, što je za pola godine 52.500 dinara.
Potrošači gasa će za stan od 60 kvadrata morati za celu grejnu sezonu da plate 51.000, odnosno šest meseci po oko 8.500 dinara. Pod uslovom da cena ovog energenta ostane na sadašnjem nivou od oko 36,7 dinara po kubiku.
Ukoliko, međutim, „Srbijagas” i zvanično zatraži poskupljenje gasa za oko 20 odsto i dobije zeleno svetlo vlade – oni koji se greju na gas moraju računati s ovom korekcijom.
Interesantno je, uporednim posmatranjem cena, da su računi za gas koji slovi kao energent budućnosti, gotovo identični računima za grejanje na struju, odnosno TA peć za dogrevanje i tokom dana uz skupu struju. Ispada da je struja vrlo jeftina u Srbiji ili je gas za domaće uslove preskup. U tom slučaju se s pravom postavlja pitanje koji je interes građana da sa ovakom cenom uvode gas u svoja domaćinstva i koliko su realne prognoze prema kojima bi Strategijom energetike do 2015. godine u Srbiji trebalo da bude gasifikovano oko 450.000 domaćinstava.(/slika2)
S druge strane, ovakvim (dis)paritetima cena i pretpostavkom da bi najveći deo građana zbog isplativosti upravo ove zime mogao da uključi svoje TA peći, ozbiljno se dovodi u pitanje izdrživost elektroenergetskog sistema.
Najjeftinije grejanje imaće domaćinstva koja koriste ugalj, jer će njihovi troškovi zavisno od vrste, s uračunatim prevozom, biti između 37.000 i 42.000 dinara.
Istovremeno će domaćinstva koja imaju peći na drva za oko 11,8 kubika, koliko im je potrebno tokom grejne sezone da zagreju stan od 60 kvadrata, morati da izdvoje oko 55.300 dinara, budući da je cena kubika drva na stovarištima oko 4.683 dinara.
Jasna Petrović
-------------------------------------------------------
Drvo kao energent se ne koristi na pravi način
Drvo kao energent se u Srbiji ne koristi na pravi način jer se uglavnom upotrebljava kao klasični ogrev, ocenjeno je juče na konferenciji o energetskim potencijalima šuma. 
Kako je rečeno, sagorevanjem u klasičnom „šporetu smederevcu” se iskoristi tek oko 40 odsto energetskog potencijala drveta, tako da treba što više proizvoditi pelete i brikete. 
Pelete i briketi se izvoze, dok sa druge strane, Srbija na uvoz raznih energenata godišnje troši oko 1,8 milijardi evra, rečeno je na skupu. 
Ministar rudarstva i energetike Srbije Petar Škundrić je kazao da domaćinstva u Srbiji godišnje za grejanje potroše oko milion kubnih metara drva. 
U Srbiji, prema rečima ministra, ima oko dva miliona hektara pod šumama, od čega je oko 50 odsto u državnom, a 50 odsto u privatnom vlasništvu. „To je oko 26 odsto ukupne površine Srbije, što nije dovoljno posebno ako se imaju u vidu naši susedi, kojima je pod šumama od 40 do 55 odsto teritorije”, kazao je ministar Škundrić i dodao da Srbija najviše ima bukve, hrasta i topole. 
On je dodao da Srbija u ovom trenutku ima oko 200 miliona kubnih metara šume. „Procene su da se oko 500.000 tona drveta može preraditi u pelete i to treba podsticati jer će se na taj način povećati energetska efikasnost, zaštita životne sredine a doći će i do otvaranja novih radnih mesta”, kazao je on. 
On je kazao da Srbija ima tehnologiju za preradu drveta u pelete, ali ne u onoj meri koliko za to postoji potencijal. 
Kako je saopšteno na skupu, Srbija „nedovoljno” (prema nekim procenama ispod jedan odsto) koristi obnovljive izvore energije a cilj je, prema rečima ministra Škundrića, da se za dve godine poveća na dva odsto. 
Srbija ima potencijal da od obnovljivih izvora energije koristi biomasu 63 odsto, energiju sunca i hidropotencijala 14 odsto, energiju vetra pet do šest odsto i geotermalnu energiju oko četiri odsto. 
Direktor Agencije za energetsku efikasnost Bojan Kovačević je kazao da se prema nekim procenama 25 odsto potreba energije može nadomestiti obnovljivim izvorima. 
Na skupu je ocenjeno i da će obnovljivi izvori sve više morati da se koriste, da se Nemačka obavezala da do 2050. godine koristi oko 80 odsto energije iz tih izvora, kao i da u svetu ima oko milijardu ljudi koji nemaju električnu energiju. 
Beta

Država mrsi račune
Privrednici nisu sigurni da je ispravno zalaganje Poreske uprave da se poslovne banke obavežu da preduzećima uslovljavaju isplatu sredstava sa njihovih računa za plate zaposlenih istovremenim izmirivanjem poreza i doprinosa. Preovlađuje mišljenje da je bolje prethodno uvesti red u međusobnim plaćanjima. Pre svega da država, javna preduzeća i velike kompanije redovno izmiruju svoje obaveze. 
U suprotnom, zalaganje Poreske uprave će izazvati još veće kašnjenje plata, a neka preduzeća će otići u stečaj, koji će se završiti likvidacijom. Ceh će na kraju opet platiti zaposleni, jer će ostati bez radnog mesta. 
– Država nastoji da naplati svoje, što je razumljivo, ali ništa ne čini da uvede red u naplati obaveza i potraživanja – kaže Dragoljub Rajić iz Unije poslodavaca Srbije. – A najveći dužnik privredi je upravo država, odnosno javna preduzeća, kao i neki veliki igrači na tržištu. Uprkos tome, samo dva-tri odsto privatnih firmi kasni sa uplatom doprinosa. Na platu u Srbiji sada se u proseku čeka 50 dana. Samo 18 odsto firmi isplaćuje zarade ne vreme. Najavljena mera bi dodatno povećala broj preduzeća koja kasne sa isplatom zarada. Svaka druga firma je u ovoj godini bila nelikvidna, jer su im bar dve sedmice potraživanja bila veća od obaveza, odnosno od sredstava na računu. Prosečan rok naplate potraživanja u Srbiji je 128 dana. Toga nema nigde u Evropi. 
Rajić podseća da je u Hrvatskoj rok plaćanja prošle godine ograničen na 60 dana, a u martu ove godine dodatno skraćen na 45 dana, u Sloveniji je od početka krize taj rok 90 dana. On tvrdi da su zahvaljujući tome u tim zemljama kašnjenja plata svedena na prosečnih 15 dana. 
Rajić ukazuje da su poreznici u nekim opštinskim filijalama veoma strogi. Nedavno su u Senti i Kikindi preduzetnici kažnjeni sa po stotinu i dve stotine hiljada dinara zato što su sa uplatom doprinosa zakasnili samo nekoliko dana.
Zoran Nijemčević, direktor „Feromonota”, kaže da je uobičajeno da poslodavci isplaćuju zarade do 10. u mesecu, a doprinose do 30. istog meseca.
– Slažem se da se poslodavcu ne dozvoli da isplati narednu platu ako nije izmirio doprinose za prethodnu – kaže Nijemčević. – Ne bi valjalo obavezati preduzeća i preduzetnike da istovremeno uplaćuju zarade i doprinose. Razlog je jednostavan – reč je o velikoj sumi novca, a zbog opšte nelikvidnosti nije moguće u isto vreme obezbediti tolika sredstva na računu. 
Milan Knežević, potpredsednik Asocijacije malih i srednjih preduzeća, takođe smatra da bi bilo najbolje da država prvo sredi stanje u sopstvenom dvorištu.
– Ako država posegne za takvom merom i banke počnu rigorozno da je primenjuje, prvo bi državne firme morale u stečaj, a broj zaposlenih u privredi bi se prepolovio – tvrdi Knežević. – Na primer, „Jumko” je u docnji 16 plata. Nije istina da poslodavci neće da plaćaju poreze i doprinose. Oni ne mogu da ih plate. Oni koji mogu, a neće, treba da budu kažnjeni. Legalni poslodavci ne izmiruju svoje obaveze prema državi i zaposlenima zato što im se, na očigled inspekcija, nelojalno konkuriše na buvljacima. Ali i zbog skupe države i visokih poreza i doprinosa, ogromne javne potrošnje. Dok se državne dažbine ne svedu na podnošljivu meru, privrednici neće moći redovno da ih plaćaju. Ja sam sam za to da se nikome ne dozvoli da isplati zarade ako nije izmirio poreze i doprinose, ali tu obavezu ne izmiruju ni neka državna preduzeća – tvrdi Knežević. 
Goran Rodić, sekretar Udruženja građevinske industrije u Privrednoj komori Srbije, kaže da je država građevincima, pre svega putarima, u decembru 2009. izmirila dug od oko 450 miliona evra, ali je drugim preduzećima ostala dužna još oko pet milijardi dinara. Procenjuje se da im opštine i gradovi duguju još oko dve-tri milijarde dinara, dodaje Rodić i napominje da se stanje dodatno komplikuje, jer građevinska operativa duguje kooperantima, pa je 85 odsto firmi nelikvidno. 
Građevinari su nedavno podsetili na njen dug štrajkom upozorenja, a ministar za životnu sredinu i prostorno planiranje Oliver Dulić je tim povodom rekao da mu „nije logično” da država bude investitor i da građevinske firme isporuče fakture za posao koji je završen, a da ih potom država blokira, jer nisu platile porez na dodatu vrednost, iako im nije isplatila sredstva iz kojih se plaća ta obaveza. Ubuduće, upozorio je Dulić, niko neće moći da radi i gradi, a da ne poštuje prava radnika. Jer, kako je rekao, u građevinske projekte koje sufinansira država biće uključene samo one firme koje su izmirile svoje obaveze prema radnicima i uplatile doprinose.
Ali, prethodno, te firme treba da naplate potraživanja od države. Zbog toga one ne mogu da učestvuju na tenderima za nove poslove, pa će, vrlo verovatno, u Srbiji sve više graditi strane kompanije.Aleksandar Mikavica
</div>
<div id="vesti">
Svedoku saradniku protiv Šarića gorela štamparija
U prostorijama firme „BMG–MN štamparije”, u Vodovodskoj ulici u beogradskom naselju Žarkovo, čiji je jedan od suvlasnika Nebojša Joksović (39), iz Pljevalja, svedok saradnik u postupku protiv klana Darka Šarića, u noći između ponedeljka i utorka izbio je požar čiji se uzroci još utvrđuju.
Kako je za „Politiku” potvrdio Ivan Baras iz Uprave za vanredne situacije MUP-a Srbije, reč je o manjem požaru koji je vatrogasna ekipa ugasila koristeći jedno vozilo.
„U 3.33 časa prijavljen je požar u Vodovodskoj ulici. Naša ekipa je na terenu utvrdila da gore papiri i kabl od mašine. Niko nije povređen”, rekao nam je Baras.
Kako saznajemo, o požaru je obavešten Specijalni sud, gde 20. septembra treba da počne suđenje Darku Šariću i grupi od 19 optuženih za šverc 2,7 tona kokaina. U tom postupku Nebojša Joksović biće saslušan kao svedok saradnik.
Iako pouzdanih dokaza za sada nema, postoji sumnja da je požar u štampariji podmetnut radi zastrašivanja Joksovića. On je, kao jedan od vodećih članova klana, uhapšen 27. januara, u okviru akcije „Balkanski ratnik”. U julu je izveden iz okružnog zatvora i prebačen na tajnu lokaciju, pošto je sa Specijalnim tužilaštvom postigao sporazum da postane svedok saradnik. Tada je procenjeno da čovek koji je odlučio da progovori protiv Šarića, mora da bude pod najvećim mogućim bezbednosnim merama.
Joksić je uz Šarića i još 18 osoba označen kao deo narkoklana, a optužnicom podignutom u aprilu na teret mu se stavlja da je uz Šarića, Gorana Sokovića, Željka Vujanovića, Boška Nedića, Dejana Rakića i Borislava Tunjića prodavao drogu na teritoriji Italije.
Prema navodima optužnice, Šarić je iz Srbije organizovao da se u Italiji, u mestu Tirenija, iznajmi kuća u koju se dopremala droga. U toj kući držano je 235 kilograma kokaina, a Joksovićev zadatak bio je da, po uputstvima Šarića, Vujanovića i Sokovića, organizuje posrednike u preprodaji narkotika.
Joksović je, po tvrdnjama tužilaštva, od 11. do 17. januara 2009. godine, u mestima Livinjo i Pjaćenca, kontaktirao sa Draganom Gaćešom i naložio mu da od Nedića preuzme kokain, po uputstvima koja će naknadno dobiti od Tunjića. Kokain upakovan u 18 paketa šarenih balončića ubačen je u gepek „mercedesa”, ali su Gaćeša i Milorad Stijepović, koji je bio sa njim, tada uhapšeni u intervenciji italijanske policije.
Šariću i drugim optuženima na teret se stavlja i pokušaj prodaje mnogo veće količine kokaina, tačnije 2.174 kilograma, u Urugvaju, oktobra prošle godine.
Nebojša Joksović je tužilaštvu, kakonezvanično saznajemo, otkrio detalje u delu optužnice koji se odnosi na šverc pošiljke droge iz Italije. Pošto je bio veoma blizak Šariću, pretpostavlja se da, pored pokušaja prebacivanja droge iz Italije, zna i mnogo više. On je, prema istim izvorima, tokom istrage uporno poricao sve za šta ga je Specijalno tužilaštvo osumnjičilo, tvrdeći da Šarića poznaje još od školskih dana i da je u Italiji, u mestu Livinjo, bio na skijanju, porodično, sa prijateljem Milošem Nikolićem, koji ga je kasnije uoči hapšenja dva dana krio od policije.
Miloš Nikolić suvlasnik je „BMG – MN štamparije”. Joksović je, kako saznajemo, odlučio da progovori tek kada je suočen sa ozbiljnim optužbama za koje može biti osuđen na višegodišnju zatvorsku kaznu.
R. H.
-------------------------------------------------------
Šarićev kontranapad 

Advokat Zdenko Tomanović podneo je prekjuče tužbu zbog izjava predsednika Srbije Borisa Tadića, ministara pravde Snežane Malović, ministra unutrašnjih poslova i Ivice Dačića i državnog sekretara Ministarstva pravde Slobodana Homena, kojima je, kako tvrdi, Šariću povređena pretpostavka nevinosti.
Tomanović je, uz zahtev da Šariću bude isplaćena odšteta od 10 miliona dinara, rekao da je reč o 68 izjava predstavnika državnih organa i oko 330 novinskih tekstova, od čega je izabrao tridesetak izjava.
Za sada nije izvesno da li Šarić namerava da tuži Srbiju i zbog toga što mu je sud oduzeo imovinu vrednu više miliona evra. 
Darko Šarić, za kojim je raspisana Interpolova poternica, nedavno je otvorenim pismom poručio da je „žrtva medijskog linča” i tada je rekao da je njegova imovina stečena onoliko legalno koliko je stečena i imovina većine biznismena u Srbiji.

Miladin Kovačević se nagodio sa tužilaštvom – 27 meseci zatvora
Optuženi Miladin Kovačević nagodio se juče sa tužilaštvom da prizna krivicu za nanošenje teških povreda opasnih po život Amerikancu Brajanu Stajnhaueru u zamenu za kaznu od dve godine i tri meseca zatvora za krivično delo za koje je zaprećena kazna do osam godina zatvora. 
Ročište o sporazumu o priznanju krivice zakazano je pred Prvim osnovnim sudom za 27. septembar, kada će biti poznato i da li je tužilaštvo odustalo od gonjenja Kovačevića za krivična dela falsifikovanja isprava i podstrekavanja na zloupotrebu službenog položaja i da li sudsko veće prihvata ovaj preliminarni dogovor dve strane.
Pored Kovačevića, optuženi su i bivši vicekonzul u Njujorku Igor Milošević i bivši konzul Slobodan Nenadović, a sudija Ivana Ramić razdvojila je postupak u odnosu na Kovačevića. Milošević i Nenadović terete se da su 8. juna 2008. godine u konzulatu Srbije u Njujorku prekoračili službena ovlašćenja i omogućili Kovačeviću da ode iz SAD, čime su mu pomogli izbegavanje krivičnog postupka u SAD, gde je optužen za nanošenje teških povreda. Suđenje Miloševiću i Nenadoviću, optuženim za krivično delo zloupotrebe službenog položaja za koje je zaprećena kazna do pet godina zatvora, počeće sutra. 
Kovačevićev advokat Borivoje Borović rekao je da je Kovačević pristao na nagodbu sa zamenikom osnovnog tužioca u Beogradu Sašom Boškovićem jer ne želi da postupak opterećuje narod i državu, političku i pravosudnu vlast u Srbiji. Borović je dodao da ni od njega ni od Kovačevića nisu potekle informacije o nagodbi koje su juče objavili američki „Njujork tajms” i agencija AP, i da je američke medije najverovatnije obavestio punomoćnik oštećenog Stajnhauera koji je bio u kontaktu sa tužilaštvom iz Srbije. 
Advokat je odbio da iznese detalje sporazuma pre zakazanog ročišta, ali je u međuvremenu portparol Republičkog tužilaštva Tomo Zorić rekao da sporazum o priznanju podrazumeva da Kovačević bude kažnjen sa dve godine i tri meseca zatvora. To je prvi put da je obavljena nagodba za takav delikt. Sam čin nagodbe postoji u našem pravu ali nije korišćen. Budući da su Kovačevićevi saučesnici u izvršenju dela, u Americi već dobili po dve godine zatvora, ova kazna je prema stavu našeg tužilaštva, realna i odmerena. Naravno, ostaje da se sudsko veće saglasi sa dogovorom tužilaštva i tuženog i da to potvrdi svojom presudom.R. H.
--------------------------------------------------------
Porodica Stajnhauer: kazna nije srazmerna zločinu
Od našeg stalnog dopisnika
Vašington, 14. septembra – Miladin Kovačević, kome se sudi za prebijanje jednog kolege, američkog studenta 2008, nagodio se sa sudskim vlastima u Beogradu da u zamenu za priznanje krivice dobije kaznu od dve godine i tri meseca zatvora, umesto zaprećenih maksimalnih osam, iznose danas američki mediji, pozivajući se na izjavu neimenovanog američkog funkcionera.
Deo nagodbe u ovom slučaju, koji je zaoštrio američko–srpske odnose, je i taj da Kovačević, koji je u SAD studirao sa sportskom stipendijom (košarkaš), pristane da svedoči protiv dvojice diplomata koji su mu, prema optužnici, kao zaposleni u konzulatu Srbije u Njujorku, omogućili da napusti Ameriku, iako to nije smeo, pošto je za njega bila položena kaucija od 100.000 dolara.
Navodi se i da je Srbija odbila da ga izruči američkim vlastima i iznosi da je porodica prebijenog studenta Brajana Stajnhauera nezadovoljna ovakvim ishodom, jer „kazna nije srazmerna zločinu”
M. M.

Marko Milošević oslobođen zbog zastarelosti tužbe
POŽAREVAC – Marko Milošević, sin bivšeg predsednik SR Jugoslavije i Srbije Slobodana Miloševića, oslobođen je svake krivice zbog apsolutne zastarelosti tužbenog zahteva koji su je protiv njega još 2000. godine podnela trojica članova Narodnog pokreta "Otpor".
Trojica požarevačkih "otporaša", Momčilo Veljković, Radojko Luković i Nebojša Sokolović, tužili su Miloševića mlađeg i njegove batinaše za tuču koja se dogodila u centru Požarevca 2. maja 2000.godine.
Sudija Gordana Vidojković je u obrazloženju presude napisala, da je zastarelost predmeta razlog ovakve sudske presude, da "Otpor" više nema pravni lek, a da država na ime obeštećenja advokatima Marka Miloševića mora da isplati više miliona dinara, naknade za zastupanje na sudu.
Veljković je Tanjugu rekao da je razočaran presudom požarevačkog suda koji je po njemu pokazao da je instrumentalizovan, kao i da je Srbija još, kako je rekao, daleko od prava i od pravde.
On tvrdi da je zajedno sa preksinoć uhapšenim Bogoljubom Arsenijevićem Makijem žrtva "političkog odgovora" koji, kaže, potvrđuje da svaka revolucija "jede sopstvenu decu".
Veljković, Sokolović i sestra Radojka Lukovića, koji je u međuvremenu poginuo pod sumnjivim okolnostima, najavljuju žalbu Ustavnom sudu Srbije, tvrdeći da je do zastarevanja predmeta došlo namernim odugovlačenjem sudskog procesa nemarnošću suda.
Oni kao primer navode da u poslednjih godinu dana nije bilo zakazano nijedno ročiste.
"Sud je tako sačekao da tužba zastari. Ukoliko Ustavni sud ne ospori ili obori presudu požarevačkog Osnovnog suda, otporaši će pravo i pravdu zatražiti kod Međunarodnog suda u Strazburu", kazao je Veljković.
</div>
<div id="kolumna">
Put balonom
Da li Srbija ima dovoljan broj visokoobrazovanih? Trebalo bi da bude jasno da ne postoji osoba koja može da odgovori na to pitanje. Zapravo, moglo bi se reći da je i samo pitanje besmisleno. Dovoljno - u kom smislu, za koju svrhu, po kojoj ceni? 
Naizgled paradoksalno, besmislenost pitanja često pojačava napore da se na njega odgovori. U skladu sa tim, relativno mali broj fakultetski obrazovanih je čest povod da se negoduje i mrači. ,,Samo sedam odsto stanovnika ima visoku stručnu spremu”. „U Evropi je 50 odsto mladih upisano na fakultet a u Srbiji samo 25 odsto”. Već smo bezbroj puta čuli da je obrazovanje ,,strateška investicija” bez koje nam se crno piše. Činjenica da je u razvijenim zemljama Zapada broj fakultetski obrazovanih nekoliko puta veći nego u Srbiji naizgled potvrđuje tu tezu.
Ali korelacija između broja obrazovanih i materijalnog prosperiteta možda znači da je obrazovanje uzrok tog prosperiteta, a možda i da bogata društva sebi mogu da priušte da se luksuziraju. U SAD, koja je jedna od država sa najvećim brojem visokoobrazovanih zbog čega je, između ostalog, bila i inspiracija za bolonjski proces, ocena svrsishodnosti formalnog obrazovanja je daleko ambivalentnija. Da, ima onih koji, kao predsednik Obama, veruju da je suština ekonomskog progresa neraskidivo povezana sa brojem fakultetski obrazovanih. Međutim, sve se češće mogu pročitati i kritički komentari koji ukazuju da je zahvaljujući stipendijama, subvencijama i kreditima, broj fakultetski obrazovanih postao nerealno naduvan. A neki smatraju da je tržište fakultetskih diploma novi balon, sličan onom koji se nedavno, sa dalekosežnim posledicama, izduvao na tržištu nekretnina.
I zaista, mnogi elementi dinamike balona su tu. Školarine rastu enormnom brzinom, a novi fakulteti niču kao pečurke. Nijedna cena školarine, ma kako enormna bila, ne doživljava se kao previsoka jer se smatra da će je dobit od diplome višestruko premašiti. Kao što je donedavno bio slučaj i sa nekretninama, osnovu za takvu procenu čine istorijski podaci koji pokazuju da je obrazovanje sigurna investicija. Roditelji i studenti se zadužuju desetinama, čak i stotinama hiljada dolara ne bi li se dočepali fakultetske diplome. Enormna potražnja za fakultetskim diplomama po prirodi stvari znači da fakultete upisuje gomila ljudi čija su interesovanja i sposobnosti u velikom raskoraku sa tradicionalnim programima. Zbog toga je došlo do prave eksplozije fakultetskih diploma iz oblasti kao što su prodavanje nekretnina i hortikultura. Čak i najelitniji univerziteti nedavno su počeli da otvaraju specijalne fakultete koji izdaju ovakve diplome. 
Fakultetsko obrazovanje tradicionalno vrši dve osnovne funkcije: obuku u konkretnim znanjima i veštinama čija kompleksnost zahteva višegodišnje učenje i sortiranje ljudi po osobinama kao što su upornost, odgovornost, prilagodljivost i inteligencija. Ovim funkcijama se u poslednje vreme, naročito na Zapadu, pridružila i funkcija fakultetskog školovanja kao mosta iz detinjstva ka svetu odraslih a koji bi trebalo da vodi boljoj socijalizaciji i intelektualnoj i društvenoj zrelosti opšteg tipa. Samo prva od ovih funkcija je na iole direktan način povezana sa znanjem koje se na fakultetu stiče.
A upravo ta funkcija univerziteta je pod najvećim udarom. Nikad u istoriji civilizacije nije bilo lakše steći znanje izvan tradicionalnih akademskih institucija. Knjige, udžbenici, naučni radovi; video-snimci predavanja, konferencije, radne procedure; nastavni programi, Fejsbuk stranice, i blogovi čuvenih stručnjaka – sve je to danas dostupno stotinama miliona ljudi po ceni koja je potpuno zanemarljiva u odnosu i na najjeftiniju školarinu. To nam govori da je skorašnja pomama za diplomama, reflektovana u njihovima cenama, prevashodno vođena potrebom za sertifikatom a ne znanjem.
Naravno, ko hoće da studira, neka studira, pa makar to bio i fakultet za šišanje trave. Ali pitanje subvencionisanja bilo čijeg studiranja, pa još u relativno siromašnoj zemlji poput Srbije, prilično je sporno. A ono što je već sasvim bizarno je kada se u državi u kojoj su prosečne plate nekoliko stotina dolara, od zajedničkog novca finansira nečije studiranje po elitnim univerzitetima u inostranstvu. To ne samo da se radi, i to ne samo za osnovne, već i magistarske i doktorske studije, nego kada proces dodele stipendija (inače proces u kojem učestvuju brojne birokrate koje takođe finansiraju prosečni građani) iz nekog razloga zakaže, po novinama se objavljuju srceparajuće priče o navodnim talentima kojima, eto, fali samo još malo novca za ostatak školarine, smeštaj ili avionsku kartu, pa da mogu da pomognu Srbiji tako što će svoj talenat razviti do kraja.
Kolektivno ulaganje u prestižne diplome privilegovanih pojedinaca nije nikakva mudra investicija već veliki luksuz za koji je pitanje koliko će da potraje i u neuporedivo bogatijim društvima. Ne živimo više u srednjem veku i onaj kojem je do znanja i učenja danas ne mora da studira u inostranstvu po ceni od nekoliko desetina hiljada dolara po semestru.
A ako nema smisla finansiranje sticanja samog znanja, pogotovo nema smisla da se finansira nečija nerealna ambicija. Onim zaista talentovanim, kakve su hiljade naših ljudi koji su se školovali u inostranstvu, troškove boravka i studiranja pokrivali su univerziteti. Talenat kojem je potrebna pomoć srpskih poreskih obveznika da bi ga kao takvog prepoznali u inostranstvu jednostavno i nije neki talenat. A očekivanje od ipak relativno siromašne Srbije da mu uprkos tome finansira školovanje u inostranstvu govori ne samo o manjku talenta nego i ozbiljnoj dozi beskrupuloznosti.
doktor psihologije
</div>
<div id="magazin">
NN lice u Srbiji
I mada se u Prihvatilištu ostaje do mesec dana, Š. M. je ovde od januara meseca i ostaje sve dok se ne utvrdi njegov identitet i dok se ne dođe do saznanja kada je rođen i šta ima od škole. 
Došao je iz Nemačke. Kaže da se rodio pre šesnaest godina, ali niko nije siguran da je to tačno. Ni on sam ne može precizno da odgovori na to pitanje.
Poslali su ga u zemlju iz koje davno krenula njegova majka s njim u stomaku i tako trudna udala se za nemačkog državljanina koji ga je priznao.
Hod po životnim mukama ovog momka koji je NN lice u Srbiji počeo je kada je majka napustila očuha i otišla svojim putem više ne pitavši za dete. Očuh se oženio, dobio potomstvo, a Š. M. je stigao u jedan od domova za decu bez roditelja.
– Sve što pamtim iz detinjstva jesu – domovi. Ništa drugo. Iz doma u dom. Bio sam u mnogima.
– Koliko domova si promenio?
– Sedamdeset. Nisam bio dobar.
Š. M. je rano počeo da postaje agresivan. Smeste ga u dom, on pobegne. 
– Najviše sam proveo na ulicama Berlina. Na njima sam se osećao svojim. Koristio sam i nedozvoljena sredstva. Pravio ispade. 
Kada su ga pronašli u jednom od pustih berlinskih kvartova i pokušali da vrate u dom iz koga je pobegao, opirao se. Potražili su njegovog očuha, a DNK analiza je dokaѕala da mu nije otac. Zbog toga je doneta odluka da se vrati u zemlju iz koje su mu oba roditelja. Po tome je on državljanin Srbije. Kako nema krštenicu, a ni drugi važan dokument, on je za sada, momak bez domovine ili NN lice.
Svi pokušaji zaposlenih u Prihvatilištu da dobiju dokumentaciju na osnovu koje bi se utvrdile njegove godine i mogao negde trajnije da se smesti ostale su bez odjeka. 
Kada je stigao u Prihvatilište nije znao ni jednu srpsku reč. Od velike pomoći bio je dečak koji je znao oba jezika, prevodio je ali je ubrzo otišao u Dom za decu bez roditeljskog staranja.
– Kada i predosetim da me hvata nervoza, odmah odlazim u dvorište i bavim se sportom. Odbojku volim, posebno na pesku. Bili smo na Adi Ciganliji sa Vanjom Grbićem. 
Ustaje i uzima sliku sa zida. S ponosom pokazuje sebe na toj slici.
Snežana Prljević 
Deci od srca
Dinarski račun: Primalac: Zavod za vaspitanje dece i omladine, Pobedi za decu Prihvatilišta, Bulevar oslobođenja 219, 11000 Beograd. Svrha uplate: Uplata za projekat „Pobedi za decu Prihvatilišta br. 08-979“.Broj računa: 840-1421761-32
Devizni račun: Svrha uplate: Donacija za projekat „Pobedi za decu Prihvatilišta”
01-504100-100007693-000000-0000 - Devizni račun Republike Srbije-RS-Zavod za vaspitanje dece i omladine, Beograd
IBAN broj: RS 35908504100000769397
Uplatu u evrima u korist računa Zavoda za vaspitanje dece i omladine, Beograd, možete učiniti na broj: 01-504100-100007693-000000-0000 kod Narodne banke Srbije, Kralja Petra 12, Beograd, Republika Srbija

Devojčice češće beže od kuće
U toku protekle godine 123 mališana rešilo je da pobegne od kuće, a podaci Policijske uprave za grad Beograd govore da na jednog dečaka koji reši da „spakuje kofere” dolaze čak tri devojčice za kojima se raspisuje potraga. Tokom 2009. godine inspektori Odeljenja za potražne delatnosti SUP-a u Beogradu tražili i, na svu sreću, pronašli 90 devojčica i 33 dečaka, a najveći broj „begunaca” – 88 njih, imao je između 14 i 18 godina. Do septembra ove godine 66 dece – 47 devojčica i 19 dečaka, pobeglo je od kuće i vraćeno je roditeljima, a prema rečima Snežane Sandić, samostalnog policijskog inspektora u odeljenju za suzbijanje maloletničke delinkvencije u PU za grad Beograd, najkritičniji periodi za bežanje od kuće su polugodište i kraj školske godine.
– Loše ocene prednjače na listi motivacije da se „spakuju koferi”, a sledeći razlog su ljubavni problemi, uzrokovani činjenicom da se roditelji ne slažu sa emotivnim izborom deteta ili imaju stroga pravila kada su u pitanju noćni izlasci sa simpatijom. Međutim, treba istaći da su svađe oko ocena ili ljubavnih problema samo povod da se „promeni” životna adresa – uzrok je najčešće duboko neslaganje sa roditeljima ili snažan osećaj deteta da je neprihvaćeno, nevoljeno ili neshvaćeno i da roditelji nemaju vremena ni razumevanja za njegove probleme. Polnu neravnotežu ja tumačim činjenicom da su devojčice u psihološkom smislu zaista nežniji pol i da tegobnije podnose bure adolescencije – ističe naša sagovornica. 
S druge strane, roditelji sa većom strepnjom gaje žensku decu, pa im često nameću i strožija vaspitna pravila što u tinejdžerskom periodu rađa bunt i prkos. Osim toga, devojčice teže podnose roditeljske svađe, brakorazvodne rasprave i konfliktnu atmosferu u kući. 
– Dobra vest glasi da se gotovo svi begunci pronađu – najčešće su privremeno smešteni na adresi najboljih prijatelja ili njihovih poznanika jer žele „da zametnu trag” pa ne pobegnu kod „prvoosuimnjičenih” prijatelja. Potraga za odbeglima nekada traje samo jedan dan, a policiji je najčešće potrebno par dana da uđe u trag beguncu, a nisu retke ni situacije da se dete samo vrati kući – objašnjava Snežana Sandić.  
Mr Tijana Mirović, psiholog i porodični psihoterapeut ističe da bekstvo od kuće može biti motivisano mnoštvom različitih razloga koji variraju po stepenu složenosti, ali je po pravilu vezano za poremećene porodične odnose. 
– Iako je impulsivnost psihološko srednje ime adolescenata, potrebno je mnogo razloga da bi se pobeglo od kuće, a deca se na ovaj korak najčešće odlučuju kada nasilje postane dominantan način porodične „komunikacije” i kada atmosfera u domu postane toliko nepodnošljiva da je odlazak na ulicu (u metaforičnom i bukvalnom smislu te reči) bolja varijanta nego ostanak kod kuće – ističe naša sagovornica.  
A na pitanje da li dete uspeva da pomiri strasno isposvađane supružnike i vrati mir u porodični dom, naša sagovornica odgovara da se nakon ovog „čina” stvari ponekad promene, ali detetov odlazak često „dolije ulje na vatru” porodičnih sukoba. 
– Prva reakcija roditelja na bekstvo deteta od kuće jeste strah, koga zamenjuje osećaj olakšanja nakon pronalaska ili povratka „begunca”, ali ova osećanja brzo zamenjuje bes i ljutnja – zaključuje Tijana Mirović. Katarina Đorđević

Specijalac opet dobio penziju
Niš – Ovih dana, posle trogodišnje borbe sa administracijom, zastavnik Radoslav Korać, višestruki najbolji sportista padobranac naše zemlje i nekadašnji član elitnog tima padobranaca „Nebeske vidre”, dobio je rešenje o penziji. Time je stavljena tačka na težak period u njegovom i životu njegove porodice, jer mu je, posle razdruživanja zajedničke države Srbija i Crna Gora u jednom trenutku dodeljena zaslužena penzija, a potom i oduzeta.
– Bio sam profesionalni vojnik od 1980. godine. Bio sam u Divuljama kod Splita, pa sam prekomandovan u legendarnu 63. padobransku brigadu u Niš gde od tada imam stalno prebivalište i tu živim sa porodicom – suprugom Svetlanom, sinom Miljanom i kćerkom Bojanom. Privremeno sam bio prekomandovan 2003.godine u 82. pomorski centar Vojske SCG u Crnoj Gori, gde sam se zatekao u trenutku razdruživanja Srbije i Crne Gore. Razrešen sam dužnosti profesionalnog vojnika avgusta, a već septembra 2006.godine, od nadležnih organa Srbije dobio rešenje za penziju sa napomenom da će mi je isplaćivati Crna Gora. Uredno sam primao penziju iz crnogorskog fonda godinu dana, ali je potom obustavljena sa obrazloženjem da nemam prebivalište u Crnoj Gori – objašnjavao je Korać.
Ko zna kada bi i kako vrhunski padobranac ostvario pravo na penziju da nije bilo velike pomoći javnosti i medija, što ne krije:
– Zahvalan sam pre svega „Politici” koja je prva objavila moju priču, ali svakako i ljudima u Ministarstvu odbrane i ministru Draganu Šutanovcu koji su pokazali sluha za moj problem. Iskren da budem, nijednog trenutka nisam sumnjao u pravdu, koja je, eto, konačno stigla i meni. U jednom periodu, to nikada neću zaboraviti, nad mojom porodicom nadvila se još mračnija senka – nekome je bilo palo na pamet da mi oduzme i stan, koji sam dobio posle tri decenija rada u vojsci. Jer, u vreme kada nisam primao penziju i praktično nije bilo razrešeno pitanje da li sam bivši ili aktivni pripadnik naše armije, bilo je tumačenja da nemam pravo ni na regularno dobijeni stan u Nišu. Ipak, ovaj problem je brzo rešen.
Zastavnik Korać bio je trostruki prvak države u skokovima na cilj, dvostruki državni prvak u klasičnim padobranskim disciplinama, prvak u disciplini para-ski, učesnik u obaranju četiri državna rekorda, član padobranske državne reprezentacije u skoro svim disciplinama. On je u Vazduhoplovnom savezu Srbije tri puta proglašavan za najboljeg sportistu padobranca ... Bio je učitelj i trener padobrancima, roniocima, speleozima. Tokom profesionalne karijere ostvario 4.400 skokova padobranom i 1.000 časova ronjenja. U međuvremenu napravio je još 250 uspešnih skokova, a ove godine, na osnovu izuzetnih rezultata na vrhunskim takmičenjima, ponovo je najozbiljniji kandidat za najboljeg sportistu padobranca Srbije. 
– Preostaje mi nova borba da pokušam da ostvarim nadoknadu za period od septembra 2007. do kraja novembra prošle godine, kada mi nije isplaćivana nikakva prinadležnost – rekao je Korać.Toma Todorović

Zabrinuti nastavnici istorije i geografije
Izučavanje istorije i geografije kao obaveznih ili kao izbornih predmeta u zenitu je polemike nadležnih. U srednjim stručnim školama u Srbiji u tekućoj školskoj godini bivši ogledni obrazovni profili (autoelektričar, geodetski tehničar – geometar, pekar, mesar, mlekar, rukovalac – mehaničar poljoprivredne tehnike i poljoprivredni, veterinarski i prehrambeni tehničar) razvijeni u okviru Programa reforme srednjeg stručnog obrazovanja prevedeni su u redovan obrazovni sistem. Trebalo je da đaci koji pohađaju ove smerove uče po novim, osavremenjenim nastavnim planovima i programima, između ostalog, i da biraju da li će se u njihovom rasporedu časova naći geografija, istorija ili neki drugi izborni opšteobrazovni predmet. Na jučerašnjoj sednici Nacionalnog prosvetnog saveta (NPS) usvojeni su novi programi prema kojima će istorija i geografija ipak biti obavezni, bar do iduće školske godine.
– Na dnevnom redu sednice našli su se i opšteobrazovni predmeti u planovima i programima devet obrazovnih profila koji su u srednjim stručnim školama Srbije iz oglednih prevedeni u redovne. Deo programa koji se tiče opšteobrazovnih predmeta usvaja NPS. Zamoljeni smo da nove planove prihvatimo, što smo i uradili. Ali samo da ne bismo kočili započetu nastavnu godinu i to smo uradili sa oročenim rokom važenja od godinu dana. To znači da će u ovoj školskoj godini istorija i geografija biti obavezni predmeti i u obrazovnim profilima koji su iz oglednog prešli u redovan sistem. Osnovali smo komisiju saveta koju čine predstavnici stručnih društava čiji će posao biti da odmah naprave plan aktivnosti u vezi sa izradom reformisanih programa koji će idućeg septembra zaživeti u svim srednjim školama – kazala je Desanka Radunović, predsednica NPS-a, posle sednice. 
Naša sagovornica je napomenula da to što će novi program važiti ove školske godine ne znači da će biti primenjen i iduće. Istakla da je usvojen prvenstveno zato što je školska godina već počela.
– Kasno je sada za prepravljanje. Prostora u školskom kalendaru ima malo za sve naše želje. Ne želimo da nastane otimačina oko broja časova nego da pokušamo da na osnovu kompetencija koje đaci treba da imaju po sticanju diplome definišemo šta treba da se radi i na koji način – zaključila je Radunovićeva. 
Grupa profesora koju su činili članovi Srpskog geografskog društva i Društva istoričara Srbije „Stojan Novaković” sastali su se juče pre sednice Nacionalnog prosvetnog saveta, sa Zoranom Šamijem, predsednikom skupštinskog Odbora za prosvetu, i obratili mu se za pomoć kako bi geografiju i istoriju sačuvali u grupi obaveznih predmeta kada je reč o srednjim stručnim školama. Za sada u 332 stručne škole nastava se realizuje po klasičnom programu po kome su istorija i geografija obavezni predmeti. Problem su škole u kojima se nastava izvodi i po oglednim planovima, a u kojima su ti predmeti „smešteni” u izborne. 
– Pre sedam, osam godina sprovedena je reforma srednjeg stručnog obrazovanja. Izrađeni su pilot programi koji su predviđali da nacionalna grupa predmeta, u koju spadaju istorija i geografija, postane izborna – objasnio je za „Politiku” Momčilo Pavlović, direktor Instituta za savremenu istoriju. Tako su četiri godine učenici srednjih stručnih škola mogli da biraju da li će učiti geografiju ili, na primer, muzičko. Prema rečima našeg sagovornika, uz pomoć Ministarstva prosvete i Zavoda za unapređenje obrazovanja i vaspitanja uspeli su da od 1. septembra delom vrate ove predmete u stručne škole sa po jednim časom nedeljno. Tako je školska godina u tim školama počela sa programom po kome je geografiji i istoriji vraćen status obaveznog predmeta.
– Sada, kada ti pilot programi ulaze u redovan sistem, naši zahtevi su veći. Tražimo da nacionalni predmeti budu prisutni sa po 70 časova godišnje u trogodišnjim školama, odnosno 140 časova u četvorogodišnjim – kazao je Pavlović. 
Upitana za komentar o ideji da istorija i geografija budu zastupljeni sa po 70 časova godišnje u trogodišnjim školama, odnosno 140 časova u četvorogodišnjim Desanka Radunović kaže:
– Predstavnici društava i geografa i istoričara su članovi NPS-a i očekujem da ćemo u predstojećim razgovorima imati dovoljno fleksibilnosti i razuma da prihvatimo činjenicu da ne možemo samo zagovarati svoju nauku i oblast. Nadam se da ćemo se usaglasiti oko toga koje stručne a koje opšteobrazovne kompetencije deca treba da poseduju. Ne želimo da se dogodi da đaci posle završetka srednje stručne škole budu samo dobri majstori, a da kao građani budu veoma oštećeni u smislu da im nedostaje opšta kultura.M. Simić-Miladinović
V. Dugalić
</div>
<div id="politika">
Izjednačeni DS i SNS
Čak polovina birača u Srbiji u ovom trenutku zna za koga bi glasala. Ovo je podatak iz najnovijeg Cesidovog istraživanja, a Đorđe Vuković objašnjava da iz iskustva zna da je van izbornog perioda opredeljeno od 35 do 40 odsto birača, a pred same izbore oko 60 odsto. „Ako u Srbiji ima 5,5 miliona birača, onda se može reći da je 2.750.000 reklo svoj izbor. Objašnjenje za ovo mogla bi biti Rezolucija o Kosovu i Metohiji koja je zagrejala političku scenu”, kaže Vuković.
U ovom istraživanju urađenom od 3. do 10. septembra na uzorku od 1.800 ispitanika, izjednačene su dve velike stranke, pa tako DS i SNS imaju po 29 odsto biračkog poverenja. Ako se demokratama dodaju koalicioni partneri SPO, LSDV i SDP, onda je taj procenat 33 odsto. Naprednjaci u zbiru sa Novom Srbijom imaju 32 odsto biračkog poverenja. Vuković kaže da je koalicija ZES na izborima osvojila 38 odsto, a da svako istraživanje ima svoja odstupanja od jedan odsto plus minus. Kaže i da je u klasičnom istraživanju teško „uhvatiti” regione, kao i da je u jednom istraživanju jači DS, a u drugom SNS u zavisnosti od događaja.
Socijalistička partija Srbije i Jedinstvena Srbija osvojili bi deset odsto glasova birača da su izbori, Demokratska stranka Srbije sedam odsto, Srpska radikalna stranka šest, a Liberalno-demokratska partija pet odsto. Vuković podseća da je SPS posle izbora bio nešto niže od DSS-a, u jednom periodu bili su u ravni sa njima a onda su porasli. „Kada je u pitanju SRS teško je reći koliko ljudi prepoznaje političke promene. Neki ljudi kaži glasaću za radikale, za Tomu. Ljudi se identifikuju sa liderima, odnosno sa onim što oni predstavljaju. LDP je i do sada imao ovaj procenat i za razliku od radikala oni nemaju pad. Manjine su dobile četiri odsto, koliko dobijaju na izborima a to je od 10 do 12 mandata. G 17 plus ima tri odsto, ranije su imali i manje, i treba reći da ljudi još ne prepoznaju Uniju regiona”, kaže Vuković.
On dodaje da sve ovo treba prihvatiti sa dosta rezerve, jer to može mnogo da se menja do izbora. „Koalicija ZES-a je na izborima 2008. godine uspela da izvuče sve kapacitete. Tada je izašlo 400.000 manje birača nego na predsedničkim izborima, i to su bili neodlučni radikali, apstinenti. Međutim, ljudi se sve više navikavaju da glasaju za jednu stranku, glasaju čak i porodično kao na zapadu”, kaže Vuković.(/slika2)
Komentarišući „dobar rezultat” Đorđe Milićević portparol SPS-a kaže da je Koalicija SPS–PUPS–JS jedina politička opcija koja ima kontinuirani rast rejtinga. „Ne želimo da se mnogo osvrćemo na istraživanja, jer najbolje govore rezultati na 20-25 vanrednih lokalnih izbora. Najmerodavniji su izbori i sud građana, a oni pokazuju kontinuirani rast rejtinga naše koalicije”, dodaje Milićević.
Ivan Andrić, član Predsedništva LSDP- a, kaže da nema sumnje da su se desile ogromne političke promene u orijentaciji srpskog birača. „LDP je danas treća stranka po snazi i imamo između sedam i osam odsto glasova. U to više niko ne sumnja, jer se taj veliki rast uticaja LDP-a vidi u svakom segmentu politike, pa i u običnom životu. LDP je izgradio ugled tako što nikada nismo lagali birače. Normalno je da rastemo jer smo najjasnije profilisana evropska stranka, nikada nismo lagali oko teških tema kao što je Kosovo. Ljudi u Srbiji su razumni i sve pažljivije gledaju kako su ih tretirale političke stranke. Sada građani to vrlo jasno kažu tako što veruju LDP-u i kada kažemo da smo udarili u zid i da moramo da nađemo partnere u Briselu i Vašingtonu, kada ponudimo konkretno rešenje za selo i poljoprivredu ili tražimo da se revidira sporazum sa Rusijom jer plaćamo najskuplji gas i benzin. To su teme koje opterećuju ljude, ali nama danas više veruju zbog toga što smo bili dosledni i nikada nismo padali u populizam. Druge stranke su to stalno radile”, dodaje Andrić.
Ivana Anojčić
-----------------------------------------------
Srđan Bogosavljević: Zašto se razlikuju rezultati istraživanja
Kao rukovodilac najveće kompanije u Srbiji koja se bavi anketnim istraživanjima, nemam običaj da komentarišem tuđe rezultate, zato bih principijelno pokušao da objasnim zašto je normalno da se razlikuju rezultati istraživanja.
Prvi i svakako najvažniji razlog postojanja razlika u istraživanjima je trenutak u kome je rađeno, jer su ankete snimak trenutka koji je pod velikim uticajem aktuelnih događanja. Kod nas u poslednje vreme je izuzetno važno da li jebilo pre ili posle odluke Međunarodnog suda, pre ili posle skupštinske rasprave,pre ili posle Generalne skupštine UN... 
Drugi razlog leži u statistici, odnosno veličini uzorka,jer će svaki novi uzorak dati novi, približan, ali ne isti rezultat tako da jepotpuno bespredmetnorezultate anketnih istraživanjaobjavljivati sa decimalama i svakako treba imati na umu da će se stvarni podatak od na primer pet odsto u jako dobrima anketama pojavljivati u rasponu od četiri odsto do šest odsto. Treće važno je i kako je pitanje postavljeno: može da se pita za koga biste vi glasali da su danas izbori. Tada ispitanik sam upisuje naziv partije. Moguće je i da se ponudi lista sa nekoliko partija i da se traži da ispitanik zaokruži jednu. Kod nas je naročito važno kako se postavlja pitanje u odnosu na koalicije zato što su one u Srbiji relativno stabilne, na primer, SPS, PUPS i JS ili manje stabilne kao što jeDSS i NS, ili ne baš stabilne kao što je ZES.
Konačno, važno je ikako se prezentujurezultati.ISM je imao istraživanje sredinom avgusta i rezultati su u velikojmeri nalik onima koji su pripisani IRI-ju.
Za kraj bih ipak ponovio važni su smerovi i iz njih se vidi da je politička scena dosta stabilna i da su se izdvojile dve velike partije, uz njih još četiri koje su stalno preko cenzusaod pet odsto (LDP, SPS, DSS, SRS) i nekoliko partija koji su jaki koalicioni partneri u ovom trenutku, ali imaju potencijal i da rastu i da prave nova savezništva
Autor je  direktor IPSOS Stratedžik marketinga

Tadić: Srbija ne sme da odustane od članstva u EU
BEOGRAD – Predsednik Srbije Boris Tadić izjavio je večeras da u Evropskoj uniji postoji izuzetno povoljna klima za prosleđivanje zahteva Srbije za članstvo u EU i dodao da Srbija nikada ne bi smela da odustane od ulaska u Uniju.
"Naš cilj je da što pre dobijemo status kandidata i datum za početak pregovora o članstvu u Uniji", rekao je Tadić novinarima posle dodele stipendija četvrtoj generaciji učesnika programa "Iskusiti Evropu" u organizaciji Fonda "Dr Zoran Đinđić".
Tadić je dodao da u Srbiji moraju da se sprovedu reforme i usvoje neophodni zakoni, ali i ukazao da je u poslednje vreme došlo do izvesnog usporavanja u usvajanju zakona u parlamentu ili u vladi.

Pramer: Do kraja godine Austrija će da ratifikuje SSP
BEČ – Do kraja godine austrijski parlament ratifikovaće tri sporazuma sa Srbijom, među kojima su Sporazum o stabilizaciji i pridruživanju (SSP) i Sporazum o izbegavanju dvostrukog oporezivanja, najavila je danas u Beču predsednica austrijskog parlamenta Barbara Pramer nakon razgovora sa predsednicom Narodne skupštine Srbije Slavicom Đukić-Dejanović.
Pramerova je na konferenciji za štampu izrazila zadovoljstvo usvojenom rezolucijom Srbije i EU o mišljenju Međunarodnog suda pravde u Generalnoj skupštini UN, ocenivši da se radi o velikom doprinosu za dalji put Srbije u EU.
Ona je najavila i da će se nastaviti intenzivna saradnja dva parlamenta, posebno u oblasti zaštite potrošača, gde predsedavajući parlamentarne grupe prijateljstva Austrija-Srbija Johan Majer, kao ekspert iz te oblasti, rado stavlja svoje znanje na raspolaganje.
"Na parlamentarnom nivou treba da učestvujemo u razvoju i sprovođenju Dunavske strategije. Smatram to velikim izazovom i velikom šansom, da sebe shvatimo jednim velikim regionom", istakla je Pramer.
Đukić Dejanović je objasnila da je usvojena Rezolucija "samo korak u lancu događaja koji će očigledno trajati, s jedne strane ka Savetu bezbednosti UN, i s druge ka dijalogu subjekata koji treba da poprave uslove ljudi koji žive na Kosovu i Metohiji".
Kada je reč o saradnji dve skupštine, ona je naglasila da je na takvom nivou da predstavlja podsticaj saradnji među državama i privredama.
"Prošlogodišnja poseta moje koleginice srpskom parlamentu bila je značajan podsticaj daljim koracima, posebno za naša tela, a odbori za spoljne poslove, evropske integracije i Parlamentarna grupa Austrija-Srbija su vredno radili. Danas smo se dogovorili da treba uključiti veći broj radnih tela parlamenata u tu saradnju", kazala je Đukić-Dejanović.
Odor za bezbednost treba sa odgovarajućim telima austrijskog parlamenta da radi na izradi startegije antkroupcijiskih aktivnosti. Parlamentarna tela koja se bave ekonomskim pitanjima treba da podstiču inače jako dobru ekonomsku saradnju i ubuduće, objasnila je ona podsećajući da je Austrija u Srbiju investirala oko dve milijarde evra.
Kada je reč o podunavskim zemljama, Đukić- Dejanović je izrazila očekivanje da će saradnja parlamenata iznedriti odgovore na aktuelna pitanja u vezi Dunava.
"Složile smo se da je možda najjači most koji postoji između naših parlamenata i država ogroman broj naših državljana sa i bez pasoša koji rade ovde u Austriji. Izrazile smo zadovoljstvo zbog njihove dobre integrisanosti i čvrstih veza sa maticom", naglasila je ona.
"Mi smo srećni što imamo tako dobru i mnogobrojnu srpsku zajednicu u Austriji. To su ljudi koji već decenijama žive ovde, to su kako rado nazivam srpski Austrijanci ili austrijski Srbi. Sa tom najvećom grupacijom imamo pozitivna iskustva i tesno sarađujemo", zaključila je Pramerova.
Predsednica Skupštine Srbije, koja danas boravi u zvaničnoj poseti Austriji, razgovala je i sa predsednikom Saveznog veća Martinom Prajnederom.
</div>
<div id="vesti">
Evakuisan Ajfelov toranj posle dojave o bombi
PARIZ – Pariska policija evakuisala je Ajfelov toranj i njegovu okolinu zbog dojave o bombi, prenela je agencija AFP.
Veliki broj pripadnika policije u mirnoj atmosferi evakuisao je, večeras posle 21 časa, Ajfelov toranj i njegovu okolinu, gde se nalazilo oko 25.000 osoba, potvrdio je jedan neimenovani izvor iz policije.
Evakuacija je počela posle anonimne telefonske dojave o postavljenoj bombi i otkrivanja "sumnjivog paketa", rekao je taj izvor.

Teško vreme za Luškova
Moskovski gradonačelnik Jurij Luškov ponovo je na meti političkih oponenata. Naravno, nije mu prvi put, on je stari borac, ali nekako se čini da će obračun koji ovog puta predstoji za prvog čoveka ruske prestonice biti daleko teži od prethodnih. Jer, ulog je veći nego ikada do sada, i meri se izuzetnom političkom moći i milijardama dolara. A i sama „meta“ napada je načeta godinama.
Fitilj je potpaljen tokom vikenda, kada je na federalnim televizijskim kanalima prikazano više priloga u kojima je Luškov u glavnoj ulozi kao – negativac. Osnovne teme priča bile su: korupcija koja caruje među moskovskim činovnicima, nepotizam koji je omogućio Luškovljevoj supruzi Jeleni Baturini da postane jedna od najbogatijih žena sveta, izgradnja autoputa kroz šumu Himki i moguće ekološke posledice, rušenje starih privatnih kuća zarad izgradnje novih solitera…  
Sve je počelo od filma (u slobodnom prevodu) „U pitanju je kapa“, (Luškov se u javnosti uvek pojavljuje sa kožnim kačketom na glavi), emitovanog u petak na televiziji NTV. Interesantno je da su urednici i novinari pomenute televizije „nalog“ za pravljenje filma dobili u sredu, tako da su do petka skrpili to što su imali. Ipak, sasvim dovoljno da se priča dalje razvija. Potonji prilozi su bili ravnomerno raspoređeni po različitim televizijama, premeštani su sa jednog kanala na drugi, dosnimavani, premontiravani… Ukratko, i najpovršnijim gledaocima je odmah bilo jasno da je reč o ozbiljnoj kampanji, vešto vođenoj i sa mogućim ozbiljnim posledicama po gradonačelnika. Vrhunac je predstavljalo pojavljivanje i jednoj od emisija novinara Sergeja Dorenka, čoveka koji je svoje mesto u analima ruske žurnalistike obezbedio početkom veka kao autor najcrnjih političkih manipulacija i pamfleta.
Ipak, kada se malo dublje zagrebe po „slučaju Luškova“, ono što izlazi na videlo daleko je značajnije od sudbine moskovskog gradonačelnika. Naime, sve ukazuje na to da su napadi na prvog čoveka prestonice, u stvari, deo mnogo važnijeg „sukoba“ koji, za sada, tek tinja, a u kojem „ruke lome“ administracija Kremlja, sa jedne strane, i najbliži saradnici ruskog premijera Vladimira Putina, sa druge. I sve to na dve godine od predsedničkih izbora (2012) koji će pobedniku omogućiti da najvećom zemljom na svetu, faktički, rukovodi punih 12 sledećih godina!
Prve jasnije naznake da se nešto ozbiljno „kuva“ stigle su povodom već pomenute izgradnje autoputa kroz šumu Himki, jednog od najvažnijih „prečistača“ vazduha koji udišu Moskovljani. Posečeno drveće trebalo je da ustupi mesto asfaltnoj traci koja će da se protegne sve do „severne prestonice“ Sankt Peterburga. Ali, digli su se zaštitnici prirode, opozicionari, obični građani. Doduše, nije ih bilo mnogo, oko 2.000, ali bili su dovoljno glasni i medijski podržani i – uspeli su. Ruski predsednik Dmitrij Medvedev lično se založio da se radovi obustave, a za autoput pronađe nova trasa. Luškov se sa ovakvim rešenjem nije složio.
Odmah su krenule priče o tome da se vladavini aktuelnog gradonačelnika bliži kraj. Pojedini mediji su čak počeli da spekulišu da bi bračni par Luškov uskoro mogao da potraži utočište negde izvan granica zemlje, u Velikoj Britaniji ili Austriji. Ali, ispostavilo se, problem je kako naći adekvatnu zamena za „čoveka sa kačketom“. Ne samo u prestonici, nego i u vladajućoj partiji Ujedinjena Rusija. Premijer Vladimir Putin ne krije da pred sledeće predsedničke izbore računa upravo na Luškova kao izuzetno jaku političku figuru. Kako je nedavno pisao prestonički list „Moskovski komsomolec“, postoje političke snage koje pokušavaju da Medvedeva gurnu u konfrontaciju sa Putinom i njegovim glavnim saradnicima, u koje se svakako ubraja i gradonačelnik.
Kao prvi odgovor, Luškov najavljuje tužbu protiv televizija koje su se uplele u kampanju protiv njega i njegove supruge. On tvrdi da nijedna od izrečenih optužbi ne stoji. Kao ni optužba da mu je više stalo do pčela (gradonačelnik je pasionirani pčelar), nego do blagostanja žitelja prestonice. Uostalom, ako se u centru desetomilionskog grada na protestu okupi tek 2.000 demonstranata to, po Luškovu, i nije pokazatelj da ga građani više neće. A njegov sadašnji mandat ionako ističe već tokom naredne godine.
Sudbinu prvog čoveka Moskve, po svoj prilici, odrediće – Vladimir Putin. Ako istraje u svojoj nameri da se vrati na čelo Rusije, Luškov će mu biti i te kako potreban. Sa druge strane, ukoliko ga „pusti niz vodu“ – to bi moglo da se protumači kao premijerova „slabost“. A teško je verovati da bi Putin tako nešto sebi ikada dozvolio.

Nova kubanska revolucija
Kada je prošle nedelje Fidel Kastro u intervjuu novinaru američkog „Atlantik magazina” izjavio da „kubanski ekonomski model više ne funkcioniše”, malo ko je pretpostavio da će upravo ta izjava biti najava za svojevrsnu ekonomsku revoluciju koja će pogoditi Kubu. Vlasti u Havani najavile su da će u narednom periodu biti otpušteno milion zaposlenih u državnoj službi, pri čemu će već do marta sledeće godine 500.000 državnih službenika dobiti otkaz.
Kubanski sindikati su saopštili da će država pokušati da većinu od tih pola miliona zaposlenih prebaci u nedržavni sektor a da će, s obzirom na nastojanja o povećanju efikasnosti, u državnom sektoru biti otvoreno veoma malo novih mogućnosti za zaposlenje. Prema pisanju medija, krajem prošle godine u državnom sektoru Kube bilo je zaposleno više od pet miliona ljudi, odnosno oko 85 odsto ukupne radne snage ove karipske zemlje.
„Naša država ne može i ne bi trebalo dalje da održava firme, proizvodne jedinice, usluge i budžetske organizacije koje naduvavaju platne spiskove i (gomilaju) gubitke koji su štetni za privredu”, navodi se u saopštenju Saveza kubanskih radnika, jedine sindikalne organizacije koju vlast dozvoljava, prenosi Rojters.
Sindikalci navode da će „mogućnosti za nova radna mesta biti proširene novim formama nedržavnog zapošljavanja, između ostalog, i iznajmljivanjem imovine u vidu zadruga i samozapošljavanja” gde bi, prema njihovoj oceni, moglo da posao nađe na stotine hiljada radnika.
Na Kubi trenutno radi u privatnom sektoru samo 591.000 ljudi i to su uglavnom individualni poljoprivrednici. 
Prošlonedeljna izjava druga Fidela o nefunkcionisanju ekonomskog modela Kube, koju je američki novinar Džefri Goldberg objavio na svom blogu, ispostavila se kao svojevrsna najava da Raul Kastro za ovu najznačajniju reformu funkcionisanja države ima podršku i od svog brata od kojeg je 2006. godine preuzeo vlast. Raul Kastro već duže vreme zauzima se za reformu sistema koji sada, kako on objašnjava, „omogućava da platu dobijaju i ljudi koji gotovo ništa ne rade”. Osim toga, on se dugo žalio da Kubanci suviše očekuju od države, koja daje mesečne plate u proseku od samo 20 dolara, ali pruža besplatno obrazovanje i zdravstvenu zaštitu, a pritom i subvencioniše stanarine, saobraćaj i osnovnu hranu.
On je u televizijskom obraćanju naciji izjavio da će možda svaki peti zaposleni u državnoj službi, odnosno milion ljudi, biti višak. Međutim, nisu saopšteni detalji o tome kako će biti ostvaren ovaj dramatičan preokret, premda su i pre ove vesti mediji izveštavali na osnovu razgovora sa kubanskim radnicima da su otpuštanja u nekoliko državnih sektora već u toku.
Rojters prenosi izjave svojih izvora u Komunističkoj partiji Kube, koji su videli planove o ovim promenama u državnoj službi, da se očekuje da će do kraja iduće godine biti izdato 250.000 novih radnih licenci (za privatni biznis neophodna je licenca) kao i da je u planu da bude otvoreno 200.000 radnih mesta koja nisu u državnom sektoru. Ovi izvori navode da će otpuštenim državnim službenicima biti ponuđena alternativna radna mesta, a ukoliko ni jedno ne prihvate, dobijaće primanja za nezaposlene u visini od 70 odsto plate, ali ne duže od tri meseca.
Ipak, zaposleni koji ostanu bez posla i dalje će imati pravo na besplatno školovanje i zdravstvene usluge, kao i plaćanje zakupnine stana, koja će maksimalno iznositi deseti deo plate osobe koja najviše zarađuje u porodici.
U svakom slučaju, ova reforma predstavljaće značajno ispravljanje odluke komunističke revolucionarne vlasti koja je 1968. godine podržavila 58.000 malih privatnih preduzeća u kojim je radilo do osam zaposlenih.
Zapadni mediji su već počeli da se pitaju da li je na sceni nova kubanska revolucija, koja ovog puta vraća na ovo karipsko ostrvo tekovine kapitalizma. Okretanje privatnom preduzetništvu zaista predstavlja veliki preokret u kubanskom društvu jednakosti. Tome je znatno doprinela, osim 48 godina američkog embarga, i svetska ekonomska kriza koja je Kubi smanjila prihod od turizma, kao i prihod od izvoza nikla, čija je cena pala a to je glavni kubanski izvozni proizvod.N. Radičević

Francuski parlament zabranio nošenje nikaba i burke
PARIZ – Francuski parlament e konačno glasanjem u Senatu, usvojio zakon kojim se na javnom mestu zabranjuje nošenje muslimanske marame koja pokriva lice, ali zakon će da stupi na snagu tek na proleće 2011. godine.
Francuska, u kojoj prema zvaničnim procenama lice u potpunosti pokriva oko 1.900 muslimanki, postala je tako prva evropska zemlja koja je uvela takvu zabranu. Slična mera je trenutno predmet parlamentarne diskusije u Belgiji.
U tekstu se ne spominje direktno marama koja u potpunosti pokriva lice, već se zabranjuje "prikrivanje lica na javnom mestu", što znači na ulici i mestima otvorenim za javnost kao što su prodavnice, kafići, gradski saobraćaj, parkovi, ali i opštine, škole, bolnice.
Žene koje budu pokrivale lice nikabom, koji ostavlja slobodne samo oči ili burkom koja pokriva čitavo telo, uključujući i celo lice, moraće ubuduće da plate kaznu od 150 evra ili da pohađaju kurs o građanskom vaspitanju.
Svakoj osobi koja bude primoravala žene da pokrivaju lice i telo, preti kazna od godinu dana zatvora i novčana kazna od 30.000 evra.

SAD odlikovale Blera Medaljom za slobodu za ulogu na Kosovu
LONDON - Bivši britanski premijer Toni Bler nagrađen je Medaljom za slobodu, najvećim priznanjem u Sjedinjenih Američkim Državama, zbog uloge koju je imao u „mirovnom procesu” u Severnoj Irskoj i na Kosovu i angažovanju kao izaslanik za Bliski istok po okončanju visoke državne funkcije.
Nagradu Nacionalnog ustavnog centra iz Filadelfije uručio je Bleru sinoć bivši američki predsednik Bil Klinton, javio je danas britanski Bi-Bi-Si.
„Sloboda nije stečena slučajno. Osvojena je trudom”, rekao je Bler primajući medalju američke nevladine profitne organizacije uz ček od 100.000 dolara.
On je dodao da želi da se zalaže za svet u kojem su ljudi slobodni da slede svoju veru bez straha ili koristi i da poštuju one različite vere od njihove, naveo je Bi-Bi-Si.
Primajući nagradu Bler, koji je bio na čelu Vlade Velike Britanije od 1997-2007. godine, stao je rame uz rame s mnogim poznatim ličnostima koje su ranije dobile istu nagradu, uključujući bivšeg sovjetskog lidera Mihaila Gorbačova, bivšeg generalnog sekretara UN Kofija Anana, bivših američkih predsednika Bila Klintona i Džordža Buša i drugih.
Blerovi nedavno objavljeni memoari u kojima snažno brani svoju politiku, posebno odluku da povede Britaniju u rat protiv Iraka, izazvali su oštre kritike u Britaniji dok je u Republici Irskoj dočekan protestima zbog uloge koju je imao u „mirovnom procesu” u susednoj Severnoj Irskoj.
Tanjug
</div>
  </body>
 </text>
</TEI>