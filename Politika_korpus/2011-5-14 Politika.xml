<TEI version="3.3.0" xmlns="http://www.tei-c.org/ns/1.0">
 <teiHeader>
  <fileDesc>
   <titleStmt>
    <title>The shortest TEI Document Imaginable</title>
   </titleStmt>
   <publicationStmt>
    <p>First published as part of TEI P2, this is the P5
         version using a namespace.</p>
   </publicationStmt>
   <sourceDesc>
    <p>No source: this is an original work.</p>
   </sourceDesc>
  </fileDesc>
 </teiHeader>
 <text>
  <body>
ODKB kao „istočni NATO”
Raspad Sovjetskog Saveza 1991, i osamostaljenje njegovih republika, nametnulo je tokom vremena potrebu stvaranja potpuno novog bezbednosnog sistema na istoku Starog kontinenta i u delu Azije koji je pokrivala bivša država. Drugim rečima, trebalo je uskladi delovanje bezbednosnih struktura prilagođenih potrebama nekadašnje velike zajedničke zemlje, sa novonastalim potrebama svih njenih bivših članica – počevši od Rusije.
Raspad SSSR-a nije prošao bez lokalnih oružanih sukoba, poput onih u Gruziji, Nagorno Karabahu, Moldaviji... ili potonjih „obojenih” revolucija u Gruziji, Ukrajini, Kirgiziji... Sve to, kao i pritisci izvan bivšeg sovjetskog prostora, pre svega ubrzano širenje NATO-a na istok, nametnulo je uslove za stvaranje nove bezbednosne strukture, po ugledu na NATO, ali okrenute, pre svega, zemljama koje su više od sedam decenija opstajale u zajedničkim granicama.
Tako su 15. maja 1992. Jermenija, Kazahstan, Rusija, Tadžikistan i Uzbekistan u Taškentu potpisali Dogovor o kolektivnoj bezbednosti (DKB). Naredne godine pridružili su im se Azerbejdžan, Gruzija i Belorusija. Dogovor sa važnošću od pet godina, i mogućnošću produženja, potpisan je 20. aprila 1994. Pet godina kasnije produžen je, ali bez učešća Azerbejdžana, Gruzije i Uzbekistana (koji se pod okrilje organizacije vratio 2006). U maju 2007. generalni sekretar ODKB Nikolaj Bordjuža najavio je mogućnost pristupa Irana ovoj organizaciji, kao prve zemlje izvan nekadašnjeg SSSR-a.
U maju 2002. organizacija dobija svoj statut i ostale neophodne akte i postaje istinski međunarodni činilac pod punim nazivom: Organizacija dogovora (sporazuma) o kolektivnoj bezbednosti (ODKB). Potpisani dokumenti su na snagu stupili 18. septembra 2003, a naredne godine Generalna skupština UN je ODKB-u dodelila status stalnog posmatrača. Početkom 2009, stvorene su Zajedničke snage za brzo delovanje (KSOR) sa zadatkom odbijanja moguće vojne agresije, za sprovođenje antiterorističkih akcija, borbu protiv međunarodnog kriminala, prometa narkoticima i pomoć u slučaju velikih prirodnih katastrofa.
(/slika2)Važna činjenica u funkcionisanju ODKB-a svakako je to što je ova organizacija stvorena od država koje su decenijama bile članice zajedničkog Sovjetskog Saveza,vodile su jedinstvenu bezbednosnu politiku, imale komplementarneekonomije i industriju, a na vojnom planu stvarale oružane snage u saglasnosti sa opštom potrebama takve države. Takođe, tradicija zajedničke pobede nad nacističkom Nemačkom u Velikom otadžbinskom ratu odigrala je svoju pozitivnu ulogu u stvaranju ODKB-a.
Treća važna komponenta jeste to što, za razliku od NATO-a koji je formiran u epohi „hladnog rata”,a sa ciljem izgradnje jakog zapadnog fronta protiv tadašnjeg SSSR-a, ODKB je stvoren u sasvim drugačijim uslovima, na ostacima upravo onoga protiv čega je NATO trebalo da deluje. A to znači i sa novim, vrednim iskustvom. Ipak, prema rečima generalnog sekretara, mogućnost saradnje ODKB sa NATO-om nije isključena. „Ako se ozbiljno bavimo problemima bezbednosti, koji dotiču društvo uopšte, saradnja sa Alijansom je neophodna”, izjavio je jednom prilikom Bordjuža.
Inače, po strukturi, ODKB se ne razlikuje mnogo od zapadnog vojnog saveza, što mu je i donelo naziv „istočni NATO”. Najviši organ je Savet kolektivne bezbednosti (SKB) koji sačinjavaju šefovi država članica. Potom sledi Savet ministara inostranih poslova (SMID), pa Savet ministara odbrane (SMO) i Komitet sekretara saveta bezbednosti (KSSB) kao konsultativni i izvršni organ za pitanja koordinacije. Na čelu organizacije je generalni sekretar kao najviši administrativni organ, a tu su i Sekretarijat organizacije i Zajednički štab ODKB.
Slobodan Samardžija
-----------------------------------------------------------
Za sada bez ratnih dejstava
U dosadašnjem delovanju ODKB, osim povremenih zajedničkih vojnih vežbi, nije bio upleten u borbena dejstva. U junu 2010, tokom sukoba u Kirgiziji sa tamošnjom uzbečkom dijasporom, sazvano je vanredno zasedanje Komiteta sekretara saveta bezbednosti sa kojeg je ruskom predsedniku Dmitriju Medvedevu upućen zvaničan zahtev rukovodstva Kirgizije za upućivanje snaga KSOR-a u ovu republiku. Zahtev nije ispunjen, što je kod pojedinih članica, posebno u Belorusiji, ocenjeno kao – znak slabosti.

Jači sa Moskvom
Postavlja se pitanje da li Srbija treba da ostane vojno neutralna ili da se vojno svrsta uz neka od dva postojeća vojna bloka, uz NATO ili uz ODKB.
Neću se osvrtati na razloge zbog čega ne treba ni po kakvu cenu ući u NATO, već ću izneti neke od razloga zbog čega mislim da je Srbiji najbolje rešenje da krene putem ka ODKB-u. Jedan od osnovnih razloga leži u činjenici da Rusija i Srbija u istoriji ne samo da nisu nikada ratovale, već naša dva naroda vezuju iskrena, bliska (bratska) osećanja. Posebno imajući u vidu da je Rusija kad god je bila u prilici pomagala Srbiji i srpskom narodu kroz istoriju, i da je formiranje srpske vojske počelo odmah u Prvom srpskom ustanku po ugledu i uz obilatu pomoć Rusije.
Naša namenska industrija u najvećoj meri je kompatibilna sa ruskom namenskom industrijom, što otvara velike mogućnosti za razvoj, saradnju i proizvodnju naoružanja ne samo za naše potrebe, nego i za tržište zemalja članica ODKB-a, kao i trećih zemalja.
Takođe, ne sme se zanemariti ni činjenica koja je jako važna, a to je odnos naših oficira i vojnika prema Rusiji, kao i ogromna želja za saradnjom.
Ono što je takođe važno jeste vojna snaga kojom raspolaže ODKB-a sa Rusijom na čelu i posebno uzlazni trend jačanja svih vidova vojske Rusije.
Posebno treba imati u vidu i činjenicu da je ODKB za razliku od NATO-a odbrambeni savez, da su njegovi ciljevi potpuno u skladu sa našim interesima: održavanje mira, međunarodne bezbednosti, zaštita teritorijalne celovitosti i suvereniteta zemalja članica (KiM).
ODKB deluje u skladu sa Poveljom UN, međunarodnog prava, Završnog akta u Helsinkiju i, pored kolektivne bezbednosti zemalja članica, aktivnosti su usmerene protiv međunarodnog terorizma, nezakonite trgovine narkoticima, oružjem i ljudima.
Na kraju, posebno treba imati u vidu činjenicu da bi u slučaju napada na bilo koju članicu ODKB-a Rusija upotrebila i svoje strateške nuklearne snage.
Ako se pogleda sve ovo izneto, mislim da je dilema otklonjena i da je pravi izbor ODKB.
– autor je potpredsednik Srpske radikalne stranke

Sa Alijansom stižu investicije
Četiri grupe argumenata jasno i nedvosmisleno dokazuju da je članstvo Srbije u NATO-u najviši državni i nacionalni interes.
Politički razlog – kroz članstvo u NATO-u stiže se brže do punopravnog članstva u EU, što je najvažniji prioritet državne politike Srbije. To nam pokazuje iskustvo svih bivših komunističkih zemalja sa kojima jedino možemo da se upoređujemo. Osim toga, članstvo u NATO-u omogućava povlačenje jasnih granica u očuvanju državnih interesa. Primer boljih uslova koje su Mađarska, Bugarska, Grčka, Slovenija dobile u „Južnom toku” u odnosu na Srbiju– nije jedini, ali je najdrastičniji.
Ekonomski razlog – u državama koje su pristupile NATO-u 1999. i 2004. došlo je do značajnog rasta BDP-a. Kod svih zemalja stopa rasta BDP-a skočila za najmanje 25 odsto do čak 65 u godinama posle pristupanja. Ovakvi rezultati u razvoju posledica su pre svega rasta stranih direktnih investicija. U Češkoj rastu 79 odsto, u Estoniji za 190, a u Litvaniji 2004. rast SDI bio je čak 289 odsto. U Rumuniji i Bugarskoj koje su ušle 2004. (a u EU tek 2007, što pokazuje efekat samo od NATO članstva), došlo je te godine do skoka SDI od 47 odsto u Bugarskoj i čak 166 odsto u Rumuniji.
.Bezbednosni razlog – ne samo što NATO najzad znači trajan mir na Balkanu, već i zbog toga što bi bez članstva u NATO-u Srbija bila osuđena na tavorenje na margina Evrope, čak i Balkana, jer će uskoro sve države oko nas biti članice tog saveza.
Vrednosni, odnosno civilizacijski razlog – posvećenost ne samo temeljima liberalne demokratije, kao što su ljudska prava i individualne slobode, tržišna privreda bazirana na privatnoj svojini, vladavina prava već i antifašizam. Jer NATO su osnovale zemlje koje su činile većinu antifašističke koalicije u Drugom svetskom ratu.
* Autor je narodni poslanik Liberalno-demokratske partije

Klizavi put vojne neutralnosti
Ako se lobisti NATO-a i proruska škola slažu u nečemu onda je to da građani Srbije na referendumu treba da odluče o eventualnom učlanjenju naše zemlje u vojno-političke saveze ili zadržavanju sadašnjeg statusa neutralnosti. S tim da do eventualnog raspisivanja referenduma građanima treba podariti još mnogo časova moralno-geopolitičke nastave.
To posebno važi za ove prve, jer prema poslednjem redovnom mesečnom istraživanju „Ipsos Stratedžik marketinga”, samo osam odsto punoletnih građana Srbije ima pozitivan stav o NATO-u, ali bi skoro duplo više njih (15 odsto) glasalo za učlanjene Srbije u zapadnu vojnu alijansu.
O bratstvu po oružju sa Rusima nisu rađena istraživanja i zato vlasti u Beogradu odlažu bilo kakvo izjašnjavanje o upisu u NATO ili „ruski NATO”, koketiraju s jednima i drugima, jer tako mogu da se cenkaju, kao mlada koja je rešila da se uda, ali nije sigurna za koga.
Pitanje je, međutim, koliko ta igra namigivanja može da potraje, u globalnoj utakmici slonova, kada NATO pokazuje očigledan interes da zaokruži svoju sferu interesa na Balkanu, gde mu još nedostaju veoma naklonjene Crna Gora i Makedonija, uz komplikovanu BiH. Rusija, sa druge strane, pokušava da utiče na nas, što ponudom kredita ili cevima gasovoda „Južni tok”, što podsećanjem na bombardovanje Jugoslavije 1999. godine, uz pokazivanje zajedničke pravoslavne krštenice.
Čak i da šef poslaničke grupe SRS Dragan Todorović nije otkrio da mu je ruski premijer Vladimir Putin tokom nedavne posete Beogradu rekao da Srbija ima pravo da odluči kojim će putem ići, ali da će Rusija, ukoliko Srbija bude ušla u NATO i u njoj bude razmešten raketni štit, biti prisiljena da svoje potencijale usmeri na teritoriju Srbije, datum Putinove posete je bio više nego simboličan: dan uoči godišnjice napada NATO-a na Srbiju.
Ako se složimo da je potpredsednik SAD Džozef Bajden u Beogradu poručio predsedniku Borisu Tadiću da uslov ulaska Srbije u EU nije i članstvo u NATO (nije procurilo da je bilo drugačije), generalni sekretar NATO-a Andres Fog Rasmusen nema tu filingransku diplomatsku iznijansiranost kada izjavljuje da se u njegovoj dugoročnoj viziji država zapadnog Balkana, integrisanih u evroatlantske strukture, nalazi i Srbija.
Da su vrata alijanse otvorena za Srbiju rekla je i ambasadorka SAD u Beogradu Meri Vorlik po stupanju na dužnost, što su ponavljali i njeni prethodnici, pa kada ambasador Ruske Federacije Aleksandar Konuzin uzvrati da bi upis Srba u to članstvo predstavljao pretnju Rusiji, uz nedavnu misterioznu vest „Glasa Rusije” da je Srbija jedan od najverovatnijih kandidata za ulazak u Organizaciju dogovora o kolektivnoj bezbednosti (ODKB), nije teško uočiti da to fino zavrtanje ruke vladajućem Beogradu od jednih i drugih postaje sve manje nežno.

Politički analitičar Obrad Kesić, međutim, smatra da takvo dodatno interesovanje Vašingtona i Moskve za konačno „vojno venčanje” sa Srbijom ne predstavlja pritisak već – nestrpljenje.
– Put sadašnje neutralnosti Srbije se sužava, jer su odnosi NATO-a i Rusije zahladili. SAD i dalje imaju ambiciju da rasporede raketni štit po Evropi, što Rusija smatra agresivnim činom, pa Moskva traži načine da pritisne Vašington i Evropu preko svojih specifičnih interesa. U toj diplomatskoj borbi, svaka strana traži sve veći broj saveznika. Srbija se drži neutralnosti, ali nezvanično, iz vrha vlasti u Beogradu, stižu kontradiktorne poruke: jedna namenjena Briselu i Vašingtonu, prvenstveno iz Ministarstva odbrane, da je budućnost Srbije vezana za evroatlantsku budućnost.
Druga poruka vladajućeg Beograda upućuje se Moskvi iz Ministarstva spoljnih poslova i jednog dela vladajuće koalicije – da je Srbija čvrsto vezana za poziciju neutralnosti ili specijalnih odnosa baziranih na tradiciji i istoriji – ukazuje Kesić i napominje da ta kontradiktornost nije rezultat državne strategije kojom bi se zbunili saveznici, već nedostatak društvenog i političkog konsenzusa o tome gde će Srbija biti za narednih pet ili deset godina.
Prema Kesićevom predviđanju, ako Rusija krene da ozbiljno izgrađuje svoj vojni savez (Kesić nije siguran da li je ODKB samo taktika Moskve u diplomatskim igrama sa SAD), pritisak na Beograd će biti još intenzivniji.
– Od nas će tražiti da na neki način budemo prisutni u tom savezu, nekom ruskom pandanu Partnerstvu za mir, čiji je član Srbija, kao i Rusija. Ako se Srbija drži neutralnosti, onda mora postati neformalni član i jednog i drugog saveza – precizira Kesić.
Analitičar fonda Strateške kulture iz Moskve Dragomir Anđelković smatra da je ruski interes, kao i naš, sticanje statusa posmatrača u parlamentarnoj skupštini ODKB. Anđelković kaže da Moskva poziva Srbiju da bude posmatrač, a ne član  u „ruskom NATO-u”.
– Neutralnost potvrđena na referendumu ne bi bila ugrožena statusom posmatrača kod Rusa i članstvom Partnerstva za mir – napominje Anđelković.
(/slika2)Prema njegovoj oceni, Srbija je jedina zemlja u dvorištu NATO-a koja se nije opredelila i samim tim NATO tu zonu želi da zatvori. Za Anđelkovića je iznenadno interesovanje ODKB-a za Srbiju, plasirano u ruskim medijima, dodatna mistifikacija, jer taj savez van postsovjetskog prostora ne pokazuje veliki interes da se širi.
Iako je među ovdašnjim analitičarima ta poruka shvaćena kao još jedan probni balon iz Moskve ka Srbiji, ali pre svega Zapadu, Anđelković kaže da ta spekulacija nije zvaničan stav Rusije.
– I da hoćemo da uđemo tamo, ne binas primili – ukazuje on, tvrdeći da Srbija ne sme postati član ni NATO-a ni ODKB-a.
– Vojno-politički savezi su stvoreni da bi jednog dana vodili ratove, a ne da bi bili humanitarna društva – konstatuje Anđelković.
Ako neutralnost Srbije ide na ruku ruskom predlogu novog modela evropske bezbednosti, koji je po mnogim mišljenjima za Kremlj najvažnija spoljnopolitička inicijativa, direktorka centra za Evroatlantske studije Jelena Milić kaže da joj je bilo interesantno kako su ruski zvaničnici pre Putinove posete Beogradu ubacili u javnu raspravu u Srbiji upravo ovo pitanje.
– NATO, EU I OEBS su još pre dve ili tri godine rekli, direktno ili indirektno, da od toga nema ništa i mislim da je bilo ucenjivački od strane ruskih zvaničnika da od naše strane traže izjašnjavanje o predlogu koji je već pase. Jer time stavljaju Srbiju ne samo pred izbor „NATO ili ruska podrška”, već i „članstvo u EU ili ruska podrška” – objašnjava Milićeva.
Da, reći će oni naklonjeniji istočnoj strani. Ali, bar nas nisu bombardovali.
I zato će saga o Srbiji, ovakvoj kakva je, i njenom balansiranju na klizavom putu neutralnosti, tek da se nastavi, jer dilema kom se carstvu privoleti, istočnom ili zapadnom, nije naročito nova. Traje nekoliko vekova.
 ------------------------------------------------------------------------
Kvaka 22: Predajte se, opkoljeni ste
Bivši ministar spoljnih poslova SRJ Vladislav Jovanović izjavio je juče, na skupu „Atlantske integracije – prednosti i nedostaci”, u organizaciji Centra za razvoj međunarodne saradnje, da se „kvaka 22” u politici NATO prema Srbiji, nalazi u činjenici da će eventualnim prijemom Crne Gore, Makedonije i BiH, naša zemlja biti okružena članicama NATO.
– Zato se Alijansa ponaša po principu: Opkoljeni ste, predajte se – rekao je Jovanović, ukazujući da je organizacijom predstojećeg samita NATO u Beogradu, Srbija narušila svoju proklamovanu neutralnost verifikovanu u parlamentu.
-----------------------------------------------------------
Brže nego u EU
– U NATO možemo ući brže nego u EU i članstvom bi Srbija zaštitila svoje nacionalne, ekonomske i bezbednosne interese – rekao je Vladan Živulović, predsednik Atlantskog saveta. Prema njegovim rečima, nedostatak saveznika i pogrešne političke odluke devedesetih godina dovele su Srbiju u poziciju poraženog.
-------------------------------------------------------------------
Švedska nad Libijom
Govoreći o razlikama NATO i ODKB, urednik Evroatlantske revije Danijel Šunter kaže da je ruski savez organizacija koja je još uvek u povoju, dok NATO postoji već više od šezdeset godina. Za razliku od NATO, ODKB nema jasnu vojnu komandu i strukturu. Pod okriljem ODKB se povremeno održavaju zajedničke vojne vežbe i postoje planovi stvaranja zajedničkog sistema zaštite vazdušnog prostora.
– Strahovi da ulazak u NATO automatski znači učešće u ratovima širom sveta, instaliranje stranih vojnih baza ili nuklearnog oružja su razumljivi ali nisu osnovani. Uzmimo kao primer aktuelnu vojnu operaciju NATO-a u Libiji. Nemačka je istaknuta članica EU i zapadne alijanse pa ipak ne učestvuje u toj operaciji. Isti slučaj je i sa Slovačkom. Niti učestvuje u toj operaciji, niti se na njenoj teritoriji nalaze strane baze iako je u NATO-u. Za razliku od Nemaca i Slovaka, neutralna Švedska učestvuje sa avionima u operaciji nadziranja zone zabrane letenja nad Libijom – napominje Šunter.
Prema njegovim rečima, to samo govori da danas ni neutralnost ne znači da nećete učestvovati u nekom sukobu, niti da članstvo u NATO nužno znači obavezu da se ratuje po svetu.
– I ODKB i NATO okupljaju geografski povezane države koje imaju slične probleme i izazove, što dovoljno govori o tome da li je logičnije da se bezbednosno povezujemo sa Bukureštom i Budimpeštom ili sa Taškentom i Dušanbeom – napominje urednik Atlantske revije.
A. A.
Aleksandar Apostolovski
-----------------------------------------------------------
KARLOV UGAO
• Nismo mi toliko neutralni, koliko smo neutralizovani.
• Nama su Rusi okej, a Amerikanci harašo.
• Četnici bi u NATO, ali partizani ne daju.
• I Buridanov magarac se lomio između dva stoga sena.
• Mi smo umiljato jagnje, ali između dva ovna na brvnu.
•Šta će nama saveznici? Mi svaki poraz obavimo samostalno.
•Rusija ili NATO? Da!
• Porazili smo NATO. I zašto bismo se sada učlanjavali u tu gubitničku organizaciju?
• Bićemo, bre, Švajcarska. Toliko o siru i vojnoj muzici.
• Ne treba nam NATO. Ako zatreba, sami ćemo da se bombardujemo.
Dragutin Minić

Džajić: Kuća fudbala je sjajna, sada rezultati
STARA PAZOVA - Najbolji srpski fudbaler svih vremena Dragan Džajić izjavio je u subotu u Staroj Pazovi da je novootvorena "Kuća fudbala" fantastičan objekat, ali da nam to u budućnosti ne garantuje bolje rezultate.
"Otvoren je jedan lep objekat koji će omogućiti kvalitetne pripreme svih selekcija, od onih najmlađih do najstarijih. Sve izgleda fenomenalno i mogu samo da se upute komplimenti. Obezbeđeni su uslovi za izvanredan napredak, ali koliko će igrači i treneri znati to da valorizuju videćemo. Ne možemo davati prognozu jer i kad su uslovi bili gori opet je bilo rezultata", rekao je Džajić.
On je pohvalio dolazak Sepa Blatera i Mišela Platinija na otvaranje sportskog centra u Staroj Pazovi, ali je istakao da je to i njihova dužnost.
"Lepo je što su došli tako veliki ljudi, predsednici Međunarodne fudbalske fedracije (FIFA) i Evropske fudbalske unije (UEFA), ali ne možemo sebi pripisati zasluge za to. Oni to rade po čitavom svetu, danas su ovde, sutra u Hrvatskoj i tako dalje", napomenuo je Džajić.
On je prokomentarisao i najavu ministra unutrašnjih poslova Ivice Dačića da će se zavesti red na srpskim stadionima.
"Svako treba da radi svoj posao. Tako je bilo odvajkada", zaključio je Džajić.

Antologijska pobeda Đokovića
U jednom od antoligijskih mečeva, svakako najkvalitetnijem i najuzbudljivijem od početaka sezone, Novak Đoković je posle tri sata i minuta u „taj-brejku“ trećeg seta slomio otpor žilavog Škota Endija Mareja i plasirao u finale Otvorenog prvenstva Italija. Tamo ga čeka odmorni i osvete željan za poraz u finalu Madrida i prilično frustriran što mu Novak „duva za vrat“ i broji dane kad će da ga svrgne sa trona, Rafael Nadal. Finale je zakazan za 16,15 časova, a Španac ima ogromnu prednost jer je svoj polufinalni meč završio osam sati pre našeg asa.
Činilo se pre meča da će Đoković znatno lakše dobiti četvrtog tenisera sveta, ne samo zbog serije od 35 uzastopnih pobeda i šest  osvojenih turnira, već i činjenice da rival u karijeri nije napravio značajniji rezultat na šljaci. Marej nikad nije igrao finale na ovoj podlozi, a prvi je Britanac od 1932. koji se plasirao u polufinale Rima. Uz to, Novak je dobio pet od osam prethodnih mečeva, a u finalu Australijan opena ga bukvalno počistio s terena. Ipak, preko puta mreže bio je verovatno najbolji defanzivac u ATP turu, silno motivisan da se upiše kao onaj koji je zustavio našeg asa u drugoj seriji u istoriji tenisa po broju dobijenih mečeva od početka sezone.
I prvi set je govorio u prilog pređašnoj prognozi, za 41 minut Đoković je sa 6:1 ostavio Mareja i njegove malobrojne pristalice u čudu, a krcat „Foro Italiko“ bio je listom za trenutno najboljeg tenisera sveta. Britanac nije dobio ni jedan gem u kom je servirao, a ukupno je osvojio šest poena na drugi servis. Novaka je služio „ritern“, a zatim je savršenim loptama i selekcijom udaraca zbog koje i jeste u ovoj poziciji, „crtao“ po terenu i efektnim poenima krenuo ka Nadalu.
Ipak, daleko je bio kraj duela, a Novak verovatno nije ni pomišljao da će hodati ivicom ambisa, spašavati meč i u pravom „ruskom ruletu“ ostati na nogama. Marej je znatno popravio servis, a kod Đokovića kao da se osetio pad energije, manjak svežine. Sledile su duge serije za svaki poen, a Britanac je prvi stigao do „brejka“ u šestom setu. Mogao je da se revanšira Novak u sledećem, ali je pokockao šansu i taj jedini odutei servis je prelomio u korist rivala – 6:3.
Prvu šasnu u odlučujućem setu imao je Novak. Napravio je „brejk“ u četvrtom gemu, ali dozvolio kontru u sledećem. Marej je vraćao i ono što je teško zamisliti, a zatim prelazio u ofanzivu loptama koje su ćistile liniju i u sedmom gemu je ponovo Đokoviću oduzeo servis. Bio je to uvod u četiri „brejk“ gema, a što je po našeg tenisera bilo teže, igrao je sve jače, bolje. Poveo je Brizanac 5:4 i servirao za meč. Sve je mirislao na senzaciju, uz to imao je i 30:15, ali Novak je pokazao od čega je satkan i kako majstorstvo ima u desnici. Vratio se u meč, a u 11 gemu posle 0:30, poveo, ali nije mogao i četvrti put Mareju da oduzme servis.
U „taj-brejkui“ nije bilo iznenađenja. Kada je Marej krajem trećeg seta počeo sve jače da ječi pri udarcu, bilo je jasno da ga izdaje snaga i telo. U ništa boljoj situaciji nije bio Đoković, ali imao je aposlutno mirnu glavu i gotovbo rutisnki stigao do trećeg finala u Rimu i 36. Pobede, pa mu Mekinro beži za šest.
Ako se uzme u obzir kada je Đoković završio meč i koliko je energije potrošio, prvi na ATP listi je favorit. Nadal je pet puta igrao finale u Rimu i ni jedan nije izgubio. Samo 2008. Je ispao u drugom kolu od Ferera, a trofej je osvojio Đoković. Novak ove sezone ima 3:0, bolju formu i veće samopouzdanje i sigurno će dati sve od sebe da još jednom obori teniskog kralja.
-Biće važan svaki detalj. Znam da Đoković u ovom trenutku igra na vrhunskom nivou, ali jedsnostavno ne smem da mislim na to. Ne kažem da ću ga pobediti, ali igraću pod manjim pristikom – rekao je Nadal.
U ženskom finalu sastaće se Marija Šarapova i Samanta Stosur. Ruskinja je sa 7:5,6:3 eliminisala prvi reket, Dankinju Karolinu Voznijacki, a Australijanka Kinskinju Na Li – 7:6(6),6:0.
M .S.

Altintop potpisuje za Real Madrid
Turski fudbalski internacionalac i član Bajerna Hamit Altintop na korak je od ugovora sa Real Madridom, prenosi danas španska „Marka”, ne navodeći izvor vesti.
„Ocekuje se da angažman Altintopa u Realu bude ozvaničen u ponedeljak”, navodi španski sportski dnevnik.
Drugi sportski list „As” takođe tvrdi da je Altintop blizu ugovora sa Realom i ističe da je njegov „dolazak u kraljevski klub odgovor na zahtev Žozea Morinja”.
Altintop je tokom četvorogodišnjeg angažmana za Bajern odigrao 63 utakmice.
U Real je prošle sedmice iz Borusije Dortmund stigao i Altintopov zemljak Nuri Sahin koji je potpisao ugovor vredan deset miliona evra.

I danas se neki udvaraju uz „Mostarske kiše“
Mostar je poznat po kamenom mostu i po jednoj od najlepših ljubavnih poema na svetu, koju mu je 1965. godine podario Pera Zubac. Mladi pesnik je tada bio na samom početku karijere i ko zna kakav bi mu bio životni put da nisu padale „svu noć neke modre kiše nad Mostarom”. Matija Bećković je to prokomentarisao na svoj način: „Čim je ušao na teren, odmah je postigao gol, pa nije morao da se otima za svaku loptu.” Nije morao, ali je dosad objavio 36 knjiga za odrasle, 14 antologija, dve knjige parodija, zbirku eseja i 18 knjiga za decu, što skupa čini 1.800 strana.
I to nije sve. Zubac je uređivao časopise, pisao libreto za balet i operu, scenarija za filmove, a generacije mladih ga pamte po multimedijalnim spektaklima poput sleta za Dan mladosti. Bio je blizak sa Josipom Brozom Titom, „najvećim sinom naših naroda i narodnosti“,  što mu neki nisu oprostili. Ali to je već njihov problem. Zubac je ostao dosledan sebi i svojim idealima. I danas je bez vikendice, pa i automobila.
Jedinac i mezimac
Pero Zubac je rođen u Nevesinju 1945. godine. Bilo je to poratno vreme, oskudice, ali ga pesnik pamti kao lepo.
– Živeli smo u velikoj kući sa stričevom porodicom. Pored rođenih pet sestara, Zore, Milice, Danice, Janje i Bojane, tu su bile sestre od strica, Slava zvana Mila i Branka, braća Aco i Miloš i sin moje pomajke Božane Slobodan Pejičić. Ja sam bio najmlađi i uz majku Joku, dok je živela, potom pomajku, oca Obrena, strinu Ljubicu i strica Vasa, rastao sam mirno i zaštićen mnogostrukom brigom i ljubavlju.
Moguće je da su te senzacije iz detinjstva, sećanje na spokojstvo, tišinu i blagost, na česte radosti i retke tuge, uticale na moj odnos prema deci. I literatura koju sam gutao u detinjstvu, svakako – kaže pesnik.
A kakav je bio đak, saznali smo iz stiha:
„Prvi je razred prva briga,
Drugi je razred razbribriga,
Treći je razred bašmebriga,
Škola je lepa kao knjiga.
U školi je najlakše da se uči
A najteže je da se miruje.
Ipak je najlepše kad se ide kući
Pa se u šarene izloge zaviruje…”

Zrenjaninski đak
Iz kršne Hercegovine Zubac se na dalje školovanje zaputio u Banat.
– Prva dva razreda gimnazije sam završio u Lištici kod Mostara. Pošto je ona promenila svoj profil strogog konvikta sa internatom, preostalo mi je da biram Zadar ili Zrenjanin. Otac mi je bio mornar u Zadru, a imao je prijatelja u Zrenjaninu, novinara Bogdana Gušića, i odlučili smo se da idem kod Bogdana, pa posle u đački dom u Kidričevoj (koji je odavno srušen).
Od Bogdana sam mnogo naučio i mnogo mi je pomogao u kriznim adolescentskim godinama. U Drugoj eksperimentalnoj gimnaziji smo šest dana išli u školu a sedmi na zanat, da se naučimo nekim konkretnim veštinama. Direktor je bio pisac i latinista Ivan Lerik. Sa mnom u razredu bili su glumac Branko Milićević Kockica i pesnik Zoran Slavić – priseća se Zubac.
Nije bila Svetlana
„Mostarske kiše”, posvećene izvesnoj Svetlani, kod devojaka ovog imena stvorile su privid da je svaka posebna, jedinstvena. A onda je pre desetak godina procurila priča da su to bila, u stvari, četiri Perina mladalačka zanosa, spojena u jedan lik.Prva od njih, tada studentkinja književnosti, „volela je ruže, one jesenje, ja sam joj donosio, kad svenu stavljala ih je u neku kutiju.” Ta kutija je i danas u kući Pere Zupca.
– Bile su to smerne, skromne, lepo vaspitane devojčice, i ja sam se oko njih trudio koliko sam umeo. Pored mene je Dragana, devojački Vajdić, iz stare i ugledne vojvođanske porodice, majka mojih sinova Vladimira i Miloša, profesor književnosti. Ona piše eseje o ženi u istoriji, literaturi, umetnosti, svetu vere i uskoro će se pojaviti njena knjiga eseja „Krst vremena“ – najavljuje naš sagovornik.
Poema „Mostarske kiše” je 1988. godine objavljena u moskovskom časopisu „Rabotnica” u tiražu od 19.750.000 primeraka, mada je Pera nije bio uvrstio u svoju prvu knjigu poezije.
– Nisam je uvrstio u rukopis svoje prve knjige („Nevermore“, Matica srpska, 1967), ali je urednik, tada moj profesor na Filozofskom fakultetu, Draško Ređep, insistirao da obavezno bude u knjizi, i ona je objavljena belim slovima na crnoj hartiji na kraju knjige. Sem nje skoro da je sve ostalo zaboravljeno. Nije da ja nisam prihvatio tu poemu, nego mi je zaklanjala svojom magičnom svetlošću sve drugo što napišem. Ruskog tiraža sam se i sam uplašio, jer, koliko je ljudi bilo u prilici da pročita pesmu! – priznaje pesnik.
Danas se mnogi srednjoškolci devojkama udvaraju stihovima iz „Mostarskih kiša”, a Pera je svojim izabranicama za vreme gimnazijalnih zanosa recitovaoGarsijuLorku, Jesenjina, Dučića, Rakića, Šimića, Miljkovića, Miroslava Antića, Vita Nikolića...  
Voleo je ovaj naočiti Hercegovac i sport. Šta mu je bilo draže: fudbal ili boks?
– Lopta svakako, od mene je u detinjstvu brži igrač bio Mahmut Pilavdžić, a bolji tehničar samo Rajko Petrov Nogo, moj najdraži drug iz ranog detinjstva. Boks je došao kasnije jer mi je fiskulturu u gimnaziji predavao prvak države u bantam kategoriji  Petko Radović , pa sam se od njega učio toj plemenitoj veštini.
Nisam nikad okončao studije književnosti na Filozofskom fakultetu u Novom Sadu iz nekih sada potpuno irelevantnih razloga. Bio sam odličan student, ali eto ponekad i enciklopedije beleže drugačije. Hteo sam da studiram industrijsku psihologiju, i to me je dugo držalo kao opsesivna ideja, verovatno zbog onog jednog dana u zrenjaninskoj gimnaziji – navodi Zubac.
U Mostaru je bio, posle pauze od 16 godina, 2009, kada je u Sarajevu objavljena njegova knjiga „Povratak Mostaru“.
– Ići ću na godišnjicu hora i ansambla „Mostarske kiše“ krajem leta. Ako se vraćam u zavičajni predeo, u mislima i snovima, opojnim ranim slikama sreće i spokojstva, onda su to uvek nevesinjski prizori.
Došao je u Novi Sad privremeno – i tu ostao.
– U gradu u kojem živim od 1963. godine niti za čim žudim niti o čemu sanjam, kako bi se reklo pesnički, tu mi je sve i sav sam tu.
Nedostaju mi moji najbolji prijatelji,  o kako samo brojni sada, registrujem s tugom, koji su „na drugoj obali“. Sve drugo što mi nedostaje u Novom Sadu kada bih počeo da nabrajam odvelo bi nas u drugu, bojim se političku priču, a o tome nećemo.
Možda je odgovor jedna moja relativno novija pesma:
 „Najbolji moji drugovi
   stoje na drugoj obali,
   za njima nebesni lugovi,
   rajsko su voće probali.
   Da li upravo stoga
   imaju osmeh na licima
   il’ svetli ozarje  Boga
   ko mala lampa u svicima.“
Njegova je poezija zastupljena u čitankama i lektiri. Kako to izgleda kada deca moraju da čitaju za ocenu ono što je napisao njihov otac?
– Moji sinovi nisu imali taj problem, tada sam tek ulazio u čitanke. Za unuku Milenu ćemo tek da vidimo za nekoliko godina... – dodaje pesnik, koji i danas puno piše, i olovkom i na kompjuteru, ali najradije na pisaćoj mašini. Voli, kaže, da čuje zvuk otkucanih slova.
-------------------------------------------------------------
Prevodi sa crkvenoslovenskog
Pored rima koje piše u naletima („Dešava se da dugo ćutim i onda, odjednom, u dahu, napišem pola knjige ili celu”) Zubac je realizovao pedesetak multimedijalnih spektakala: otvaranje olimpijskih takmičenja, logorske vatre... Počeo je sa 24 godine sa sletom za Dan mladosti. Urednik je serijala za decu: „Muzički tobogan” i „Fazoni i fore”, autor brojnih scenarija za filmove. Bio je glavni i odgovorni urednik studentskog lista „Indeks”, časopisa za kulturu „Polja” u Novom Sadu, zagrebačke revije „Polet“ i skopske „Misli”. Napisao je libreto za balet i operu „Lenka“. Objavio studije o pesništvu Duška Trifunovića, studiju o Milici Stojadinović Srpkinji, uz prvu objavu njenih nepoznatih pedesetak pesama i dve pripovetke, koje je približio sa crkvenoslovenskog savremenom jeziku, lirsku studiju o Lenki Dunđerski, „mitskoj ličnosti građanske Vojvodine”. Preveo je najbolje ruske pesnike za decu. Šta je to što je želeo, a nije imao priliku da uradi?
– Možda neki pozorišni komad ili mjuzikl. Svačim sam se u životu bavio, i sa dosta uspeha. Ono što najviše volim, slikarstvo i klasičnu muziku – ne umem.
------------------------------------------------------------
Tamo nije bilo ništa
Iako je pisao o Mostaru, nikada nije tu živeo.
– Ja sam Nevesinjac. Otac me je često vodio kod prijatelja Pašajlića, Derviškadića, Mrkovića, dok sam bio dečak, posle je sestra Janja, udata za Dragutina Govedaricu, živela u Mostaru na Bijelom brijegu i kod nje sam dolazio sa suprugom i decom, a i sam na proputovanjima ili posetama Mišu i Azri Marićima. Ali Nevesinje je od Mostara udaljeno, nekada, za moga detinjstva, 42 a sada 28 kilometara istočno, a Lištica ili Široki Brijeg 22 kilometra zapadno. Možda je to jasno opisao moj neprežaljeni drug Duško Trifunović u predgovoru obimnoj monografskoj studiji nedavno preminulog akademika Neđa Šipovca: „Pero Zubac u zavičaju poezije“ iz kojeg navodim nekoliko rečenica: „...Najbolji mostarski pesnik, posle Alekse Šantića, jeste Pero Zubac, koji je kroz Mostar prolazio kada ide iz Nevesinja za Široki Brijeg, gde je pohađao školu. Napisao je tu svoju ljubavnu priču, i onda je ta ljubavna priča postala pojam za Mostar i za mostarsko pevanje. Inače tamo nije bilo ništa. Bilo je, ali nisu prešli regionalnu rampu.“ I još je, u šali, umeo da kaže da sam ja sreski pesnik, jer je Nevesinje bilo opštinsko mesto a Mostar srez, pa su me Mostarci posvojili i oteli.

Beže zbog svađe, dugova, ocena…
U Srbiji se godišnje, u proseku, prijavi nestanak oko 1.300 osoba. Samo u glavnom gradu, prema podacima Policijske uprave za Beograd, prošle godine je podneto 458 prijava zbog nestanka, 217 se odnosilo na maloletnike. Više od 90 odsto slučajeva se reši. Mada ima i onih koji se i posle 50 godina vode kao nestali.
Nestaju svi, i stari i mladi, deca, žene, muškarci, obrazovani i nepismeni. Trag se, po onome što je pokazala policijska praksa, gubi đacima zbog loših ocena,  supružnicima koji bi da „zbrišu” iz života onog drugog i porodice, zbog ljubavi, dugova, bolesti ili pak zaboravnosti kod starijih osoba.
Rok  da se policija obavesti o nestanku osobe zavisi od situacije. Da li se, recimo, kada su mladi u pitanju radi o uobičajenom ponašanju maloletnika ili se to dešava prvi put zbog čega roditelji ili staratelji mogu odmah doći i podneti prijavu dežurnoj službi u pismenoj formi posle čega se raspisuje potraga. Putem centralnog informacionog sistema za celu Srbiju sve policijske stanice u državi i svaki policajac dobijaju odmah podatke o nestalom. Ako se posumnja da neko liči na nestalog legitimiše se. Proveravaju se bolnice, granični prelazi... Ukoliko se ispostavi da je nestala osoba oteta ili žrtva trgovine ljudima, što je retkost – oko jedan odsto, onda se nadalje slučajem bave drugi policijski odseci.
„Mladi u većini slučajeva beže zbog problema s roditeljima ili na kraju školske godine zbog loših ocena i brojnih izostanaka. Prošle godine je prijavljen nestanak 112 maloletnika iz porodice”, kaže Dragana Turkalj, samostalni policijski inspektor iz Odeljenja za potrage, odsek nestali, i dodaje da su preostalih 105 štićenici Doma za decu ili neke druge socijalne ustanove.Pronađene, bez obzira na povod bekstva, policija sasluša, pa obavesti roditelje ili staraoce. Ako dete ne želi da se vrati kući uključuje se Centar za socijalni rad i kolege iz Odeljenja za maloletnike.
Gube se i najmlađi. Najčešće se, u momentu nepažnje, na ulici, dete odvoji. Tada roditelji u panici trče u policiju. Preko dežurne službe komandno-operativnog centra u etar se pusti obaveštenje tako da se to rešava u toku istog dana.  
– Prošle godine su prijavljene kao nestale i 124 punoletne osobe, navodi naša sagovornica i dodaje da je prijavljeno njih 57 starosne dobi od 18 do 25 godina. Najviše nestalih ih je starosti od 25 do 60 godina – 124, dok je za one preko 60 godina podneto 60 prijava.
– Neki od njih se izgube pritisnuti bremenom problema, ne izmirenih dugova, nemogućnosti da izdržavaju porodicu. Ima i onih koji iščeznu zbog nove ljubavi ili bi pak da „predahnu” od braka. Onda se jednostavno vrate ili se ne pojave, kao da su u zemlju propali. Dešava se da ih nađemo u drugom gradu ili drugoj državi i da ne žele kontakt s porodicom. Naša obaveza je da obavestimo podnosioca prijave da je osoba živa, ali ne i da je vratimo. Psihofizički zdravi građani imaju Ustavom zagarantovanu slobodu kretanja. Onog momenta kada ih pronađemo, obavimo razgovor i uzmemo izjavu, slučaj nestanka je za nas rešen, a potraga se prekida – navodi Turkalj.
Događa se da ni porodica ni MUP godinama ne mogu da uđu u trag nestalom. Takav je slučaj bio sa ženom koja je napustila nevenčanog muža i prešla u drugo mesto da živi s drugim. Godinama se nije kretala van mesta, a onda se pojavila na policijskom šalteru da izvadi novu ličnu kartu i saznala da se vodi kao nestala.
Što se tiče starijih, senilnih osoba, oni se najčešće izgube i ne znaju da nađu put do kuće. Nekima se posreći da ih policija vrati. Međutim, u prošloj godini je pronađeno 35 osoba mrtvih, pretežno starih i bolesnih, koji su umrli od gladi i zime.
Osim potrage policije na internetu postoje mnogobrojni sajtovi na kojima se postavljaju fotografije, video snimci i podaci nestalih osoba, najčešće ih postavljaju članovi porodice ili prijatelji nestalih u nadi da će putem interneta ubrzati pronalazak.
Apeluje se i putem oglasa na sve koji nešto znaju o pojedinim osobama koje se nisu vratile kući, a nema ih na poslu ili, još gore, u školi, da jave prvoj stanici policije. Sve češće se angažuju privatne detektivske agencije, a ljudi se, u očaju,za pomoćobraćaju i raznim vidovnjacima.
Potraga je aktivna, na snazi, sve dok se izgubljeni ne nađe ili se na sudu pokrene predlog od strane porodice ili nekog drugog ovlaštenog lica da se nestali proglasi mrtvim.
Oglas u „Službenom glasniku”
Pred kraj jula navršiće se deset godina otkako je Petar L. iz jednog gradića iz unutrašnjosti Srbije, u bermudama, majici na bretele i papučama, otišao da kupi hleb i novine. Oni koji se sećaju tog dana pričali su da su ga videli tik uz trafiku, da se ljubazno pozdravio sa komšijama, ali i da ne znaju šta je posle bilo sa njim.
Šta se tog dana, zaista, dogodilo, ni posle gotovo deceniju ne zna ni Petrova supruga Mirjana koja ga je, sa kafom na stolu, čekala da se vrati iz kupovine.
Dani prepuni iščekivanja bilo kakve vesti o Petru, pa makar i one najcrnje, prelazili su u mesece, a oni u godine... Na nagovor prijatelja i posle dugog razmišljanja, Mirjana je tek nedavno sakupila hrabrosti i sudu podnela predlog da se njen suprug proglasi mrtvim. Ubeđivala je sebe da je tako najbolje s obzirom na to da od njega, toliko dugo nije bilo ni traga, ni glasa....
Za razliku od unutrašnjosti Srbije gde se za nekoliko godina podnese tek po koji ovakav predlog, u Beogradu je situacija drugačija. Iako ih ni u prestonici nema „na hiljade“, prema rečima Gordane Vuković, sudije i portparola Prvog osnovnog suda u Beogradu, ne može se reći da su ovakvi predlozi retkost.
– Prvi osnovni sud je tokom prošle godine primio 50 ovakvih predloga, od kojih je rešeno 18: pet je usvojeno, dok je 13 povučeno ili odbijeno. Do kraja maja ove godine primljeno je sedam predloga da se lice proglasi mrtvim, a rešen je jedan. Do kraja marta, u sudu je ostalo 55 nerešenih predmeta po predlozima za proglašenje osoba mrtvim – navodi Vukovićeva.
Predlog da se neko lice proglasi mrtvim može da podnese svako lice koje za to, objašnjava naša sagovornica, ima pravni interes. Da bi taj interes bio i ostvaren podnosilac zahteva ili više njih, treba ga i dokazati. U tu svrhu sudu se dostavlja odgovarajuća dokumentacija, kao što je, na primer, izvod iz matične knjige rođenih ili drugi dokument koji dokazuje srodstvo sa osobom čije se proglašenje mrtvom traži.
„Predlog da se neka osoba proglasi mrtvim mora da sadrži činjenice na kojima se on zasniva. To je, da tako kažem, životna pričica o okolnostima pod kojima je lice nestalo, ali i dokazi kojima se utvrđuju te činjenice. Podnosilac predloga, na primer, u dokumentu navodi da je sin tog i tog, da je lice za koga predlaže da se proglasi mrtvim nestalo, da određeno vreme nema nikakvih informacija o njemu, da porodica sumnja da je umro, ali i da ima imovinu sa kojom naslednici ništa ne mogu da urade, jer se vodi na njegovo ime... Ovakav predlog, što je manje poznato, može da pokrene i javni tužilac, a procedura je identična kao kada ga podnosi fizičko lice. Međutim, ovakvih slučajeva je izuzetno malo. Po podnošenju predloga, sud objavljuje oglas u „Službenom glasniku“ u kojem se navode bitne okolnosti slučaja, poziva nestalo ili bilo koje drugo lice koje ima saznanja o njegovom životu, da se obrati sudu. Ukoliko u roku od tri meseca lice ne dobije nikakvu informaciju zakazuje se ročište”, objašnjava sudija.
Po zakazivanju ročišta, procedura je sledeća: sud izvodi predložene dokaze, a potom odlučuje. Uglavnom se sve završava na jednom ročištu. Postupak traje duže jedino u slučajevima kada postoje predlozi da se određeni dokazi, neophodni za donošenje rešenja, prikupe službenim putem.
„Ako nađe da su ispunjeni uslovi propisani zakonom, sud donosi rešenje i u njemu označava dan, po mogućnosti, i čas koji se smatra vremenom nastupanja smrti. Ako to ne može da se utvrdi, onda se za datum smrti uzima dan koji osoba verovatno nije preživela, a ako ni to ne može da se utvrdi, onda dan isteka pomenutih rokova propisanih zakonom ”, navodi naša sagovornica.
U praksi prestoničkog Prvog osnovnog suda bilo je slučajeva da se osoba koja je sudskim rešenjem proglašena mrtvim „vaskrsne“, odnosno da se pojavi. U takvim slučajevima, sud je proveravao identitet osobe koja se javila sudu, a ako se utvrdi da je ispravan, bez odlaganja ukida rešenje kojim je lice proglašeno mrtvim.
Prvi osnovi sud u Beogradu se u poslednje dve godine, dva puta susreo sa „vaskrsnućem”, odnosno da se lice koje je proglašeno mrtvim pojavi. Oba slučaja bila su u vezi sa stanarskim pravom.
„Postupak za proglašenje lica mrtvim pokrenulo je lice koje ima stanarsko pravo s obzirom na to da vlasnika nije bilo neko izvesno vreme. U oba slučaja su se vlasnici javili i to preko ambasade, jer su već neko izvesno vreme živeli u inostranstvu” priča Vukovićeva.
S obzirom na to da se prilikom podnošenja predloga da se osoba proglasi mrtvom plaća sudska taksa od 780 dinara, našu sagovornicu pitamo ko snosi troškove u slučajevima povlačenja rešenja.
„U principu, rešenje kojim se ukida rešenje kojim je lice proglašeno mrtvim se ne naplaćuje. Na predlog za pokretanje postupka i rešenje kojim se oglašava, taksu plaća podnosilac zahteva, a ukoliko je osoba koja se oglašava mrtvom nestala tokom ratnih dejstava taksa se ne plaća”, objašnjava sudija.
--------------------------------------------------
Uslovi
Prema slovu zakona, lice može da se proglasi mrtvim u sledećim slučajevima:
– Ako je lice starije od 70 godina, a u poslednjih pet godina nije bilo nikakvih vesti o njemu
– Ako o licu u poslednjih pet godina nije bilo nikakvih vesti, a okolnosti pod kojima je ono nestalo čine verovatnim da ono više nije u životu
– Lice koje je nestalo u brodolomu, saobraćajnoj nesreći, požaru, poplavi i zemljotresu ili nekoj drugoj neposrednoj opasnosti, a o njoj nije bilo vesti šest meseci od dana prestanka te opasnosti
– Lice koje je nestalo u toku rata, a o čijem životu nije bilo nikakvih vesti godinu dana od prestanka ratnih dejstava
 -------------------------------------------------
Još uvek ga traže
Prvog februara javnost je uzburkao nestanak Velimira Nikšića Nikše, estradnog menedžera i direktora agencije „Taš estrada”, koji je zastupao Gocu Tržan, Miroslava Ilića, „Legende”. Nestanak je prijavila supruga Radmila, pet dana nakon Nikšinog nestanka. A kao moguć razlog nestanka pominju se enormni dugovi, ljubavnice...
--------------------------------------------------
Ratko Mladić živ
Prvi osnovni sud u Beogradu odbacio je, početkom septembra prošle godine, predlog da se haški optuženik Ratko Mladić proglasi mrtvim što je tražila njegova porodica. Zahtev  je 16. juna prošle godine podneo sin bivšeg komandanta Vojske Republike Srpske, Darko Mladić preko advokata, a da je rešenje o odbacivanju sud doneo 28. juna. Na ovo rešenje nije izjavljena žalba, pa je ono postalo pravosnažno i predmet je arhiviran.
---------------------------------------------------
Izgubljeni kontakti
Mnogi imaju nekog rođaka, prijatelja, poznanika, školskog druga... s kojim se dugo nisu ni čuli ni videli. Na teritoriji bivše Jugoslavije  je veliki broj ljudi koji su izgubili kontakt zbog ratova tokom devedesetih. Na internetu postoje brojni sajtovi poput sajta „Potraga”, koji pored detaljnih informacija o nestalim osobama, i pomoći u traganju za njima, pomažu da se ponovo uspostave izgubljene kontakte. Da se pronađu neki dragi ljudi iz školske klupe, vojske, sa fakulteta.
------------------------------------------------
Na Kosovu
Kancelarija Euleksa saopštila je krajem aprila da se, posle sukoba na Kosovu, oko 1.800 ljudi i dalje smatra nestalim.

Menhetn u pustinji
Napustivši pustinjsku oblast Ramlat as Sabatain, počela sam da se približavam oblasti Hadramut, koja se nalazi na jugoistoku Jemena. Ova oblast se proteže od obale Arapskog mora, preko planina i visoravni visokih i do 2000 metara, sve do pustinje Rub Al Kali. U njoj se nalazi i Vadi Hadramut, jedna od najdužih i najplodnijih dolina na Arapskom poluostrvu. Hadramut je poznat po atraktivnoj arhitekturi, a njen apsolutni vrhunac je grad Šibam opisan kao pustinjski Menhetn, ili Čikago pustinje!
Šibam je jedan od najstarijih gradova u Jemenu i nalazi se usred doline Vadi Hadramut. Kasno popodne kada sunce oboji grad zlatnožutim i oker tonovima, postaje jasno zbog čega Šibam nazivaju još i „žuti”. Upravo u to doba dana sam prvi put ugledala Šibam. Podsećao me je na veliku karamel tortu, sa šlagom. Grad okružuje moćni bedem unutar koga su se na jednom uzvišenju zbile visoke kule za stanovanje.
Kuće, glinene kule u Šibamu stare su i do 300 godina i upadljivo su uske, visoke i zbijene, radi uštede na prostoru i klimatskih uslova koji vladaju u dolini. Razlog zbog koga Šibam podseća na tortu, leži u činjenici da se kuće grade od gline, a da su gornji spratovi okrečeni u bleštavo belu boju. Arhitektonska osobenost Šibama su i mostići koji na nekim mestima spajaju kuće, tako da žene mogu nesmetano da se kreću od kuće do kuće i sa kraja na kraj grada, a da uopšte ne izađu na ulicu! Za razliku od drugih mesta u Jemenu u kojima prednjače metalna, u Šibamu su vrata na kućama od masivnog drveta.
Vrata su ukrašena rezbarijama, a zaključavaju se tradicionalnim drvenim bravama. Ove neobične brave, su pored đanbije – tradicionalnog zakrivljenog noža, omiljeni suveniri među turistima koji posećuju Jemen. Bez obzira što ga nazivaju pustinjskim Menhetnom, ili Čikagom pustinje, u Šibamu je i dalje prisutan duh prošlosti. Obilazeći ga, nisam mogla da se otmem utisku da me je neka sila vratila barem 300 godina unazad, u vreme kada je Šibam važio za važan suk na karavanskom putu koji je vodio kroz ovu oblast.
Noći u Šibamu su posebno izazovne zbog tajanstvene atmosfere i mrklog mraka. Zbog slabog uličnog osvetljenja, noći u Šibamu su crne kao najcrnji somot o koji su okačeni blistavi dragulji. Ti crveni, zeleni, žuti i plavi dragulji su u stvari mali osvetljeni prozori na kućama, koji umesto stakla imaju vitraže. Tminu koja vlada po uskim sokacima Šibama, na nekim mestima razbija i čkiljavo osvetljenje iz antikvarnica u kojima nenametljivi trgovci nude najlepši nakit, oružje, đanbije, škrinje, ibrike, rezbarije i delove odeće, na kojima može da im pozavidi svaki etnografski muzej.
Šibam ću pamtiti i po jednoj devojčici, koja je insistirala da je fotografišem. Sura, sura, vikala je cimajući me za rukav. Kada sam joj ispunila želju, iz čistog mira počela je da me udara malim pesnicama, izvikujući reč „ađnabi, ađnabi”. Kada je dozvala i drugu decu, poletele su kamenice, a onda nastade cika i vriska. Da ne bi jednog starca sa povelikim turbanom koji im je podviknuo, verovatno se ne bihdobro provela. Ovako od ljupke devojčice, zaradih samo nekoliko bubotaka!    
„Ađnabi” je reč koja se u Jemenu često čuje. Izvikuju je uglavnom deca, koja u buljucima trče za strancima. Bez brige, rekao mi je vodič Ahmet, jer u pitanju nije ni grdnja ni psovka, već konstatacija ili najava, da su stigli stranci. Međutim, ja sam prvo u Šibamu i kasnije u čitavom Hadramutu, imala i drugačija iskustva. Osim grdnji i negodovanja, od strane starijih, kamenjem su me uglavnom gađala deca. U glavu, leđa, noge, zadnjicu...... Među njima su se naročito isticale ljupke devojčice i dečkići koji su burno negodujući, branili svoje sestrice!
-------------------------------------------------------------------------------- 
Hadramutske šeširdžijke
Bilo je različitih dogodovština tokomfotografisanja.Dok su jedni bili raspoloženi, pa čak i nametljivi, drugi su gunđali, sakrivali se i upućivali mi reči koje nikako nisu delovale ljubazno. Sura, sura, slikaj, slikaj, vikali bi, gurajući se ispred objektiva, a onda bi od nekud poletele kamenice! Kada sam tajno fotografisala zanimljive ljude u tradicionalnoj odeći, skoro uvek bi me osujetila neka tužibaba izvikujući sura, sura, slikaju te, slikaju te! Kao za inat najrađe su se fotografisale osobe u zapadnjačkoj odeći, ili one u maskirnim uniformama i sa oružjem. Što se tiče žena, njih je bolje ne fotografisati, pogotovu one u crnim „čaršavima”. Dok su žene koje nose šarene čaršave „sitare”, nešto miroljubivije, one u crnim su neljubazne i ljute.
Međutim, stranci teško da mogu da odole izazovu, jer su baš te žene atraktivne i tajanstvene kada se šunjaju kroz uske ulice Šibama i kada kroz prorez na zaru zasijaju njihove arapske oči. Fotografisaće ih, pa makar ih i gađale kamenicama! Međutim, koliko da su na ulici zabrađene, te iste žene u kući ne nose čaršav, a kada su u gradu, na ulici ispod njega nose farmerke, savremenu odeću i visoke potpetice, u šta sam se uverila, kao i da kupuju elegantnu garderobu, seksi donji veš i kvalitetnu kozmetiku i da imaju negovane ruke i nokte. No, na selu je već drugačije. U oblasti Hadramut, zapazila sam i neobične pastirice i žene koje rade u polju, koje osim crnog čaršava, nose bele rukavice i neobično visoke slamnate šešire.
Šeširi imaju mali obod, kupu visoku do 40 cm i zaobljeni vrh. Ahmet mi je objasnio da su šeširi praktični iz dva razloga. Na velikim vrućinama kroz kupu cirkuliše vazduh, a kada rade u polju žene su uvek na oku, jer se visoki šeširi vide iz daljine i onda kada su savijene, ili kada rade čučeći! Osim što su atraktivne, ove žene su veoma agresivne. One bogorade i bez pardona svakoga gađaju kamenicama. Poučena iskustvom sa ljupkim devojčicama i ženama u crnim čaršavima iz Šibama, bila sam oprezna i klonila sam se hadramutskih šeširdžijki.

Milatović: Cilj posete Srbiji revitalizacija političkih odnosa
Predsednik Crne Gore Jakov Milatović poručio je večeras, na svečanom prijemu u Crnogorskoj kući u Beogradu, da, nakon poseta Evropskim institucijama i sedištu NATO u Briselu, dolazi u Beograd „u nameri da da doprinos revitalizaciji političkih odnosa dve zemlje”. Prisustvo predsjednika Vučića na mojoj inauguraciji 20. maja, ministra Dačića na Samitu u okviru Procesa saradnje u jugoistočnoj Evropi u Podgorici 27. juna, i ova moja prva poseta Beogradu u tako kratkom vremenskom periodu upravo idu u prilog unapređenju odnosa dve države”, naglasio je Milatović.
Ukazao je na to da je revitalizacija političkih odnosa važna za unaprjeđenje ekonomskih odnosa, što ima za rezultat direktne benefite za privredu i građane dve zemlje, navodi se u saopštenju iz Kabineta crnogorskog predsednika.
Milatović je podsetio da je Srbija Crnoj Gori ubedljivo najveći trgovinski partner, sa robnom razmenom od 764 miliona evra prošle godine, što predstavlja petinu ukupnog prometa robe sa inostranstvom. Srbija je za nas i najveće turističko tržište. U 2022. ostvareno je 435 hiljada dolazaka turista iz Srbije u Crnu Goru, što je udeo od 21 odsto od ukupnog broja dolazaka stranih turista. Kada govorimo o strukturi, najviše noćenja ostvarili su turisti iz Srbije, i to nešto iznad 3 miliona ili 25,5 odsto od ukupnog brojaâ€ś, rekao je Milatović. Dodao je da je Srbija prošle godine bila i najveći strani investitor u Crnoj Gori sa 137 miliona evra ili 12 odsto ukupne vrednosti stranih direktnih investicija, što je u odnosu na 2021. povećanje od 80 odsto.
Uprkos podacima koje sam izneo, sa Srbijom, koja je naš najznačajniji ekonomski partner, Crna Gora nema odnose na nivou ambasadora i to ne iz tehničkih razloga, već političkih, dve zemlje nemaju zajedničke granične prelaze, kao što imamo sa Bosnom i Hercegovinom i sa Albanijom, platni promet predstavlja ozbiljnu poslovnu barijeru, naše Mešovite komisije za rešavanje ovih naizgled tehničkih pitanja se ne sastaju godinama unazad, a nikada nije održana zajednička sednica Vlada dve zemlje, konstatovao je Milatović. On je poručio da su, uprkos svim izazovima, veze između građana i privrede Crne Gore i Srbije ostale jake i da je stoga odgovornost ali i obaveza na državnicima dve zemlje da te odnose ne remete, već da ih unapređuju. Istakao je da, osim tradicionalnih veza i bliskih odnosa, Crnu Goru i Srbiju trajno povezuju zajednički ciljevi, pre svega regionalna stabilnost i članstvo u Evropskoj uniji.
„Posvećenošću ovim ciljevima dajemo dobar zamah proevropskom razvoju Zapadnog Balkana. Uveren sam će politički odnosi Crne Gore i Srbije ići uzlaznom putanjom u periodu pred nama i da će to biti dobar zamajac za dodatno unapređenje ekonomskih, kulturnih i sveukupnih odnosa, rekao je Milatović. On je ukazao i na značaj jačanja veza sa zajednicom Crnogoraca u Srbiji i njihove povezanosti sa Crnom Gorom.
Kako je najavljeno, Milatović će se sutra, uz ceremonijalni doček ispred Palate Srbija, sastati sa predsednikom Srbije Aleksandrom Vučićem, a nakon toga i sa predsednikom Narodne skupštine Vladimirom Orlićem.
Predviđeno je da predsednik Crne Gore u okviru posete položi venac na Spomenik neznanom junaku na Avali uz vojne počasti, kao i da položi cveće ispred Osnovne škole „Vladislav Ribnikar”, prenosi Tanjug.

Viljnus zbog NATO samita kao tvrđava, sistemi Patriot usmereni ka Kaljiningradu
VILjNUS – NATO je pretvorio Viljnus, prestonicu Litvanije, u tvrđavu branjenu naprednim oružjem kako bi zaštitio američkog predsednika Džozefa Bajdena i druge lidere Alijanse na samitu sledeće nedelje, koji se održava 32 kilometra od litvanske granice sa ruskim saveznikom Belorusijom.
Više od 3.000 litvanskih vojnika brinuće o bezbednosti samita NATO-a u Viljnusu.
Šesnaest NATO saveznika poslalo je ukupno oko 1.000 vojnika da obezbeđuju dvodnevni samit 11. i 12. jula, koji se održava samo 151 km od same Rusije, prenosi Rojters.
 Mnogi od njih su poslali i napredne sisteme protivvazdušne odbrane koji nedostaju baltičkim državama.
„Bilo bi više nego neodgovorno da naše nebo bude nezaštićeno u trenutku kada Bajden i lideri 40 zemalja stižu“, rekao je predsednik Litvanije Gitanas Nauseda.
Nemačka je rasporedila 12 raketnih sistema Patriot, koji se koriste za presretanje balističkih i krstarećih raketa ili ratnih aviona.
Španija je dopremila sistem protivvazdušne odbrane NASAMS, Francuska šalje samohodne haubice Cezar, i uz Finsku i Dansku raspoređuje vojne avione u Litvaniji.
Ova zemlja je, uz Britaniju, isporučila sredstva protiv bespilotnih letelica.
Poljska i Nemačka su poslale snage za specijalne operacije pojačane helikopterima.
Drugi šalju opremu za borbu protiv bilo kakvih potencijalnih hemijskih, bioloških, radioloških i nuklearnih napada.
Litvanski predsednik vidi ove akcije saveznika kao potvrdu da je potrebno da NATO hitno uspostavi stalnu protivvazdušnu odbranu u baltičkim državama.
„Razmišljamo o tome šta će se desiti nakon završetka samita i radićemo sa saveznicima na stvaranju rotirajućih snaga za trajnu vazdušnu zaštitu“, rekao je on novinarima.
U selima pored beloruske granice, meštani su saopštili Rojtersu da se osećaju potpuno bezbedno, uprkos ponudi Minska da se tu nakon pobune smeste ruske plaćeničke trupe Vagner grupe i rusko nuklearno oružje.
Na aerodromu u Viljnusu, osam nemačkih raketnih bacača Patriot raspoređeno je sa cevima usmerenim u pravcu ruskog Kalinjingrada, a još dva prema Belorusiji.
„Znate gde se nalazite geografski i prilično dobro znate odakle pretnja dolazi. Litvanija je tražila od nas zaštitu samita, a takođe je NATO tražio pomoć od Nemačke. Ovo je naš odgovor“, rekao je potpukovnik Štefen Lib, komandant jedinice Patriota.
Litvanija je utrostručila jedinice pogranične straže na beloruskoj i ruskoj granici tokom leta, uz oficire iz Letonije i Poljske.
Dve zemlje su takođe poslale policiju da pomogne u patroliranju po Viljnusu.
Gradonačelnik Viljnusa je preporučio stanovnicima da odu na odmor van grada, ako žele da izbegnu gužve u saobraćaju, jer će veliki delovi centra prestonice biti zatvoreni tokom samita.
Kako javlja izveštač Tanjuga, deluje da su građani poslušali apel gradonačelnika, s obzirom na to da je na ulicama prisutan mali broj ljudi, policija patrolira i povremeno prolaze vozila pod njenom pratnjom.
Grad je okićen zastavama Litvanije, Ukrajine i NATO-a.

Zemljotres jačine 5,6 stepeni po Rihteru pogodio Tajvan
Zemljotres jačine 5,6 stepeni po Rihterovoj skali pogodio je danas Tajvan, saopštio je američki Geološki zavod.
Epicentar zemljotresa bio je 87 kilometara istočno od grada Hengčuna sa oko 31.200 stanovnika.
Do sada nema izveštaja o eventualnim žrtvama ili šteti.
Nije izdato upozorenje na cunami, preneo je Tas, prenosi Tanjug.

Petković: Svečlja kriminalizacijom Srba opravdava prisustvo parapolicije
Direktor Kancelarije za Kosovo i Metohiju Petar Petković ocenio je danas da je pokušaji ministra unutrašnjih poslova privremenih prištinskih institucija Dželjalja Svečlje da kriminalizuje Srbe sa severa KiM imaju za cilj da opravdaju, kako je naveo, protivpravno prisustvo parapolicijskih jedinica, „gde danonoćno terorišu srpski narod”.
„Lažni ministar, a pravi nasilnik i ekstremista Dželjalj Svećlja, zajedno sa njegovim okupacionim falangama preobučenim u odela Kosovske policije, jedini su kriminalci na severu Kosova i Metohije i tu nemaju šta da traže”, naveo je Petković u saopštenju. Poručio je da bi bilo najbolje da Svećlja „pođe od sebe i optužnice koja je godinama podignuta protiv njega zbog napada kamenicama na pripadnike tzv. Kosovske policije, ali i zbog prevrtanja vozila misije Euleks”.
Dodao je da bi Svećlja, umesto što „nezakonito da privodi Srbe navodnom poznanju pravde i prava”, trebalo prvo sam da prestane da beži od tog istog prava i pravde.
„Da li je sprovođenje reda i zakona to što je kukavički poslao svoje falange da duge cevi uperuju u sina predsednika Aleksandra Vučića zbog jedne majice? Da li je vladavina prava kada Kurtijevi specijalci pucaju u leđa Dragiši Galjku, Miljanu Deleviću, Milanu Jovanoviću, braći Stojanović iz Gotovuše? Ili, kada brutalno pretuku srpsku decu Daru i Kristijana”, zapitao je Petković. Naglasio je da „hibridni rat koji Svećlja kukavički vodi iz Prištine protiv svega srpskog i posebno severa Kosova i Metohije”, rezultirao time da „nema tog čestitog Srbina koji bi ni javno ni tajno pristao da bude alibi Svećlji u njegovoj bolesnoj opsesiji okupacije severa i proterivanja Srba sa Kosova i Metohije”.
„To mu nikada neće uspeti”, poručio je Petković. Svečlja je ranije danas u intervjuu portalu Košev rekao da nije protiv srpskog naroda, već, kako tvrdi â€žšovinističkih projekata Srbije i kriminalaca”.

Ferstapen: Srećan sam što smo pobedili 11. put uzastopno
Vozač Red Bula Holanđanin Maks Ferstapen izjavio je danas da je srećan što je svom timu doneo pobedu na Velikoj nagradi Velike Britanije u šampionatu Formule jedan, prenosi Bi-Bi-Si.
Ferstapen je Red Bulu doneo 11. uzastopnu pobedu u Formuli 1, čime je ovaj tim izjednačio 35 godina star rekord Meklarena..
„Naravno da sam vrlo srećan što smo opet pobedili. Tu mislim i na 11. uzastopnu pobedu za ekipu. Mislim da je to prilično neverovatno, ali danas nije bilo tako jednostavno”, rekao je Ferstapen, koji je u Silverstonu stigao do šeste uzastopne pobede ove sezone.
Vozač Red Bula je ove godine zabeležio osam pobeda. Drugo mesto na VN Velike Britanije pripalo je vozaču Meklarena Landu Norisu.
„Veliko hvala celom timu napravili su neverovatan posao. Ništa od ovoga ne bi bilo moguće bez napornog rada koji su uložili. Stavili su me na tvrde gume, ne znam zašto - još su nejasni po pitanju nekih stvari”, rekao je Noris.
Vozač Mercedesa Luis Hamilton je stigao do trećeg mesta u Silverstonu.
„Hvala svima koji su me podržavali. Osetio sam energiju, osetio podršku i to je takođe razlog zašto smo se vratili ovde”, izjavio je Hamilton.
Prvo mesto u generalnom plasmanu vozača drži Ferstapen sa 255 bodova, dok je njegov timski kolega Serhio Peres osvojio 156.
Naredna trka u šampionatu F1 biće vožena 23. jula za Veliku nagradu Mađarske na stazi Hungaroring, prenosi Tanjug.

Na prelazu Gradina, na izlazu iz Srbije, čeka se četiri sata
Prema informacijama uprave granične policije u 17.15 časova, putnička vozila čekaju četiri sata na graničnom prelazu Gradina, na izlazu iz Srbije a na Preševu, na izlazu iz zemlje, putnička vozila i autobusi š zadržavaju 35 minuta, navode iz Auto-moto saveza Srbije (AMSS).
Teretna vozila najduže čekaju na Batrovcima, na izlazu iz Srbije i to dva sata dok se na prelazu Horgoš i Šid, na izlazu iz Srbije, zadržavaju 90 minuta.
Na ostalim graničnim prelazima nema dužih zadržavanja za sve kategorije vozila, prenose iz AMSS-a.

Starije ruke brže muzu
Sto ovaca, sto ovaca, dvesta jaganjaca... A, tek mleka, sira... To je ideja oko koje su se 7. maja okupili učesnici i mnogobrojni posetioci Sabora bačijara, nekoliko kilometara od centra pothomoljskog vlaškog sela Stamnica. Kroz prilično zaravnjene predele i mi smo se zaputili tamo.
Pratimo oblačke prašine koji su podizale limuzine ispred nas. Sustižemo i mnoge koji su krenuli peške, ostavljajući svoje četvorotočkaše daleko od mesta događaja, znajući za krkljanac na, ne baš prostranom, nazovi parkingu. Pokrivali su usta rukom i sklanjali se u kraj dok mi motorizovani ne prođemo. Uzanim kolskom putem tako dođosmo do mesta gde „udaramo” u brdo i – nema dalje. Ali, strme padine obrasle gustom šumom razmakle su se taman toliko da može da se okupi narod i održi bačijada.
Neke na izložbu, neke u bačiju
Pred nama se ukazala neopisiva lepota. Vreme kakvo se samo poželeti može, a i ambijent bogomdan. Netaknuta priroda obasjana suncem odisala je svežinom. U carstvu zelenila, tišinu je jedino „narušavala” vesela graja i žubor brze planinske Stamničke rečice koja je presecala ovaj proplanak. Već je gomila sveta vrvila tuda, prelazeći drvenim mostićem sa ove, na onu stranu livade, a ljudi su i dalje pristizali. Ovce, zbog kojih se sve ovo i dešava, stajale su mirno u svojim ogradama. One su tu dovedene samo na izložbu, pa se vraćaju kući. Ocenjuje se po pet ovaca i jedan ovan u kolekciji. Na okačenom papiru piše: rasa vitemberg. Kakvi džinovi! Nikad krupnije primerke ove vrste do sada nismo videli. Drugo stado malo brojnije od stotinak ovaca poverava se jednom čobanu i boraviće ovde, na bačiji Izvor, od Đurđevdana do Svetog Ilije.
– Tu se svakodnevno muzu ovce i pravi se sir koji krajem avgusta domaćini uzimaju. Tačno se zna koja ovca koliko mleka daje i na osnovu toga se određuje i količina sira koja svakom bačijaru pripada. Ono što je najvažnije, taj sir je izuzetnog kvaliteta, jer sve ove ovce idu u planinu i pasu na tim proplancima – objasnio nam je dipl. inž. Radovan – Lala Davidov, direktor Agrarnog fonda za razvoj poljoprivrede opštine Petrovac na Mlavi.
Ova manifestacija održava se već šest godina zaredom, ali Ljubiša Prvulović, predsednik Mesne zajednice Stamnica, podseća da bačijadu nisu oni izmislili. Stočari su se na ovaj način udruživali mnogo, mnogo ranije. To je, kaže sa ponosom, vekovna tradicija, a sada su je samo omasovili i pretvorili u sabor.
– Mi smo iskoristili taj običaj da napravimo jedan turistički kulturni i etno-događaj, a najatraktivniji deo je izbor najboljeg bačijara – kaže Dragan Ilić, direktor Turističke organizacije opštine Petrovac na Mlavi, i napominje da kriterijume određuje brzina muže ovaca i količina pomuzenog mleka. Neki učesnici tvrde da su stariji brži, jer imaju radno iskustvo, a mladi još nisu izučili zanat, pa mleko ide sporije.
Osim izložbe ovaca i takmičenja za najboljeg bačijara, Ilić dodaje da su organizovali i izložbu etno-hrane i starih zanata, a neizostavni su i pčelari, po kojima je ovaj kraj nadaleko poznat. Nakon dodele nagrada u vidu pehara i diploma, najzaslužnijim proizvođačima i svim posetiocima bačijade ponudili su i kompletan program u kojem nastupaju kulturno-umetnička društva ovoga kraja, a tu su i neki estradni umetnici.
Uz pomoć nauke bolji prinosi
Svečanost je otpočela „okruglim stolom” ispod šatora gde su se na kraju sabora, uz kačamak, sir i neizbežno jagnjeće i praseće pečenje, okrepili mnogobrojni gosti i posetioci. Uz trubače, naravno, koji su se uveliko štimovali na stotinak metara odatle. Pored domaćina (Sabor bačijara Stamnice, Agrarni fond za razvoj poljoprivrede, Turistička organizacija i Kulturno-prosvetni centar) koji su sve organizovali i  generalnih pokrovitelja (opština Petrovac na Mlavi i Ministarstvo poljoprivrede), govorili su i eminentni profesori sa Poljoprivrednog fakulteta u Zemunu. Opština je sa ovim fakultetom zaključila ugovor o saradnji za izradu strategije razvoja poljoprivrede za narednih desetak godina. Želja svih u petrovačkom kraju, koji se bave uzgojem goveda i ovaca, jeste da se i nauka uključi, jer smatraju da će uz pomoć stručnih ljudi koji mogu da im pruže najbolja znanja iz te oblasti ostvariti još bolje prinose.
– Iz godine u godinu sve je više posetilaca, ali i proizvođača. To je dokaz da seljaci vide svoj interes u stočarskoj proizvodnji. Opština je mala i slabo razvijena, ali se trudi da uz pomoć obrazovnih institucija nešto postigne. Poljoprivredni fakultet u Zemunu pokuša da ovom stanovništvu i proizvođačima ukaže na prave mere koje treba da preduzimaju da bi svoju egzistenciju obezbedili na selu. Pospešivanje razvoja stočarstva, prevashodno ovčarstva, primarno je u celoj priči. Već ima ozbiljnih proizvođača koji gaje više od sto ovaca i time se intenzivno bave. Da bi se stado uvećalo, neophodno je pre svega obezbediti adekvatan smeštajni prostor i za stoku, i za hranu, pa dalje sve ostalo. Ovi krajevi su bogomdani za ovčarsku proizvodnju, a dobro je i to što su ljudi vrlo organizovani. Opština je pre nekoliko godina probila put do pašnjaka kako bi ovčare učinila pristupačnijim. Dakle, uslovi postoje, ali treba izvršiti i istraživanja na terenu i reći koja je to optimalna veličina stada da bi jedno domaćinstvo od toga moglo da živi. Pre pet godina govorili smo o pedeset grla, sada već niko neće raditi biznis planove za manje od sto. Tome se treba prilagođavati – prokomentarisao je profesor dr Zoran Rajić, prodekan Poljoprivrednog fakulteta.
Ima nade za pokolenja
U celu akciju uključena je i Privredna komora Srbije, a Jasna Stevanović, diplomirani veterinar i samostalni savetnik u ovoj instituciji zapaža:
– Ovce su kvalitetne, proizvodi takođe. Kad pogledate koliko ljudu ulažu u tu životinju, a vidimo da su ih čak i uredili za jednu takvu manifestaciju, to treba podržati i nagraditi, ali i izdvojiti region i geografsko poreklo proizvoda staviti pod zaštitu. Za sve treba i novac, a to je ono gde se najčešće saplićemo.
Sav taj trud će, po svoj prilici, ipak dati neke rezultate. Da se neki stari običaji neće zaboraviti i da će pokolenja moći da se zadrže na selu obećava susret sa simpatičnom devojčicom po imenu Anica i njenim starijim bratom Aleksom Jusić iz okoline Petrovca na Mlavi. Oni su, kao predstavnici svoje porodice, koju čini nekoliko generacija, odvažno stajali ispred svojih ovaca koje su doveli da prikažu na izložbi. U kući žive sa  mamom, tatom, babom, dedom, prababom i pradedom. Njihovi roditelju su zaposleni. Majka je medicinska sestra, a otac veterinar, pa se on brine i o zdravlju svoga stada. I Anica i Aleksa već dosta znaju o ovim životinjama i nimalo im nije teško da se, pored svojih školskih obaveza, bave i njima. U stadu se, kažu, uvek izdvoji jedna ovca vodilja, ona je glavna. Ali, sve su pitome, idu za čovekom. Čak i ovan, koji je „king-kong” varijanta, nikada nikog nije udario. Anica ume i da muze, ali ima slabe ručice, pa to najčešće radi deda. Ona drži ovcu da se ne pomera i zapisuje koliko je koja mleka dala. A, kap, po kap, od trideset ovaca obično se dobije pedeset litara mleka dnevno. Pa, nije za bacanje.

Pravo blago u biblioteci
Davne 1936. godine turski lingvista Ahmed Džaferoglu u jednom svom kratkom radu skrenuo je pažnju naučnoj javnosti na „jedno delo koje ima fundamentalni značaj za istoriju srpskog i turskog jezika”. Poziv Džaferoglua naučnicima Srbije i Turske da kritički izdaju ovaj tekst realizovan je tek 1989. godine, i to (koliko znam) od strane nemačkih lingvista.
U pitanju je arapsko-persijsko-grčko-srpski udžbenik konverzacije, koji je nastao na sultanskoj Porti u 15. veku. Tačnije, reč je o dva rukopisa koji se čuvaju u biblioteci Muzeja Aja-Sofije u Istanbulu. Uprkos velikim sličnostima, oni nisu identični, posebno se u njima znatno razlikuje slovenski deo teksta, jer njihovi prevodioci pripadaju dvoma različitim narečjima; u jednom je štokavsko-ijekavski, a u drugom štokavsko-ekavski. Priređivač, profesor slavistike u Getingenu, Verner Lehfeldt, opredelio se za ovo drugo narečje budući da je arhaičnije.

Polazni tekst udžbenika je arapski i iza svakog arapskog retka sledi njegov prevod na persijski, grčki i srpski jezik, a celokupni tekst napisan je arapskim pismom (pojava poznata u naučnoj literaturi pod imenom aljamiado odnosno alhamiado).
Udžbenik je koncipiran u obliku dijaloga dva lica, pa se smenjuju pitanja i odgovori. Celokupni tekst može se podeliti u više odeljaka u kojima se razmatraju različite teme: trgovina, obaveze dece prema roditeljima i vaspitačima, studije Kurana, poseta džamiji, pitanja o poreklu i zanimanju sagovornika, vreme, rad u vinogradu, na polju.

Budući da udžbeniku nedostaje turski, maternji jezik sultana i osmanskih prinčeva za koje je, po mišljenju Džaferoglua, i napisan, čini se da adresate udžbenika pre treba tražiti u krugovima uglednih srpskih odnosno grčkih konvertita ili preobraćenika.
Knjiga, o kojoj je ovde reč, ima prevashodno za cilj da rukopis učini dostupnim nauci i omogući njegovo dalje izučavanje; „pri tom se u centru pažnje nalazi srpski tekst budući da predstavlja dragoceni izvor za proučavanje istorije ovog jezika” – po rečima samog priređivača rukopisa. Grčki tekst je takođe od velikog značaja s obzirom na to da do sada nije poznat nijedan ovako obiman grčki rukopis pisan arapskim pismom. I upravo činjenica da su kako grčki tako i srpski tekst ovde fiksirani arapskim pismom predstavlja, za istoriju jezika, posebnu vrednost ovog izvora. Trebalo bi istaći i to da je arapsko pismo za pisanje oba jezika modifikovano tako da je omogućilo veoma precizno fonetsko fiksiranje grčkog i srpskog jezika.
Na sadržaj rukopisa upućuje naslov na prvoj strani: „Arapsko-persijsko-grčko-srpski rečnik” O njegovom sastavljaču ili pisaru nema nikakvih vesti. Arapski tekst je pisan jakom crnom bojom, ispod njega, manjim slovima, persijski, crvenom, grčki zelenom i srpski narandžastom bojom. S malim izuzecima celokupni tekst je vokalizovan (budući da je arapsko pismo konsonantsko), što, očigledno, ukazuje na to da imamo posla sa jednim udžbenikom.
Ovom vokalizacijom značajno se povećava naučna vrednost upravo grčkog i srpskog teksta.
Iako nema datuma, Džaferoglu pretpostavlja da je rukopis sačinjen „za sultana Mehmeda Drugog i njegove prinčeve”.
Trebalo bi istaći da su u 15. i 16. veku Sloveni, pretežno Srbi, zauzimali najviše položaje u Carstvu, a tu su bile i rodbinske veze (sultanija Mara u haremu Murata Drugog). Sve je to doprinelo, što se odavno zna, da se srpski jezik koristio kako u upravi tako i u diplomatskoj korespondenciji. U Istanbulu su postojale slovenske kancelarije koje su vodile prepisku sa balkanskim provincijama, Dubrovačkom republikom, pa i samom Ugarskom. Ove kancelarije postojale su u carskoj prestonici sve do vremena sultana Sulejmana Drugog (u Evropi je nazivan Veličanstvenim, a za Turke je Prvi ili Kanuni odnosno Zakonodavac; 1520–1566). Zna se, takođe, da su čak i neki sultani (Mehmed Drugi, Sulejman Drugi) naučili naš jezik. I evropski savremenici govore o korišćenju četiri jezika u Carstvu: turskom, arapskom, na trećem mestu je Ilirika i, najzad, konstantinopoljski grčki.
I ovaj poslednji jezik igrao je na Porti veliku ulogu, čak u izvesnom smislu, i veću. Sultani i visoki dostojanstvenici koristili su ga u diplomatskoj korespondenciji sa Evropom. Poznato je da je sultan Mehmed Drugi (Osvajač ili Fatih) govorio grčki, a posedovao je i grčke rukopise.
Da je rečnik odnosno udžbenik nastao najverovatnije u drugoj polovini 15. veka potvrđuje i dijalektološka analiza srpskog teksta sa svojim mnogobrojnim arhaizmima. A sve se zbiva u vreme kada su turska osvajanja izazvala migracije stanovništva u zapadnim zemljama Balkanskog poluostrva. Otuda od 15. veka dolazi na području štokavskog narečja do mnogobrojnih promena i ovaj rukopis, upravo zahvaljujući tome što je pisan arapskim alfabetom, predstavlja izuzetno vredan izvor za proučavanje istorije kako našeg tako i grčkog jezika. Utoliko više što je u ovom udžbeniku sastavljač ili pisar uspeo da besprekorno adaptira arapsko pismo za srpski jezik (to se u kasnijem vremenu nikad više neće ponoviti), pa je moguće proučavati i glasovne promene u jeziku. Najzad, nema sumnje da je sastavljač u izvesnoj meri vladao crkveno-slovenskim jezikom.
Evo i nekih naših starih reči iz ovog rečnika: bogobojnik, bogostrašnik, dalekost, daždan, dažditi, govorac, jestija, juha, klanjati se, kto, lagahno, lažac, lepost, ličnik, ljubenica, ljubnik, mnogosmejac, naučitelj, neznanik, nitko, odelati, ogojiti, ojutriti se, omestiti, osnežiti, ozoriti, polesan, postnik, prazdan, premamitelj, prevarnik, primitelj, prostitelj, rabota, sedalište, slugati, slušanik, strašnik, suh, udobriti se, ukriviti, ulomiti se, umoliti se, uravniti, urabotati, utamniti se, uvisočiti se, velikost, zaboravnjac, zlogovornik, znanik.

Dosadni žive duže
To što trčite svakog drugog dana i obavezno jedete brokoli i jabuke nema nikakve veze sa tim koliko ćete godina živeti, tvrde američki profesori u studiji koja pobija skoro sva dosadašnja verovanja o dugovečnosti. Ko će biti stogodišnjak a ko ne, zavisi pre svega od ličnih karakteristika i toga da li je osoba savesna ili ne, tvrde profesori Hauard Fridmen i Lesli Martin posle dve decenije istraživanja.
Njihov rad „Projekat dugovečnosti” pokazuje da su saveti poput „izbegavajte stres”, „jedite povrće”, „smršajte” i „budite u braku” uglavnom beskorisni.
Stogodišnjaci su oni koje bi većina ljudi nazvali dosadnim osobama, kažu kroz šalu autori „Projekta dugovečnosti”.
Istraživanje je pokazalo da su najdugovečnije savesne osobe koje na vreme i uz posvećivanje obavljaju prvo školske, a kasnije i profesionalne i društvene obaveze. Oni su dobro organizovani, vredni i uporni, planiraju i promišljaju, odgovorni su na fakultetu i u kancelariji. Fridmen i Martin u svom istraživanju i knjizi tvrde da duboku starost doživi osoba na koju svako može da se osloni, to je dete sa lepim manirima i odrastao sa navikama univerzitetskog profesora.
Oni ne negiraju da težina, ishrana i život udvoje mogu da utiču na zdravlje, ali isključivo pojedinaca: ne postoji idealna kilaža, a sport, baš kao i brak, nekima odgovara, a nekima ne.
Dvoje autora je počelo da prati ispitanike 1990. godine. Osim toga, nastavili su istraživanje koje bez prekida traje od dvadesetih godina prošlog veka. Još tada su različite generacije naučnika sa univerziteta Stenford senka istoj grupi ljudi kroz njene školske dane, odrastanje, zrelo doba i konačno starost.
Rezultati pokazuju da najdugovečniji ispitanici nipošto nisu bezbrižni i opušteni. Istraživači ne odstupaju od toga da izbegavanje stresa i napora nipošto nije prečica do duboke starosti.
Kada malo bolje razmislite o tome, nastavljaju autori, videćete da su naši rezultati u stvari prilično zdravorazumski: savesna osoba će redovno ići na preglede, neće piti, ni pušiti, pa samim tim neće ni požurivati svoj kraj.
Sa druge strane, odgovoran čovek je predan poslu, u njemu nalazi smisao, što je najvažnije za dužinu nečijeg života.
Na kraju, autori zaključuju da društvo troši ogromne svote novca na lekove koji ne produžavaju ljudski vek. U jednom se ipak slažu sa dosadašnjim saznanjima o tome kako živeti duže – važno je da se povežete sa ljudima iz svoje okoline i nađete svrhu u životu u svojoj zajednici.
J. S.
-----------------------------------------------------------
Zabluda: Vernici žive duže
„Projekat dugovečnosti” otkriva nekoliko najčešćih zabluda:
Briga je loša po zdravlje.
Udajte se ili se oženite i živećete duže.
Ako samo mislite da će sve ispasti najbolje moguće, to je već dovoljno da smanjite stres.
Vernici žive duže.

Izložba o otkrićima Indijane Džonsa
Muzej u Montrealu, u saradnji sa timom iz Nacionalnog geografskog društva, organizovao je izložbu otkrića filmskog junaka Indijane Džonsa kako bi podstakao nove generacije mladih arheologa.
Izložba „Indijana Džons i arheologija”, postavljena povodom 30 godina postojanja čuvenog holivudskog arheologa, posetiocima pruža virtuelni obilazak svih arheoloških mesta na kojima je on bio.
„Ovo nije samo izložba arheoloških otkrića iz filmova o Indijani. Namera nam je bila da ’iskoristimo’ Džonsa kao čuvenog arheologa i, možda, jednog od najvećih filmskih heroja svih vremena da promoviše arheologiju kao nauku i da je približi ljudima”, rekao je Žak-Andre Dupon, jedan od organizatora izložbe.
Izložba nudi rekvizite i snimke iz Spilbergovih filmova o Indijani Džonsu, ali i predmete koje su muzeju pozajmili Nacionalno geografsko društvo i Arheološki muzej Pensilvanije, poput zlatnih relikvija iz doba dinastije Ur, koja je vladala Mesopotamijom u 21. veku pre nove ere, i najstarije poznate mape sveta.
„Možemo mnogo da naučimo o arheologiji, a u isto vreme i da osetimo sve to uzbuđenje, misteriju koja vas kao arheologa uvek prati”, prokomentarisala je posetilac Monik, koja je došla sa unukom.
Organizatori očekuju da će izložba, koja će biti otvorena do 18. septembra, privući hiljade posetilaca.
R. S.
-----------------------------------------------------------
Indi voli avanturu, ali ne i zmije
Lik Indijane Džonsa smislili su reditelj Stiven Spilberg i producent Džordž Lukas, a uspešno ga je tumačio Harison Ford u čak četiri dela isplativog filmskog serijala: „Otmičari izgubljenog kovčega” (1981), „Ukleti hram” (1984), „Poslednji krstaški pohod” (1989) i „Kraljevstvo kristalne lobanje” (2008). Jedna od najpoznatijih zanimljivosti o Indiju Džonsu jeste ta da koliko voli arheologiju i avanturu, toliko mrzi zmije.

Apnea ubrzava srčani udar
Hrkanje može da bude iritirajuće ili zabavno, u zavisnosti od toga da li vam remeti san ili ne. Ali takođe može da bude smrtonosno, posebno ako neko pati od apnee, stanja u kojem osoba prestane za trenutak da diše i zatim se bori da dođe do vazduha. Sve više dokaza ukazuje na vezu između apnee i moždanog udara, piše „Glas Amerike”.
Za mnoge ljude zvuk hrkanja je sve samo ne tih. A za neke od ovih ljudi hrkanje bi moglo da bude znak apnee.
„Apnea je poremećaj u kojem se disajni putevi zatvaraju noću. Tako da se osobi, koja normalno diše tokom dana, kada ode na spavanje, mišići potpuno opuste i zatvore disajne puteve i to može da se dogodi od 60 do 100 puta tokom jednog sata”, ističe doktor Dejvid Gros, pulmolog u Nacionalnoj bolnici za rehabilitaciju u Vašingtonu.
Lekari kažu da većina ljudi koji hrču nemaju apneu, ali da većina onih koji imaju apneu – hrču. I sve više takvo stanje prepoznaje se kao faktor rizika za moždani udar i srčani napad. Doktor Majkl Tveri iz Nacionalnih instituta za zdravlje objašnjava razloge za to:
„Svaki put kada nemamo dovoljno vazduha za disanje, to šalje upozoravajuće znake našem mozgu. To povećava nivo hormona stresa i ukazuje našem srcu da ubrzano radi”.
Tako srce radi brže nego što bi trebalo, svake noći.
„I to nas izlaže, svake noći, periodima nedostatka kiseonika u kojima će nivo u krvi početi da se smanjuje na nivo za koji bismo mogli da smatramo da se radi o hitnom medicinskom slučaju.”
Doktor Tveri uporedio je efekte apnee sa vožnjom trkačkog automobila za duže vreme, bez prekida. To dovodi do preranog kvara motora. Na„še srce postaje iscrpljeno i podložno srčanom udaru.”
Ali i moždanom udaru. Doktor Tveri nadgledao je studiju na oko devet hiljada ljudi koji su imali apneu, ali nisu imali kardiovaskularna oboljenja. Istraživači su pratili učesnike tokom više od devet godina. Zatim su analizirali podatke.
„Ustanovili su da muškarci mogu da imaju trostruko veći rizik od moždanog udara i da taj rizik izgleda da je veoma povezan sa stepenom njihove apnee.”
Sledeći korak u istraživanju je da se ustanovi da li ljudi koji su već imali moždani udar ili srčani udar mogu da umanje rizik od dobijanja novog ako, dok spavaju, koriste aparat koji im olakšava disanje. Oni imaju masku koja je povezana sa motorom koji dovodi vazduh u grlo i pluća, sprečavajući time apneu.

Dragan Nikolić me, ipak, poslušao
Pavle Komnenović, nekad jedan od najboljih automobilista Jugoslavije, uprkos ulasku u 60. godinu, i ove sezone kreće u borbu za najboljeg vozača na Balkanu. Prvu trku, u specijalnom „be-em-veu”, voziće 22. maja u Kragujevcu, a zatim slede nadmetanja u Banjaluci, pa u Rijeci...
Svoj sportski hobi je pretvorio u biznis, ima dva salona automobila i 52 zaposlena.
Posle gimnazije završio je visoku školu za kontrolore leta. Trinaest godina je na beogradskom aerodromu navodio avione na pistu ili ih je s piste slao u nebo.
U braku s Milenom, profesorkom španskog, ima sina Miloša (31), a od njega jednoipogodišnju unuku Helenu.
Kad ste ušli u svet automobilizma?
Bilo je to 1971. Vozio sam u svim klasama, od „fiće”, u „Nacionalnoj klasi”, preko „alfe”, „poršea”, „be-em-vea” do „ferarija”. Šampion sam bio oko 200 puta, vlasnik sam oko 400 pehara, a polovinu sam dobio za drugo ili treće mesto. Imam i 18 zlatnih medalja, 23 srebrne, 13 bronzanih i „gomilu” izgubljenih trka.
Kad Vam je bilo najteže?
Kad su me izdali prijatelji. Kao šampion Češke, došao sam u Beograd 1994. novim „be-em-veom”, a trka je vožena na beogradskom aerodromu. I „oduvao” sam sve rivale. Međutim, neki su posumnjali u snagu mog bolida. I na zahtev vozača Tanasija Kuvalje, a po nalogu nekih loših ljudi, moj automobil je rasklopljen. Naravno, majstori „21. maja” nisu otkrili ništa nepropisno. Ali, vratili su mi motor u delovima – u korpi! A plaćen je 248.000 maraka! Posle toga dugo nisam hteo da vozim trke u Srbiji.
Da li se plašite brzine?
Plašim se iz sve snage. Ali, to nije strah koji me parališe, koji mi ugrožava život. Taj strah me tera na maksimalnu budnost i preciznost u svim situacijama. Pri brzini od 200 kilometara na sat život mi čuva – korisna upotreba straha!
Gde je tu talenat?
Podrazumeva se da svaki talenat mora da prati velik rad. U mom slučaju talenat je besprekorna tehnika vožnje, ali i dobra „saradnja” s motorom. S njim se, u toku vožnje, o svemu „dogovaram”. Uvek osetim šta mi motor „nudi”, a šta „traži”. Tako sarađujem sa svim konjskim snagama svog automobila. I to je normalno, jer ni na hipodromu ne pobeđuje samo konj već – džokej i konj.
Koga, po talentu, izdvajate?
Tu je, bez premca, na svetskom nivou naš Novak Đoković. U tom karavanu tenisera svi su tu negde, a on je, zahvaljujući velikom talentu, najčešće iznad svih. Ali, njegov talenat ima više dimenzija. On je i talentovani strateg, vešto čuva snagu za odlučujući napad, za presudni gem. Doživljavam ga kao teniskog Kasijusa Kleja, neponovljivog šampiona sveta u boksu, koji je oko rivala „leteo kao leptir, a ujedao kao osa”.
Šta je to „formula”?
To je u pravom smislu te reči formula za pripremu nekog vozila. Tako, po snazi motora i opremi bolida, postoje „formula 1”, „formula 2”, pa „formula porše”... „Formula 1” je nedostižna za vozače iz istočne Evrope. Izuzetak je samo Poljak Robert Kubica iza koga je, finansijski, stala država. Prvih 12 vozača „formule 1” su debelo plaćeni, a ostali moraju da imaju sponzore. Učestvovao sam više puta u trkama klase „porše superkup” koja je predigra „formule 1”. U šampionatu sveta 1995. osvojio sam deseto mesto!
Po čemu pamtite te trke?
Bile su to teške borbe za svaku poziciju. Vremenska razlika između bolida, pri ulasku u cilj, bila je manja od sekunde! Kola koja sam vozio koštala su 28.000 maraka po trci, a trka je trajala 40 minuta! Posebno pamtim trke na pistama „Manjikur” u Francuskoj, „Silverston” u Engleskoj, „Hokenhajm” i „Nirburgring” u Nemačkoj, „Hungaroring” u Mađarskoj, „Spa” u Belgiji.
Kako je bilo u gradskim trkama?
„Formula 1” se u Monte Karlu vozi na gradskim ulicama. Kad sam 1996. nabavio „alfa-romeo 155” počeo sam da vozim gradske trke „super turizmo”. To su vozila od 2.000 kubika, 300 „konja”. I tu se vozi brzinom „munje”. Na ravnim delovima ulica i do 200 kilometara na sat! S tih trka imam 18 titula prvaka u raznim državama.
Da li vidite „formulu” u Beogradu?
Vidim je negde u okolini Beograda, ali zašto ne i na Ratnom ostrvu, na ušću Save u Dunav. Bila bi to svetska atrakcija. Uz pistu, koja u kružnom toku može da ima od tri i po do pet kilometara, tu bi trebalo izgraditi i sve prateće objekte, pa most, kej... Ovo ulaganje bi bilo skupo, ali i zarada je ogromna. Rusi sad u Moskvi pripremaju teren za „formulu 1”. Reč Barnija Eklstona, vlasnika „Formule 1”, presudna je, a mi do njega imamo lakši prolaz, pošto mu je prva žena Slavica Srpkinja.
Šta Vam je dao film „Nacionalna klasa”?
Jednu novu dimenziju života. U opasnim scenama sedao sam za volan umesto Dragana Nikolića koga sam ubedio da ne učestvuje na pravim trkama. Kad mi je rekao šta želi, kazao sam mu: „Gago, ovo je samo film. Trke nisu za amatere”. I poslušao me je. Bilo je to 1979, a Goran Marković, scenarista i reditelj filma, mogao bi opet da krene istim putem. Čuo sam da bi taj kultni film trebalo uskoro da dobije i drugi deo. Jedan veliki proizvođač automobila finansirao bi ceo projekat. Sarađivao sam i s rediteljem Šijanom. Bio sam vozač „fantom” u filmu „Davitelj protiv davitelja”.
Žalite li za nečim?
Što god sam hteo to sam i ostvario. Ali, sve želje sam gradio na realnim osnovama. I nikad se, presudno, nisam oslanjao na bilo čiju pomoć. Jer, taj oslonac često može da bude i trula daska. Obožavam rad. Uvek sam u akciji. Ne volim praznike. Za mene je nerad gubljenje vremena.

Ne treba zbog Petra omrznuti svetog Petra, niti fudbal zbog ljudi u njemu
Situacija počinje da nalikuje onoj iz osamdesetih godina. Valjda će biti pameti da se ne uđe i u devedesete, ali kroz fudbal opet počinju da provejavaju podele na nas i njih, poštene i nepoštene, Beograd i one druge... Zbog takvih ljudi u tom najpopularnijem sportu (on je to ne samo kod nas nego i u svetu) ne treba njega omrznuti, kao ni svetog Petra zbog Petra.
Nesrećan finale Kupa Srbije počinje da služi za nadmudrivanje. Umesto da se stavi prst na čelo njime se upire u druge, greške se poistovećuju s gresima, svoje mane prikazuju kao vrline... I svi ti argumenti bi, juče ili sutra, u promenjenim ulogama, služili kao kontraargumenti.
Dokle god klubovi, pre svega oni najveći, budu kao rogovi u vreći ništa se u našem fudbalu neće promeniti nabolje. I to se neće promeniti sve dok se po svaku cenu zahteva trofej. A taj gladijatorski pristup – pobediti da bi se danas preživelo, pa sutra sve ispočetka i tako unedogled – ne nameće niko konkretno, jer se to podrazumeva, to traži takozvana javnost.
Njoj su uspešno usađena shvatanja pogubna po naš fudbal. Recimo, od Crvene zvezde i Partizana se očekuje da sve pobeđuju. A kad bude tako onda kažemo kako nam je liga loša, jer su im protivnici slabi ili su sve namestili.
Ne bode nam oči što je takav slučaj u Španiji (Real i Barselona), što u poslednjih sedam godina englesko prvenstvo osvajaju samo dva kluba (Mančester junajted i Čelzi), u Nemačkoj kao da je jedan pretplaćen na titule (u poslednjih 13 godina Bajern je čak osam puta bio šampion), što je u takvoj fudbalskoj zemlji kakva je Italija pet godina jedan isti klub bio prvak (Inter 2006-2010)...
A kad se desi da Crvena zvezda ili Partizan ne pobede jednu ili dve utakmice uzastopce, onda se odmah postavlja pitanje smene trenera, ostavke predsednika kluba, kakvi su to igrači... Najsvežiji primer: Stanojeviću su posle poraza Partizana od Zvezde u Kupu (i pored toga što je njegov tim prošao dalje), remija protiv Rada i neuspeha u prvenstvu protiv Vojvodine već bila viđena leđa.
Zvezda je tako brzo menjala predsednike kluba da oni, valjda, ni novu vizit-kartu nisu stigli da naruče. Nije joj išlo, pa se mora, zar ne?
E, pa, dok bivši evropski prvak nosi svoj krst zamislite u njegovom timu Vidića, Stankovića i Žigića. Šta bi bilo da Krasića i Kačara, pa nekog Tadića i Aleksića, koji nikoše u Novom Sadu, ne ubraše s one strane državne međe? Šta bi bilo na Karaburmi da su na njoj Ivanović, Kolarov...
I zašto nam je onda fudbal loš? Zato što nemamo klub u finalu Lige šampiona? Pa dodajte onim navedenim igračima u Zvezdi Runija, u Vojvodinu dovedite Balaka, kupite OFK Beogradu Kristijana Ronalda, neka Kaka pojača Partizan i gde bi im bio kraj.
U našoj ligi se zaista igra slabije nego u engleskoj, španskoj ili italijanskoj, ali to ne znači i da je naš fudbal slabiji od njihovog. Razlika je samo u tome što oni mogu da kupe najbolje što mi imamo, dok mi ne možemo ni ono što je prosečno kod njih. A što ovde nema tih para i neće ih ni biti nije kriv ni Lukić, ni Đurić, ni predsednik bilo kog kluba u Srbiji.
Treba li očigledan dokaz da naš fudbal nije gori od engleskog, italijanskog ili nemačkog? Uzmimo isto merilo – da je sve sto posto domaće. To je, za razliku od klubova, reprezentacija. Prošlo svetsko prvenstvo: Englezi odigraše s tamo nekim Alžirom 0:0, Italijani ispadoše kad i mi, a Nemce pobedismo...
Ali, i pored neravnopravnih uslova u kojima su, ni krivi, ni dužni, naši klubovi i savez u odnosu na inostrane, ima i toga da mi sami sebe i zaplićemo, i saplićemo... Ta naša rak-rana je – klubaštvo! Ono nije od juče, a što bolest duže traje bolesniku je sve gore.
Kad naš golman odbrani penal Nemačkoj na Svetskom prvenstvu dizasmo ga u nebesa. Od kad ostade bez posla u inostranstvu, pa dođe u domaći klub – policija ga čuva od osvetnika što je prešao u komšiluk. Od nacionalnog junaka za nepuna dva meseca postade povod za orgijanje klubaša. Kamo lepe sreće da se reprezentativci vraćaju u našu ligu, kao što je to uradio Stojković, pa svejedno kome će klubu da pristupe.
Pre neki dan je usvojen propis da u našem prvenstvu dva kluba ne mogu da „dele” stadion. Tako BSK iz Borče neće moći više da koristi Omladinski stadion na kome je domaćin OFK Beograd. U Italiji niko ne dovodi regularnost u pitanje, iako San Siro pripada i Interu i Milanu, a Olimpijski stadion i Romi i Laciju.
Juče je svečano otvoren sportski centar FSS u Staroj Pazovi. Na stranu od čega će to da se izdržava, nego šta dobi naš fudbal od toga. Tamo niti može, niti će moći da igra reprezentacija. Ne može ni finale Kupa Srbije da se održi.
A i dalje nemamo stadion na kome bi moglo da se igra i kad padne sneg, i kad udari pljusak, i kad upeče zvezda... Nemamo stadion na kome će publika imati ono što je danas najnormalnije: da bezbedno ostavi kola, da se ne gura u poluvremenu pred ve-ceom...
I umesto da klubovi i savez (uz pomoć državnika, političara, biznismena, navijača, medija), zajedno počnu da kopaju temelj za stadion kakav zahteva XXI vek, pa onda i za drugi, pa treći, oni kao infuziju jedni drugima daju zlu krv: te ovde mi poništiše gol, tamo mi ne dosudiše penal, onome prodadoše bodove, ovaj neće da podnese ostavku, onaj hoće da me pobedi... Dok se tako bude mesilo neće se naš fudbal `leba najesti.
Ivan Cvetković

Veliko slavlje u Mančesteru i Dortmundu
Mančester slavi, jer su gradski rivali u istom danu osvojili dva pehara. Fudbaleri „Junajteda” su s bodom u Blekburnu (1:1) stigli do rekordne 19. titule prvaka Engleske, a „Sitija” su savladali Stouk (1:0) i nakon 42. godine peti put trijumfovali u nacionalnom Kupu.
Domaćin je na „Ivud parku” poveo pogotkom Emertona u 19. minutu, pošto je pogrešila odbrana rivala na čelu s golmanom Kuščakom. Golu je prethodila i sporna situacija, jer je lopta u dugoj akciji Blekburna u jednom trenutku možda i bila van terena. Do izjednačenja, koji mu je osigurao prvo mesto, Vidićev tim je došao s bele tačke. Sudija Daud nije dobro video duel Ernandeza i golmana Robinsona u 72. minutu, pa je preusudu o najstrožoj kazni doneo tek posle konsultacije s pomoćnikom Holidejom. Siguran realizator penala bio je Runi.
Kolarovljev Mančester siti je slavio u 130. finalu nacionalnog Kupa pogotkom Jaja Turea u 74. minutu. U tvrdom i neizvesnom meču „građani” su bili bolji rival i zasluženo prigrabili šehar.
Blekpul i Vulverhempton su važne zabeležili pobede u borbi za opstanak u „Premijer ligi”.
Subotićeva Borusija iz Dortmunda i zvanično je po sedmi put šampion Nemačke, a četvrti od osnivanja „Bundeslige”. „Milioneri” su u poslednjem kolu savladali Ajntraht s 3:1, iako im je golman Ferman odbranio dva penala, i goste iz Frankfurta poslali u drugu ligu. Čuvar mreže i kapiten Vajdenfelder podigao je popularnu „salataru” i označio početak velike fešte na 13. put u ovom prvenstvu rasprodatom „Signal Iduna parku”. Volfzburg je trijumfom u Hofenhajmu (3:1) opstao u eliti, a Borusija iz Menhengladbaha je remijem u Hamburgu stigla do baraža u kojem će najverovatnije igrati protiv Bohuma.
Uz Subotićev tim u Ligi šampiona igraće i Bajer, dok će Bajern morati u kvalifikacije, a u Ligu Evrope će Hanover i Majnc. Iz lige su ispali Sankt Pauli i Ajntraht. Najbolji strelac 48. „Bundeslige” je Mario Gomez. Napadač Bavaraca 28 puta je matirao protivničke golmane. Novi prvoligaši su Herta i Augzburg.
Đ. Smiljanić

Blater i Platini na otvaranju Srpske kuće fudbala
Srbija se juče i definitivno svrstala u red najpriznatijih i najcenjenijih evropskih i svetskih velesila. Nakon dve i po godine velikog rada i uz veliku pomoć, pre svega države i UEFE i FIFE, Fudbalski savez Srbije je dobio svoju novu Kuću fudbala. Svečarskom činu u Staroj Pazovi prisustvovali su predsednik FIFA Jozef Blater, predsednik UEFA Mišel Platini, kao i mnogobrojnih predsednici nacionalnih fudbalskih saveza iz Evrope. Među uglednim gostima velikog skupa našli su se i ministarka sporta Snežana Samardžić Marković, kao i potpredsednik Vlade Srbije i ministar unutrašnjih poslova Ivica Dačić, kao i predsednik Skupštine opštine Stara Pazova Goran Jović, opštine na čijem je zemljištu sagrađena fudbalska kuća. Čitav projekat koštao je blizu 14 miliona evra, značajan doprinos dali su Ministarstvo omladine i sporta Republike Srbije, FIFA i UEFA, kao i Fudbalski savez Srbije.
Po ustaljenom protokolu prvi je u Staru Pazovu stigao Sep Blater, predsednik Svetske fudbalske federacije u pratnji Ivana Ćurkovića i generalnog sekretara Zorana Lakovića. Uglednog gosta na samom ulazu dočekali su presednik FSS Tomislav Karadžić i dvojica potpredsednika Dragoljub Vukadinović i Dragan Đorđević. Odmah zatim, dva minuta kasnije, tačno u 16 časova i 30 minuta pojavio se i predsednik UEFA Mišel Platini a iza njega Dejan Savićević, predsednik Fudbalskog saveza Crne Gore. Koji minut kasnije stigao je i potpredsednik Vlade Srbije ministar unutrašnjih poslova Ivica Dačić, a poslednja na važnom skupu stigla je prva dama srpskog sporta Snežana Samardžić Marković. Ugledni gosti iz sveta sporta nisu krili oduševljenje grandioznim sportskim zdanjem u Staroj Pazovi istakavši da je Fudbalski savez Srbije položio značajan ispit i da fudbalski sport u Srbiji sada slobodno može da ide krupnim koracima napred.
Goste je najpre u ime domaćina pozdravio predsednik FS Srbije Tomislav Karadžić:
- Zajedno sa svojim prijateljima ponosno predstavljamo javnosti projekat čime je ispunjen dugogodišnji san. Srpski fudbal dobio je svoju bazu, svoj krov i svoj dom. Zahvaljujući državi Srbiji, Ministarstvu omladine i sporta, prijateljima iz UEFA i FIFA, mi danas stojimo ispred najlepšeg i najmodernijeg, usudio bih se da kažem, sportskog centra u svetu. Ovaj centar je trijumf svih nas. Trijumf bez komentara za sva vremena fudbalskih poklonika. Sada kada otvaramo ovo moderno sportsko zdanje postavljamo i nove strateške zadatke. Iskreno, osećam se veoma dobro jer smo dali svoj maksimum - rekao je Karadžić.
Pre nego što su se glavni govornici popeli na binu presednik Karadžić je u ime domaćina, zajedno sa generalnim sekretarom Zoranom Lakovićem i sebi najbližim saradnicima, sproveo ugledno goste oko glavne zgrade gde su se uverili sa ispunjenjem svih zadatih standarda po najvišem nivou. Zeleni tereni sa veštačkom i prirodnom travom, velika zgrada sa 160 ležajeva, sportske hale, teretane i šta još ne, uverili su Blatera i Platinija da su uložena sredstva data pravom Savezu koji je u rekordnom vremenskom roku podario Srbiji nešto čime će se dičiti i generacije koje dolaze.
- Dragi prijatelji fudbala, velika je čast i zadovoljstvo što smo ovde. FIFA je učinila sve da pomogne da Fudbalski savez Srbije dobije jedno divno sportsko zdanje. Obaveza FIFE je promocija fudbala i više od toga jer zajedno smo radili na ovom projektu sa Uefom. Hvala svima koji su pomogli jer Sportski centar je napravljen za Srbiju, za igru i za svet - naglasio je prvi čovek FIFA.
Slavni Francuz Mišel Platini je po rečima domaćina jedan od najzaslužnijih što je Fudbalski savez Srbije dobio svoju kuću.
- Sećam se sastanka od pre dve godine u Staroj Pazovi kada smo pokrenuli čitav projekt. Ovaj centar izgrađen je na evropskom nivou. Ponosam sam što otvaramo centar, veoma sam ponosan na moje najbliže saradnike u ovom projektu, predsednika Karadžića i generalnog sekretara Lakovića. Budućnost srpskog fudbala je u Staroj Pazovi i želim da bude blistava. Svesni smo da su današnja vremena veoma teška ali fudbal i sport imaju jednu društvenu misiju. Znamo da Vlada Srbije ulaže zajedno sa Fudbalskim savezom velike napore u borbi protiv nasilja i moram da priznam da ću iz Stare Pazove otići sa osećanjem dobro obavljenog posla. Čestitam Fudbalskom savezu Srbije koji je uspešno organizovao Kadetsko prvenstvo Evrope, u zemlji gde se fudbal strastveno voli - rekao je prisutnima Mišel Platini.
Skupština opštine Stara Pazova i njen gradonačelnik Goran Jović su posebno pohvaljeni od strane Blatera i Platinija i zbog toga Jović nije krio radost.
- Ovo je veliki dan za srpski fudbal i za našu opštinu. Poznato je da je fudbal timska igra. Kada postoji vizija, ideja i znanje i kada se sve to poklopi sa ljubavlju kakvu smo mi imali, onda se dolazi do uspeha. Ovo je svakako početak nove istorije srpskog fudbala - naglasio je Jović.
Ministarka omladine i sporta Snežana Samardžić Marković je rekla:
- Današnji povod ima svoje mesto u istoriji srpskog sporta. Ovo velelepno zdanje je simbol partnerstva i znanja. Država treba da prednjači u velikim projektima i ja sam pre dve i po godine donela odluku da uložimo 3 miliona evra u izgradnji Sportskog centra. Ni predsednik Fudbalskog saveza nije čekao, ni predsednik Opštine Stara Pazova nije zaostajao za nama, sve je teklo veoma brzo i danas stojimo pred jednim zdanjem, Kućom fudbala, koja je svakako jedna od najlepših i najmodernijih u Evropi. U ovom reprezentativnom objektu svoje mesto će imati i ostali sportovi i zahvaljujemo i FIFI i UEFI na strpljenju i pomoći. Neka ovaj centar bude simbol novog optimizma u srpskom fudbalu - naglasila je ministarka.
Na kraju, pre zajedničkog presecanja vrpce, i ozvaničenja otvaranja Kuće fudbala, mnogobrojnim gostima obratio se potpredsednik Vlade Srbije i ministar unutrašnjih poslova Ivica Dačić koji je na jučerašnjem skupu bio i najviši funkcioner države Srbije.
- Ovo je jedan lep fudbalski događaj i pravo je zadovoljstvo što danas možemo da vidimo da je Kuća fudbala završena u roku. I pored vrhunskih rezultata u tenisu, košarci, vaterpolu, streljaštvu, fudbal je najvažnija sporedna stvar u Srbiji. Kao što su vrata vrednih srpskih domaćina otvorena prema svim dobronamernicima tako će i ova kuća fudbala biti otvorena prema svetu. Za fudbalsku igru u Srbiji i generacije koje dolazi ovaj današnji dan treba da bude motiv da se fudbal ponovo vrati na stare staze, na staze uspeha. Mnogo se prljavštine nakupilo oko srpskog fudbala i vreme je za umivanje. Policija će zavesti red na tribinama a pojedinci koji žele nemire neće uspeti. Pozivam sve mlade ljude koji iskreno vole sport da ignorišu svaku provokaciju. Fudbalu u Srbiji želim da ostane najpopularniji sport. Puno sreće u ime Vlade Republike Srbije - rekao je Ivica Dačić.
Fudbalski klub Partizan došao je u punom sastavu na svečarski čin. Predsednik Dragan Đurić, generalni sekretar Darko Grubor, potpredsednik Mile Jovičić, dok predsednik Crvene zvezde Vladan Lukić iako je dobio poziv nije došao. Doduše, tu su bili potpredsednik Antić, Dušan Savić, selektor Vladimir Petrović - Pižon, jedna od Zvezdinih zvezda. Veliku medijsku pažnju izazvao je i dolazak Dragana Džajića koji je za „Politiku“ kazao:
- Ovo sportsko zdanje deluje impresivno. Objekat je zaista lep i prekrasan i siguran sam da će fudbalski sport sada moći slobodno da uživa a da generacije koje dolaze će imati vrhunske uslove za rad - rekao je Džajić.
Među gostima našli su se i predstavnici Fudbalskog saveza Kosova i Metohije a potpredsednik Vitomir Milovanović je rekao:
- Ovo je fantastično zdanje. Istorijski dan za srpski fudbal. Zahvaljujući državi i čelnicima Fudbalskog saveza Srbije sada sa ponosom možemo da kažemo da smo deo Evrope i sveta.
Na kraju, pre svečane večere, grandiozno sportsko zdanje u Staroj Pazovi zajedničkim snagama, presecanjem crvene vrpce otvorili su: predsednik FS Srbije Tomislav Karadžić, predsednik FIFA Jozef Blater, predsednik UEFA Mišel Platini, ministarka omladine i sporta Republike Srbije Snežana Samardžić Marković, potpredsednik  Vlade Srbije i ministar unutrašnjih poslova Ivica Dačić i predsednik SO Stara Pazova Goran Jović.
Dragan Todorović

Vidik za plovidbu
Tri čoveka u čamcu...
Pardon, u TV studiju. Najčešće ili tri muškarca ili tri žene, Ređe mešovito. S voditeljem kao kormilarom. Manje ili više veštim.
Voze se po nepreglednom moru. Prelaze talase razne. Jedni se ukrcavaju samo kad je ljuta bura. Drugi slede kretanje plime i oseke. Treći se ljuljuškaju po tek namreškanoj vodi.
Razgovaraju, dakle, o aktuelnim i ovde vazda dramatičnim političkim pitanjima. Odnosno, komentarišu pojave životne svakodnevice u njenim stalnim usponima i padovima. Ćaskaju, ustvari, o nevažnom, pomodnom, privatnom.
A kad je bonaca, kao da ni za koga nema izazova. Malo ko je spreman da se tada upusti u plovidbu, da iskoristi priliku za reči o univerzalnim kategorijama, o lepom i ružnom, o dobru i zlu, o niskom i uzvišenom. Televizija se valjda smatra neprikladnom za priče bez neposrednog dnevnog povoda, lišene trača, političkog ili estradnog, za dostojanstven misaoni, pa i filosofski diskurs.
Otud deluje smelo, mada i sasvim opravdano, rešenost Radio-televizije Srbije da pokrene ciklus pod nazivom „Vidik“ kao mesto za raspravu o opštim i večnim temama ljudskog, njegovog uma, duše, srca. Već prvo izdanje emisije, uz urednicu Jasminu Vujnović-Milošević i učesnike Bogoljuba Šijakovića, Dragana Lakićevića i Vladimira Milutinovića, pokazalo je da ovaj tip programa nikako ne mora da deluje neprivlačno i nekomunikativno. Naprotiv, debata „Intelektualci i intelektualnost“ bila je – rasponom koji je doticao klasične teorije ali i savremenu praksu, mislioce i delatnike, vlast i medije – zanimljiva i podsticajna za razmišljanje.
Put koji je trasirao Aleksandar Gajšek emisijom „Agape“ dobija, eto, sledbenike, a uspeh Studija B pokazuje da ovakvi poduhvati imaju poklonika i poštovalaca više no što se kalkuliše u štabovima trkača na rejting stazi.
Ono bitno za „televizičnost“ svakog obraćanja sa ekrana, čak i bez obzira na sadržaj, jeste lični stil, način izlaganja i ukupni utisak što ga ostavlja osoba koja komunicira s javnošću. Upravo ovih dana nestao je sa medijske scene jedan njen čest gost koji je svojim nastupima osvajao simpatije i uvažavanje gledališta. U grupi onih za koje se u određenim situacijama već unapred može znati ili sa sigurnošću pretpostaviti da će neizostavno (ponekad i zbog novinarskog komoditeta i neambicioznosti da se traga za drugim kvalifikovanim licima) biti upitani za komentar ili pozvani u „tok šou“, ima mrgodnih i celomudrenih, mrtvoozbiljnih i suvoparnih, sklonih da dociraju iliti popuju. Doktor psihijatar Petar Bokun izdvajao se jednostavnošću i toplinom, blagonaklonošću i vedrinom, jednom, reklo bi se, nenametljivom a iskrenom ljubavlju za čoveka, razumevanjem za njegove vrline ali i mane, saosećanjem u snazi i slabostima, hrabrosti i strahovima. Otud će veoma nedostajati njegov humanistički optimizam.

Milatović: Cilj posete Srbiji revitalizacija političkih odnosa
Predsednik Crne Gore Jakov Milatović poručio je večeras, na svečanom prijemu u Crnogorskoj kući u Beogradu, da, nakon poseta Evropskim institucijama i sedištu NATO u Briselu, dolazi u Beograd „u nameri da da doprinos revitalizaciji političkih odnosa dve zemlje”. Prisustvo predsjednika Vučića na mojoj inauguraciji 20. maja, ministra Dačića na Samitu u okviru Procesa saradnje u jugoistočnoj Evropi u Podgorici 27. juna, i ova moja prva poseta Beogradu u tako kratkom vremenskom periodu upravo idu u prilog unapređenju odnosa dve države”, naglasio je Milatović.
Ukazao je na to da je revitalizacija političkih odnosa važna za unaprjeđenje ekonomskih odnosa, što ima za rezultat direktne benefite za privredu i građane dve zemlje, navodi se u saopštenju iz Kabineta crnogorskog predsednika.
Milatović je podsetio da je Srbija Crnoj Gori ubedljivo najveći trgovinski partner, sa robnom razmenom od 764 miliona evra prošle godine, što predstavlja petinu ukupnog prometa robe sa inostranstvom. Srbija je za nas i najveće turističko tržište. U 2022. ostvareno je 435 hiljada dolazaka turista iz Srbije u Crnu Goru, što je udeo od 21 odsto od ukupnog broja dolazaka stranih turista. Kada govorimo o strukturi, najviše noćenja ostvarili su turisti iz Srbije, i to nešto iznad 3 miliona ili 25,5 odsto od ukupnog brojaâ€ś, rekao je Milatović. Dodao je da je Srbija prošle godine bila i najveći strani investitor u Crnoj Gori sa 137 miliona evra ili 12 odsto ukupne vrednosti stranih direktnih investicija, što je u odnosu na 2021. povećanje od 80 odsto.
Uprkos podacima koje sam izneo, sa Srbijom, koja je naš najznačajniji ekonomski partner, Crna Gora nema odnose na nivou ambasadora i to ne iz tehničkih razloga, već političkih, dve zemlje nemaju zajedničke granične prelaze, kao što imamo sa Bosnom i Hercegovinom i sa Albanijom, platni promet predstavlja ozbiljnu poslovnu barijeru, naše Mešovite komisije za rešavanje ovih naizgled tehničkih pitanja se ne sastaju godinama unazad, a nikada nije održana zajednička sednica Vlada dve zemlje, konstatovao je Milatović. On je poručio da su, uprkos svim izazovima, veze između građana i privrede Crne Gore i Srbije ostale jake i da je stoga odgovornost ali i obaveza na državnicima dve zemlje da te odnose ne remete, već da ih unapređuju. Istakao je da, osim tradicionalnih veza i bliskih odnosa, Crnu Goru i Srbiju trajno povezuju zajednički ciljevi, pre svega regionalna stabilnost i članstvo u Evropskoj uniji.
„Posvećenošću ovim ciljevima dajemo dobar zamah proevropskom razvoju Zapadnog Balkana. Uveren sam će politički odnosi Crne Gore i Srbije ići uzlaznom putanjom u periodu pred nama i da će to biti dobar zamajac za dodatno unapređenje ekonomskih, kulturnih i sveukupnih odnosa, rekao je Milatović. On je ukazao i na značaj jačanja veza sa zajednicom Crnogoraca u Srbiji i njihove povezanosti sa Crnom Gorom.
Kako je najavljeno, Milatović će se sutra, uz ceremonijalni doček ispred Palate Srbija, sastati sa predsednikom Srbije Aleksandrom Vučićem, a nakon toga i sa predsednikom Narodne skupštine Vladimirom Orlićem.
Predviđeno je da predsednik Crne Gore u okviru posete položi venac na Spomenik neznanom junaku na Avali uz vojne počasti, kao i da položi cveće ispred Osnovne škole „Vladislav Ribnikar”, prenosi Tanjug.

Viljnus zbog NATO samita kao tvrđava, sistemi Patriot usmereni ka Kaljiningradu
VILjNUS – NATO je pretvorio Viljnus, prestonicu Litvanije, u tvrđavu branjenu naprednim oružjem kako bi zaštitio američkog predsednika Džozefa Bajdena i druge lidere Alijanse na samitu sledeće nedelje, koji se održava 32 kilometra od litvanske granice sa ruskim saveznikom Belorusijom.
Više od 3.000 litvanskih vojnika brinuće o bezbednosti samita NATO-a u Viljnusu.
Šesnaest NATO saveznika poslalo je ukupno oko 1.000 vojnika da obezbeđuju dvodnevni samit 11. i 12. jula, koji se održava samo 151 km od same Rusije, prenosi Rojters.
 Mnogi od njih su poslali i napredne sisteme protivvazdušne odbrane koji nedostaju baltičkim državama.
„Bilo bi više nego neodgovorno da naše nebo bude nezaštićeno u trenutku kada Bajden i lideri 40 zemalja stižu“, rekao je predsednik Litvanije Gitanas Nauseda.
Nemačka je rasporedila 12 raketnih sistema Patriot, koji se koriste za presretanje balističkih i krstarećih raketa ili ratnih aviona.
Španija je dopremila sistem protivvazdušne odbrane NASAMS, Francuska šalje samohodne haubice Cezar, i uz Finsku i Dansku raspoređuje vojne avione u Litvaniji.
Ova zemlja je, uz Britaniju, isporučila sredstva protiv bespilotnih letelica.
Poljska i Nemačka su poslale snage za specijalne operacije pojačane helikopterima.
Drugi šalju opremu za borbu protiv bilo kakvih potencijalnih hemijskih, bioloških, radioloških i nuklearnih napada.
Litvanski predsednik vidi ove akcije saveznika kao potvrdu da je potrebno da NATO hitno uspostavi stalnu protivvazdušnu odbranu u baltičkim državama.
„Razmišljamo o tome šta će se desiti nakon završetka samita i radićemo sa saveznicima na stvaranju rotirajućih snaga za trajnu vazdušnu zaštitu“, rekao je on novinarima.
U selima pored beloruske granice, meštani su saopštili Rojtersu da se osećaju potpuno bezbedno, uprkos ponudi Minska da se tu nakon pobune smeste ruske plaćeničke trupe Vagner grupe i rusko nuklearno oružje.
Na aerodromu u Viljnusu, osam nemačkih raketnih bacača Patriot raspoređeno je sa cevima usmerenim u pravcu ruskog Kalinjingrada, a još dva prema Belorusiji.
„Znate gde se nalazite geografski i prilično dobro znate odakle pretnja dolazi. Litvanija je tražila od nas zaštitu samita, a takođe je NATO tražio pomoć od Nemačke. Ovo je naš odgovor“, rekao je potpukovnik Štefen Lib, komandant jedinice Patriota.
Litvanija je utrostručila jedinice pogranične straže na beloruskoj i ruskoj granici tokom leta, uz oficire iz Letonije i Poljske.
Dve zemlje su takođe poslale policiju da pomogne u patroliranju po Viljnusu.
Gradonačelnik Viljnusa je preporučio stanovnicima da odu na odmor van grada, ako žele da izbegnu gužve u saobraćaju, jer će veliki delovi centra prestonice biti zatvoreni tokom samita.
Kako javlja izveštač Tanjuga, deluje da su građani poslušali apel gradonačelnika, s obzirom na to da je na ulicama prisutan mali broj ljudi, policija patrolira i povremeno prolaze vozila pod njenom pratnjom.
Grad je okićen zastavama Litvanije, Ukrajine i NATO-a.

Zemljotres jačine 5,6 stepeni po Rihteru pogodio Tajvan
Zemljotres jačine 5,6 stepeni po Rihterovoj skali pogodio je danas Tajvan, saopštio je američki Geološki zavod.
Epicentar zemljotresa bio je 87 kilometara istočno od grada Hengčuna sa oko 31.200 stanovnika.
Do sada nema izveštaja o eventualnim žrtvama ili šteti.
Nije izdato upozorenje na cunami, preneo je Tas, prenosi Tanjug.

Petković: Svečlja kriminalizacijom Srba opravdava prisustvo parapolicije
Direktor Kancelarije za Kosovo i Metohiju Petar Petković ocenio je danas da je pokušaji ministra unutrašnjih poslova privremenih prištinskih institucija Dželjalja Svečlje da kriminalizuje Srbe sa severa KiM imaju za cilj da opravdaju, kako je naveo, protivpravno prisustvo parapolicijskih jedinica, „gde danonoćno terorišu srpski narod”.
„Lažni ministar, a pravi nasilnik i ekstremista Dželjalj Svećlja, zajedno sa njegovim okupacionim falangama preobučenim u odela Kosovske policije, jedini su kriminalci na severu Kosova i Metohije i tu nemaju šta da traže”, naveo je Petković u saopštenju. Poručio je da bi bilo najbolje da Svećlja „pođe od sebe i optužnice koja je godinama podignuta protiv njega zbog napada kamenicama na pripadnike tzv. Kosovske policije, ali i zbog prevrtanja vozila misije Euleks”.
Dodao je da bi Svećlja, umesto što „nezakonito da privodi Srbe navodnom poznanju pravde i prava”, trebalo prvo sam da prestane da beži od tog istog prava i pravde.
„Da li je sprovođenje reda i zakona to što je kukavički poslao svoje falange da duge cevi uperuju u sina predsednika Aleksandra Vučića zbog jedne majice? Da li je vladavina prava kada Kurtijevi specijalci pucaju u leđa Dragiši Galjku, Miljanu Deleviću, Milanu Jovanoviću, braći Stojanović iz Gotovuše? Ili, kada brutalno pretuku srpsku decu Daru i Kristijana”, zapitao je Petković. Naglasio je da „hibridni rat koji Svećlja kukavički vodi iz Prištine protiv svega srpskog i posebno severa Kosova i Metohije”, rezultirao time da „nema tog čestitog Srbina koji bi ni javno ni tajno pristao da bude alibi Svećlji u njegovoj bolesnoj opsesiji okupacije severa i proterivanja Srba sa Kosova i Metohije”.
„To mu nikada neće uspeti”, poručio je Petković. Svečlja je ranije danas u intervjuu portalu Košev rekao da nije protiv srpskog naroda, već, kako tvrdi â€žšovinističkih projekata Srbije i kriminalaca”.

Ferstapen: Srećan sam što smo pobedili 11. put uzastopno
Vozač Red Bula Holanđanin Maks Ferstapen izjavio je danas da je srećan što je svom timu doneo pobedu na Velikoj nagradi Velike Britanije u šampionatu Formule jedan, prenosi Bi-Bi-Si.
Ferstapen je Red Bulu doneo 11. uzastopnu pobedu u Formuli 1, čime je ovaj tim izjednačio 35 godina star rekord Meklarena..
„Naravno da sam vrlo srećan što smo opet pobedili. Tu mislim i na 11. uzastopnu pobedu za ekipu. Mislim da je to prilično neverovatno, ali danas nije bilo tako jednostavno”, rekao je Ferstapen, koji je u Silverstonu stigao do šeste uzastopne pobede ove sezone.
Vozač Red Bula je ove godine zabeležio osam pobeda. Drugo mesto na VN Velike Britanije pripalo je vozaču Meklarena Landu Norisu.
„Veliko hvala celom timu napravili su neverovatan posao. Ništa od ovoga ne bi bilo moguće bez napornog rada koji su uložili. Stavili su me na tvrde gume, ne znam zašto - još su nejasni po pitanju nekih stvari”, rekao je Noris.
Vozač Mercedesa Luis Hamilton je stigao do trećeg mesta u Silverstonu.
„Hvala svima koji su me podržavali. Osetio sam energiju, osetio podršku i to je takođe razlog zašto smo se vratili ovde”, izjavio je Hamilton.
Prvo mesto u generalnom plasmanu vozača drži Ferstapen sa 255 bodova, dok je njegov timski kolega Serhio Peres osvojio 156.
Naredna trka u šampionatu F1 biće vožena 23. jula za Veliku nagradu Mađarske na stazi Hungaroring, prenosi Tanjug.

Na prelazu Gradina, na izlazu iz Srbije, čeka se četiri sata
Prema informacijama uprave granične policije u 17.15 časova, putnička vozila čekaju četiri sata na graničnom prelazu Gradina, na izlazu iz Srbije a na Preševu, na izlazu iz zemlje, putnička vozila i autobusi š zadržavaju 35 minuta, navode iz Auto-moto saveza Srbije (AMSS).
Teretna vozila najduže čekaju na Batrovcima, na izlazu iz Srbije i to dva sata dok se na prelazu Horgoš i Šid, na izlazu iz Srbije, zadržavaju 90 minuta.
Na ostalim graničnim prelazima nema dužih zadržavanja za sve kategorije vozila, prenose iz AMSS-a.

Tadić: Poljoprivreda je budućnost
Novi Sad – Predsednik Srbije Boris Tadić otvorio je juče 78. Međunarodni poljoprivredni sajam u Novom Sadu, najveću manifestaciju agrara u jugoistočnoj Evropi, koja je ove godine okupila više od 1.500 izlagača iz 60 zemalja. Predsednik Tadić je istakao da je poljoprivreda jedna od grana privrede na kojima će naša zemlja u budućnosti zasnivati svoj ekonomski razvoj, čemu pogoduje nastavak rasta cena hrane na svetskom tržištu, kao i da je to oblast u kojoj se u relativno kratkom vremenu može otvoriti mnogo radnih mesta.
Svečanom otvaranju su prisustvovali ministar poljoprivrede i ruralnog razvoja Portugalije Antonio Serano, ovogodišnje zemlje – partnera Novosadskog sajma, srpski ministar poljoprivrede, trgovine, šumarstva i vodoprivrede Dušan Petrović, učesnici ministarske konferencije u Beogradu – ministri poljoprivrede Iraka, Litvanije, Slovenije, Hrvatske, Crne Gore, Federacije BiH i Republike Srpske, predsednik vlade AP Vojvodine Bojan Pajtić, gradonačelnik Novog Sada Igor Pavličić i druge zvanice.
– Srbija je snažno opredeljena da razvije potencijale poljoprivrede i agrarne industrije, a ti sektori mogu da apsorbuju velike tehnološke viškove i doprinesu povećanju zaposlenosti. Veoma je važno obezbediti finansijsku podršku poljoprivrednicima, što će biti učinjeno merama vlade, ali nam je potrebna i saradnja sa finansijskim institucijama, poslovnim bankama i stranim donatorima. Razvoj agrara ne možemo da finansiramo samo iz budžetskog razdela – rekao je Tadić.
Predsednik je naveo da je neophodno promeniti strukturu poljoprivredne proizvodnje ukoliko želimo dalji napredak na inostranom tržištu. On je poljoprivrednicima i preduzećima u oblasti agrara čestitao na velikom rastu izvoza poljoprivrednih proizvoda u prvim mesecima ove godine, što je doprinelo smanjenju trgovinskog deficita, ali i podsetio da Srbija nije dovoljno iskoristila kvote za izvoz poljoprivrednih proizvoda u Evropsku uniju, pre svega mesa.
– Naša poljoprivreda pre svega trebalo bi da bude orijentisana ka proizvodnji mesa, a ne prema žitaricama. Međutim, nije jednostavno rešiti probleme koji većim delom potiču iz prošlosti, ali mislim da imamo šansu, o čemu svedoče novootvorena tržišta. Sporazum koji je ministar Dušan Petrović potpisao sa Ruskom Federacijom jeste velika prilika za plasman naših proizvoda do učlanjenja u Evropsku uniju – naglasio je Tadić.
Srpski ministar poljoprivrede izjavio je novinarima da je Vlada već usvojila glavni instrument agrarne politike u 2011. godini – Uredbu o subvencionisanim kreditima za poljoprivrednike, a da će iduće nedelje biti zaokružen ceo sistem. Vrlo brzo, prema njegovim rečima, jeftini krediti biće na raspolaganju za stočarsku i ratarsku proizvodnju, povrtarstvo, voćarstvo, izgradnju ili rekonstrukciju komercijalnih zgrada, koje su potrebne u poljoprivredi.
Petrović je naglasio da seljaci – prerađivači moraju biti efikasniji, kako bi se otvorio veći prostor za izvoz hrane iz Srbije i bila obezbeđena dovoljna količina kvalitetnih poljoprivredno-prehrambenih proizvoda za domaće tržište. On je ocenio da bi to posledično uticalo na stabilizaciju cena i ponude, kao i na smirivanje inflacije u našoj zemlji.
Miroljub Mijušković
-----------------------------------------------------------
Podrška Portugalije u evrointegracijama
Ministar poljoprivrede Portugalije Antonio Serano, ovogodišnjeg partnera Novosadskog sajma, rekao je da ova zemlja želi da osnaži veze sa Srbijom, posebno u oblasti poljoprivrede i prehrambene industrije. On je istakao da njihova vlada veruje u proces pridruživanja Evropskoj uniji, i da Srbija može da računa na značajnu podršku u prenošenju znanja i iskustava u procesu evrointegracija. Portugalija je na Novosadskom sajmu prisutna sa najvećim štandom koji je ikada postavila na nekoj poljoprivrednoj sajamskoj manifestaciji, a prevashodno se predstavila vinima i proizvodima od voća i paradajza.

Političari „osvajaju” istoriju
Od našeg stalnog dopisnika
Podgorica – Crnogorska dijaspora zatražila je da Skupština Crne Gore poništi odluke Podgoričke skupštine iz 1918. godine, odnosno Velike narodne skupštine. Predsednik Udruženja Crnogoraca Australije Mihailo Mandić predao je predsedniku parlamenta Ranku Krivokapiću Inicijativu dijaspore za donošenje deklaracije o poništenju odluka Podgoričke skupštine, „koja je proizvod konsultacija i saradnje crnogorskih udruženja širom sveta”.
Krivokapić je ocenio da Inicijativa, „koja dolazi od crnogorskih udruženja širom sveta, ima poseban značaj i da će se Skupština Crne Gore „na primeren i odgovoran način odrediti prema tom dokumentu”.
Serija sporenja oko Podgoričke skupštine počela je nakon što je Krivokapić saopštio da je u Predlogu zakona o dinastiji Petrović-Njegoš, na njegovo insistiranje, unesen stav kojim se Podgorička skupština 1918. godine definiše kao „akt nasilne aneksije”, od države Srbije. Ako parlament usvoji ovaj Predlog zakona, čemu se protivi većina opozicionih parlamentarnih partija, pomenuta dinastija biće politički i moralno rehabilitovana.
Već skoro dve decenije Podgorička skupština se obeležava prigodnim akademskim skupovima u Crnoj Gori u organizaciji Srpskog narodnog veća koje ovaj događaj crnogorske istorije smatra njenom svetlom stranicom zbog ostvarenja istorijske težnje za ujedinjenjem sa Srbijom.
Aktuelna vlast je i pre i sada mislila drugačije. Visoki funkcioner vladajuće Demokratske partije socijalista Miodrag Vuković kaže da će se država Crna Gora prvi put decidirano odrediti prema Velikoj narodnoj skupštini, kada je „na prevaru ostala bez svoga imena i države”.
Portparol DPS-a Rajko Kovačević saopštio je da je referendumom kojim je Crna Gora obnovila nezavisnost napravljen raskid sa svim prethodnim sistemima i da „nema potrebe da se odluke nelegitimne Podgoričke skupštine ukidaju jer bi se time ti akti mogli legitimisati”.
„Odluke Podgoričke skupštine ukinute su 1943. godine odlukama AVNOJ-a kada je Crnoj Gori vraćena državnost i kada je počeo da funkcioniše novi ustavno-pravni sistem”, pojasnio je on.
Međutim, Vuković smatra da ono što se desilo 1918. godine, a što je dugo tretirano, ne samo politički, već i naučno kao nešto legitimno, „treba nazvati pravim imenom i proglasiti nasilnom aneksijom”.
„Velika narodna skupština je delovala nelegalno, nelegitimno, protivpravno, i posledice tog delovanja treba eliminisati”, dodao je Vuković.
Istoričar, akademik Crnogorske akademije nauka i umetnosti dr Zoran Lakić ocenio je da ne veruje da će odluka crnogorske vlasti „dugo trajati”, čak i ako bude usvojena.
„Meni i mojim kolegama istoričarima je odavno jasno zašto politika hoće da stavi pod svoje nauku, a posebno istorijsku. Ne čini ona to zbog prošlosti već zbog sadašnjosti i, moguće, budućnosti”, kaže Lakić. „Pitam, ko je to okupirao Crnu Goru 1918. godine i kada je prestala ta navodna okupacija? Nije valjda 1941, kada je sva Evropa bila okupirana od fašizma? Pa ipak, ne mogu da proniknem u to zašto crnogorskoj vlasti smetaju naučne ocene o Podgoričkoj skupštini. U ta davna vremena put ka Evropi vodio je preko ujedinjenja. Sve ostalo je bilo anahronizam.”
Po njegovim rečima, nijedna svetska istoriografija ne tumači Podgoričku skupštinu na način kako se to priprema predlogom zakona o dinastiji Petrović.
„Kada sam na jednom istorijskom skupu bio upitan zašto Crna Gora u Hagu, na pitanje ’uzmi ili ostavi’, nije uzela nezavisnost, odgovorio sam kratko da se Crna Gora vekovima borila za oslobođenje i ujedinjenje. Moje kolege istoričari su to sasvim razumeli”, kaže akademik Lakić.
Novica Đurić

Između Novaka i Arnolda
Obasut pohvalama za smaknuće Osame Bin Ladena, Barak Obama je svom snagom krenuo u još jednu ofanzivu: da, kao Novak Đoković, zabeleži dugi niz takmičarskih pobeda. Takva serija mu je neophodna u početom predizbornom maratonskom višeboju, da bi– očuvao mesto broj jedan na tabeli političke, domaće i svetske, moći.
Usmrćivanje terorističkog vođe, kako zapažaju hroničari, zbilo je nacionalne redove oko šefa Bele kuće čak toliko da se ponadao da će i na drugim poljima splasnuti, inače maksimalno napumpane, stranačke podvojenosti. Ali, upravo u tim trenucima, raspade se najupadljiviji uzorak međupartijskog partnerstva– brak doskorašnjeg republikanskog kalifornijskog guvernera (filmskog „Terminatora”) Arnolda Švarcenegera i Marije Šrajver, pripadnice demokratske dinastije Kenedijevih.
Njihov razvod doživljen je kao opomena predsedniku da su među neistomišljenicima- brakovi prolazni a razvodi neizbežni . I da treba da se posveti tradicionalnom političkom poslu– pogotovu što u suštinski dvopartijskoj Americi nema mogućnosti za koalicije kakve su česte u Evropi– izbacivanju rivala iz igre.
Obami je posao, naizgled, lakši nego Đokoviću, jer samo čuva vodeću poziciju, a nema ni konkurente nivoa Nadala i Federera. Istoričari upozoravaju, međutim, da su mu– iz istog razloga– iskušenja veća.
Eliminacijom Bin Ladena, Obama je u potpunosti ispunio tek prvo od mnogih važnih obećanja datih biračima u jesen 2008. godine. I to na spoljnom planu, na kome su neki njegovi prethodnici postizali još dalekosežnije rezultate, a ipak– gubili vlast.
Ričardu Niksonu (podneo ostavku zbog špijuniranja unutrašnjih političkih protivnika) i Džimiju Karteru (tvorcu jednog od perspektivnijih bliskoistočnih mirovnih procesa) nije pomoglo što su sedamdesetih godina prošlog veka s Kinom obnovili odnose, koji danas bitno utiču na globalni razvoj događaja. Džordž Buš stariji nije dobio drugi mandat iako je mu je pripao oreol pobednika u Hladnom ratu, kao i u „Pustinjskoj oluji” kojom je na čelu vojne koalicije proterao iračke invazioniste iz Kuvajta.
Zajedničko svima njima je– ekonomska nizbrdica. Kakav god bio uspon u spoljnoj politici, on nije bio dovoljan za očuvanje vlasti – ako je, makar malo ali neoprostivo, opao standard podanika.
Obama je u sličnoj, ne i istovetnoj, situaciji. Ubijanje Osame nije ravno ni pobedi u Hladnom ratu ni uspostavljanju odnosa komunističkom, sada već, globalnom ekonomskom velesilom.
Ujedno, Obamina iskušenja su veća nego ijednom predsedniku SAD,  posle Ruzvelta koji je svrstan među pobednike – iako mu je smrt oduzela učešće u proslavama– nad Velikom ekonomskom depresijom i u nacizmom pokrenutim Drugim svetskim ratom. Trebalo bi, naime, da uskladi Ameriku s promenama u svetu, bez pretenzija i mogućnosti da druge prilagođava njenom modelu, ukratko– na poduhvat na koji se ni ona ni svet nisu, bar ne dovoljno, pripremili.
U Obamu su polagane ogromne nade, nezabeležene u novijoj istoriji Amerike pa i sveta, ali su poprilično izjalovljene. Dospeo je u vrh Vašingtona obećanjem da će „globalnu prestonicu” promeniti do neprepoznatljivosti, ali je ona njega promenila toliko da se mnogi pitaju– da li je to onaj isti čovek koga smo izabrali, ili za koga smo izdaleka navijali, kao garanta bitnih promena?
Pokušao je da „svime što je u njegovoj moći”, evidentirano je, unese originalnosti ali su se one, čak i u njegovom izuzetnom slučaju, pokazale slabijim od uobičajenosti. Uprkos stabilizacionim programima, izostala je stabilizacija prilika i u Americi i u svetu. On jeste činio ustupke, ali ne i tvrdokorna realnost.
Dok se žalimo da su nam sve teže dostupne osnovne potrepštine– kao što su hrana, zdravstvena nega, obrazovanje, energenti– zanemarujemo okolnost da nam ponajviše nedostaju: ideje za izlazak iz tekuće, opšte, krize. Predloga je, doduše, na pretek. Ali, nema iskazane spremnosti– ni da se odustane od isprobanog, ni za upuštanje u neiskušano.
Nazire se, ipak, šta bi moglo da bude– tako nešto. Dobitnik Nobelove nagrade za ekonomiju Pol Krugman, kao i mnogi laici, preporučuje da bi za početak, trebalo da ceh za opšte nedaće plate oni koji su ih proizveli, a ne da se baš oni održavaju na mestima na kojima im se, zamašnim „bonusima”, pruža prilika da se „poprave” – novim rizicima na račun masa.
Od Obame se, po toj prilično popularnoj verziji, očekuje da se bespoštedno obračuna, kao Đoković, s velikim brojem protivnika, ili da se raziđe s najbližima, kao Švarceneger i Šrajverova. A u još većem iskušenju su mnogi drugi državnici – koji bi voleli bi da pobeđuju kao Novak ali da ne ostanu bez dragocenog partnera kao Arnold...

Maseri, monteri, zidari... brže do posla
Budućim srednjoškolcima najmanje su privlačni trogodišnji obrazovni profili! Ovakvu konstataciju osporavaju đaci kojima odlične ocene nisu preokupacija.Možda ne bi bilo toliko nezainteresovanih osmaka za zanate kada bi bili više obavešteni – ne postoji na jednom mestu sabrana i istaknuta ponuda kuća znanja koje školuju zanatlije. Zainteresovanim roditeljima nije teško da „peške” prikupljaju informacije, od škole do škole. Raspituju se o uslovima boravka i rada, ponudi i perspektivnosti zanata.
Srednjih stručnih škola u Beogradu ima ukupno 51, a njih 34 nude trogodišnje obrazovne profile. Oko 3.500 mesta rezervisano je za prvake.
I đaci i roditelji bivaju prilično iznenađeni kad saznaju da za mesto u pojedinim trogodišnjim smerovima već godinama treba više bodova nego za stolicu u četvorogodišnjim. Tvrdnju ilustruje primer da je upisni prag lane u svim smerovima Elektrotehničke škole „Stari grad” bio niži od najmanjeg broja poena potrebnih za prijem u trogodišnji odsek maser u Farmaceutsko-fizioterapeutskoj školi. Poslednji upisani prvak među buduće masere „provukao” se sa 46,92 bodova, a zavredeo ih je isključivo na osnovu uspeha u osmoletki.
Obrazovni profili u oblasti zdravstva su u grupi najtraženijih jer čim maturiraju, đaci medicinskih škola mogu da se zaposle. Zanimanje zdravstveni negovatelj je izuzetno traženo na tržištu rada, a u prestonici se ovo zvanje stiče jedino u zemunskoj Medicinskoj školi „Nadežda Petrović”, posle tri godine učenja po novim nastavnim metodama u oglednim odeljenjima.
– Budući negovatelji imaju veliki fond časova praktične nastave u staračkim domovima i kad steknu diplomu oni koji žele mogu odmah da se zaposle, jer iz škole nose i znanje i radno iskustvo. Obično im nude posao u nastavnim bazama naše škole, ali se deca radije zapošljavaju u privatnim staračkim domovima – kaže mr Biljana Jovanović-Glavonjić, pomoćnik direktora Medicinske škole u Zemunu.
Uglavnom devojčice, ali i dečaci koji bi da što pre steknu zvanje i počnu da zarađuju, upisuju Školu za negu lepote. Računaju da će uvek biti dama i gospode raspoloženih za ulepšavanje, da je otvaranje frizerskih salona isplativo i da ne manjka ženskog sveta koji želi, makar zahvaljujući nadogradnji, duge i lepo lakirane nokte. Zato upisuju odseke ženski i muški frizer ili manikir i pedikir.
Malim maturantima, koji sanjaju da postanu modni dizajneri ili kreatori unikatnih atraktivnih detalja, a znaju da neće sakupiti dovoljno poena da bi upisali umetničke škole za darovite, zanati mogu biti odskočna daska. Nesvakidašnja garderoba, šik obuća, krznene bunde, neobične tašne, kožni novčanici, kaiševi... umetnička su dela dece koja stasavaju u zanatlije u Tehničkoj školi za dizajn kože.
– Tašne, koferi, novčanici, rukavice... koje su izradili naši đaci bili su među najboljima na međunarodnim i sajmovima mode kod nas. Imamo učeničku kompaniju u kojoj deca izrađuju narukvice, čizme, jakne... Počinju maštovitom zamisli, crtaju umetničke skice, kroje, oblikuju, šiju, a konačne proizvode prikazuju na modnim revijama. Zanat „kradu” od iskusnih majstora na časovima prakse u firmama „Mona”, „BN bos”, „Polino”... gde kasnije mogu i da dobiju posao – objasnila je Ljiljana Gligorović, direktor Tehničke škole za dizajn kože. Ona naglašava da je znatno više dece koja su raspoložena da prodaju nego da kreiraju robu. Budućim trgovcima namenjeno je najviše mesta u prvom razredu Trgovačke škole, čak 150.
Dobrodošli majstori: elektroinstalateri, autoelektričari, automehaničari, bravari... zvanje stiču posle tri godine učenja. Među smerovima elektrotehničke struke posebno su potrebni monteri telekomunikacionih mreža, a godišnje ih samo 60 prima Srednja tehnička PTT škola.
– Građevinari su traženi i cenjeni i imaju obezbeđen posao. Posebno vrede zanati u trogodišnjem trajanju, jer malo je školovanih koji rade na građevinama. Građevinska preduzeća u društvenom i privatnom sektoru stipendiraju učenike svih trogodišnjih profila u našoj školi, a mi đacima obezbeđujemo smeštaj u domu – ističe Momir Andesilić, direktor Građevinske škole, jedine koja u Srbiji obrazuje zidare, armirače, krovopokrivače, stakloresce, keramičare, montere suve gradnje, hidrograđevinare, tesare...
A ko tvrdi da dugi, ukrašeni nokti devojčurcima smetaju da delju, rezbare, turpijaju, šmirglaju drvo, taj nije odavno svratio u Tehničku školu „Drvo art”. Stolari, proizvođači finalnih proizvoda od drveta, tapetari-dekorateri, samo su neki od trogodišnjih smerova kojima su se i devojke posvetile u ovoj školi.
Da je školsko doba pravo vreme da karijera počne da se gradi, potvrđuju najmlađi majstori gastronomije koji diplomu kuvara stiču u dve prestoničke škole. Po dobrom glasu u stopu ih prate školske kolege konobari. Budući eksperti za izradu slatkiša u glavnom gradu stiču znanje samo u Ugostiteljsko-turističkoj školi. Postaju poslastičari bez premca čija se umešnost meri zlatnim medaljama i peharima sa mnogih takmičenja, ali više nego u uspehu i odličnim ocenama uživaju baveći se najslađim poslom na planeti.
Milenija Simić-Miladinović

Nove priče iz Nepričave
Ub, Lajkovac – Pošto smo se predstavili iz koje smo redakcije, odmah je usledio odgovor: „Mi nismo ovde da dajemo izjave i vodimo razgovore sa novinarima, već da radimo“. A tražili smo samo informaciju dokle su stigli poslovi na izgradnji autoputa Beograd – južni Jadran posle više od pola godine od svečanog presecanja vrpce.
Ovako je juče započeo, ali se i završio razgovor u sedištu terenske uprave preduzeća „Putevi Užice” i „Planuma“ u poznatom selu Nepričavi kod Lajkovca, po čijoj je sredini udarila trasa. Zbog toga smo se za uskraćenu informaciju obratili funkcionerima opština Ub i Lajkovac kroz koje prolazi 12,5 kilometara duga deonica autoputa čija je predračunska vrednost 73 miliona evra. Sava Sarić, zamenik predsednika opštine Ub, kaže za naš list da je lokalna samouprava imovinsko-pravne odnose za trasu dugu 6,5 kilometara, kao i druge predradnje, uradila vrlo efikasno i na vreme. Radovi su startovali u avgustu prošle godine, da bi posle prosecanja vrpce i nasipanja te trase sve stalo kao po nekakvoj komandi. Nosilac poslova bilo je Preduzeće za puteve Beograd koje je inače u sastavu konzorcijuma zajedno sa „Planumom“ i „Putevima Užice“.
– Posle dubokog zimskog sna početkom ove godine, prema našem saznanju, Preduzeće za puteve Beograd našlo se u problemima, kako finansijskim tako i organizacionim. Mi nikakve detalje ne znamo osim što smo nezvanično čuli da će lidersku poziciju u konzorcijumu preuzeti preduzeće „Putevi Užice“ koje će nastaviti radove na našoj deonici. Međutim, skoro je pet meseci prošlo a da na našem terenu nema nikakvih radova. Sve vreme pripremali smo se zajedno sa meštanima za određene benefite preko angažovanja naših ljudi i građevinske operative, ali za sada od toga nema ništa i preostaje nam jedino da čekamo – kaže Sarić. Na izuzetno zahtevnoj deonici od Uba do Lajkovca, pored ostalog, projektom je predviđena izgradnja čak 12 mostova, ali osim postavljenih šipova ni jedan nije još završen iako je predviđeni rok do kraja godine. Sarić dodaje da oni na svojoj teritoriji imaju i pride deonicu od Obrenovca do Uba, gde su spremni kao lokalna samouprava da odrade deo svojih obaveza, ali i da na njoj, pored završenog projekta, radovi teku usporeno.
Znatno bolja situacija je u ataru opštine Lajkovac gde radove izvode „Putevi Užice“ i „Planum“. Živorad Bojičić, načelnik Opštinske uprave, kaže da radovi teku po utvrđenoj dinamici a ono što ih posebno čini zadovoljnim jeste to da je na izgradnji autoputa privremeno i stalno dobilo posao oko 150 Lajkovčana, dok je u manjem obimu angažovano svega nekoliko privatnih firmi, pre svega, zbog neposedovanja odgovarajuće mehanizacije, kao i kadrova građevinske struke. Zadovoljno, veli, trljaju ruke ovdašnji ugostitelji, trgovci i vlasnici kuća koji za radnike terence, kojih trenutno ima više od sto, izdaju sobe, odnosno ležaj za 50 vera mesečno.
– Mi iz Opštinske uprave, meštani mesne zajednice Nepričava, koja se našla na centralnom delu koridora i drugih okolnih sela, odlično sarađujemo sa menadžmentom „Puteva Užice” i „Planuma“. Što se tiče rokova o kojima vi novinari volite da pišete, odmah da vam kažem da nas u Lajkovcu oni uopšte ne zanimaju. Iskren da budem, voleo bih da se gradi još najmanje deset godina, jer smo u startu osetili veliku korist od svega – ističe Bojičić uz napomenu da uveliko teku poslovi na eksproprijaciji 89 hektara zemljišta na području šest lajkovačkih sela za nastavak trase prema Ljigu.
Što se tiče meštana Nepričave, kojima je deo zemljišta otkupljen za potrebe autoputa, a pojedinima i cela domaćinstva, oni su takođe zadovoljni cenom i ponašanjem opštinske administracije, kao i JP „Putevi Srbije“ pod čijim nadzorom se ovaj posao obavlja. Dragan Jelenić priča da je morao da ustupi čak 1,8 hektara izuzetno plodnog zemljišta po čijoj sredini je ucrtana trasa. Međutim, dodaje da ni u snu nije mogao očekivati da mu posle sačinjenog ugovora za sedam dana „legne“ na račun ceo novčani iznos. Dragan Gavrilović je posle eksproprijacije bio primoran da na drugom kraju sela kupi novo domaćinstvo, a Milan Kovačević da u nevreme gradi novu kuću. Neke nove priče nastavile su da se valjaju Nepričavom i, bez obzira na vremensku distancu, one se ne razlikuju previše od onih iz nezaboravne televizijske serije. I jedne i druge govore o ljudima, njihovim delima, vrlinama, manama i ćudima.
 Budo Novović
-----------------------------------------------------------
Zaplenio buldožer
 Da između graditelja i meštana ne teku baš med i mleko potvrdio nam je Nepričavac Miroslav Novaković zvani Minda, koji je pre tri dana, kako kaže, bio prinuđen da zapleni buldožer preduzeća „Planum“ koji je zatekao na svojoj njivi.
– Starac me telefonom obavestio da neka mašina ravna zemlju na mojoj najplodnijoj njivi od blizu hektara na kojoj sam planirao da za koji dan posejem kukuruz. Kada sam pitao vozača mašine teške preko 50 tona šta radi, kazao je da priprema teren za deponiju građevinskog otpada, i to po naređenju svog direktora, kao i da to čini na parceli koja je otkupljena. Sutradan, kada je utvrđeno da je došlo do greške, direktor je naredio da mašina napusti njivu što ja nisam dozvolio, jer mi je ta grdosija pričinila veliku štetu i tek kada mi plate novčanu naknadu za pet tona kukuruza, koliki rod sam očekivao, dozvoliću da se buldožer istera – priča Miroslav uz napomenu da Nepričavci ne podnose ničiju samovolju i bahatost.

Brendiranje mučenika
Ne naplaćuje ulaz na svoje performanse jer „ne može da uzima novac od ljudi”. Živi u zemlji u kojoj je najvažnije ko je koje vere, dok je on iz komunističke porodice. Nastupao je u Centru „Pompidu” u Parizu, Centru BAK u Utrehtu, galeriji „Tejt modern” u Londonu, naravno i u svom Bejrutu, ali za razliku od „Njujork tajmsa”, libanska štampa nikada o njemu nije napisala ni slovce.
Rabi Mrue (44) glumac, reditelj, pisac i performer iz Bejruta, nastupio je nedavno i u Jugoslovenskom dramskom pozorištu u Beogradu u organizaciji nezavisne platforme „Teorija koja hoda” i u okviru programa „Raškolovano znanje”. Tokom performansa „Stanovnici slika”, sam na sceni, samo sa laptopom, platnom, projektorom i tekstom na engleskom ispred sebe, Mrue je uspeo da zainteresuje publiku za politička zbivanja u Libanu.
– Umetnici u mojoj zemlji moraju da traže dozvolu vlasti za izvođenje svojih dela. Ali ja ne pristajem na cenzuru. To mi polazi za rukom tako što se uglavnom reklamiram samo putem Fejsbuka i SMS, objašnjava naš sagovornik.
Tokom dramatizovanog predavanja „Stanovnici slika”, Mrue pokazuje fotografije postera koji zatrpavaju Bejrut. Gledalac stiče utisak da se pretendenti na vlast obraćaju građanima pre svega na emocionalnom nivou, putem slika.
– Zemlja je preplavljena posterima. Ima ih i tamo gde je to dozvoljeno i tamo gde nije. Pop-pevačice su pored političkih vođa, a oni pored ubijenih za veru.
Nevolja sa posterima u predstavi je što su oni fotomontaža, manipulacija osećanjima i asocijacijama koja na prvi pogled nije očigledna. Tako se nekadašnji premijer Libana Rafik Hariri, došao na vlast 1992, našao na fotografiji sa predsednikom Egipta Gamalom Abdelom Naserom, preminulim 1970. Dva lidera opušteno šetaju posle razgovara u dvorištu rezidencije. Postoji samo jedan problem: Hariri i Naser se nikada nisu sreli, nisu mogli da se sretnu kao ljudi na položajima. Jasno je da su autori fotomontaže želeli da simbolički povežu vođe panarabizma, ali pitanje koje postavlja Mrue je: zašto žele da verujemo da je veza i stvarna, a ne samo idejna.
– Ko zna, možda mladi ne znaju da je Naser umro pre nego što je Hariri postao premijer. Različite stranke hoće da obratimo pažnju na njihove postere. Ja kažem: u redu. Ali, neće u meni probuditi ljutnju ili podršku, već pitanje šta sve to znači.
Manipuliše se i mrtvima iz redova šiitskog pokreta Hezbolah koji se godinama bori protiv Izraela, ali i drugih frakcija u Libanu. Mrue je odmah video da nešto sa slikama u jednom bulevaru u Bejrutu nije u redu, ali nije mogao da se doseti u čemu je trik. Polako je publici otkrio tajnu – sva lica mučenika nalepljena su na jedno, isto telo.
– Pitam se zašto je Hezbolah bacio prava tela i glave svojih mučenika stavio na neko jako, čvrsto, herojsko, ali nepoznato telo. Otvaram to pitanje da bi ljudi razmišljali o onome što im se prikazuje.
Kako saznajemo od našeg sagovornika, Hezbolah su počele da kopiraju različite političke stranke pa sada i one na posterima koriste idealizovano telo na koje prilepljuju glave onih koji su stradali za njihovu stvar.
– Svako je pronašao neko svoje telo, neki svoj stil. Sada znamo kako izgleda telo mučenika Hezbolaha, kako socijalističke partije, kako Palestinaca. Kao da prave brend od svojih žrtvi.
Ali Mrue ne želi da postane još jedan brendirani mučenik. Zato nam kaže da će se povući ako oseti da je njegova umetnost isuviše opasna. Već je imao sukob sa obezbeđenjem Haririjevog sina.
– Ne želim da budem junak, ni mučenik. Želim da budem ljudsko biće i da razmišljam.
J. Stevanović
-----------------------------------------------------------
Istorija je fikcija
Izvesna Mrueova tumačenja su krajnje nadrealna, ali on kaže da je sasvim u redu da pretpostavimo da su se Naser i Hariri slikali posle smrti, jer je i istorija puna izmišljotina.
– Istorija je puna fikcije, a mi ne znamo šta je istina, a šta laž. Svaka stranka na svoj način objašnjava prošlost. Deca ne uče iz istih udžbenika. Neka poglavlja, kao ono o Građanskom ratu u Libanu (1975–1990), izostavljena su. Pošto se strane ne slažu, o njemu se samo kaže da je bilo nekih manjih sukoba, i odmah se prelazi na druge lekcije.
-----------------------------------------------------------
Zašto nema revolucije u Libanu
Liban je jedna od retkih arapskih zemalja koju je zaobišla jasmin revolucija. Mrue kaže da je to zato što ne postoji  jedna vlast protiv koje bi se pobunili.
– Mi imamo multikonfesionalnu vlast, ali ljudi koji upravljaju državom, a različite su vere i opredeljenja, ni sami se među sobom ne slažu ni oko čega. Bilo bi jako složeno buniti se protiv svih njih. Jesmo počeli da tražimo odvajanje vere od države, ali su nam se pridružili i oni koji zagovaraju da se pozicije u vladi dele na osnovu religije političara, pa je naš protest izgubio smisao. Potrebno nam je još mnogo vremena da dođemo do sekularne države.

Malo mačevanja, ljubavnog šegačenja i bum!
Kan – Izvan takmičarskog programa, ali u centru pažnje, našao se i dugo očekivani, četvrti nastavak filma „Pirati sa Kariba” (sada u režiji Roba Maršala), namenjenog i maloj i „velikoj” deci, dakle, svima onima kojima je do zabave, avanture i smeha.
 U novom nastavku popularnog serijala, sada i sa podnaslovom „Na čudnim plimama”, svega toga ima na pretek. Film je i zabavan i komičan, za razliku od prethodna tri, u nešto mračnijem tonu, ali sa veoma dopadljivom pričom u kojoj glavni junaci tragaju za fontanom mladosti. Uz sve to, u Kanu je viđena digitalna 3D verzija, što je događaj svoje vrste.
 Veliki karipski pirat Džek Sperou, koga je na velikom platnu nezaboravno otelotvorio Džoni Dep, vratio se oran za nove avanture i sučeljavanja sa svojim omiljenim neprijateljem (Džefri Raš). I ne samo to, u filmu „Pirati sa Kariba: Na čudnim plimama”, upoznajemo Speroua kakvog do sada nismo znali – veoma zainteresovanog za ljubav! Kada je u njegov život iznenada uletela eksplozivno temperamentna Španjolka Anđelika, u tumačenju glumački uvek orne Penelope Kruz, eksperta u mačevanju i pravljenju problema, Sperou će pokazati još jednu svoju osobinu – spremnost na seksi šegačenje!
 Nema šta, Džoni Dep i Penelope Kruz su idealna kombinacija za ovakvu vrstu avanturističkog filma.
– Anđelika je prava petarda!, kaže Džoni Dep za ulogu svoje partnerke Kruzove – bilo nam je veoma zabavno zajedno!
 Iz kratkog susreta sa ovo dvoje glumaca (upriličenog zahvaljujući kući „Taramaunt” koja distribuira ovaj film u Srbiji), beležimo i odgovor Džonija Depa na pitanje, da li je povratak u ulogu Džeka Speroua, zahtevao od njega i dodatno istraživanje stvarnog života pirata.
– Ja uvek istražujem i uvek se temeljno spremam za svoje uloge. To je dugoročna fascinacija. Na neki čudan i otkačen način, pirati su ipak imali neku svoju etiku, čak mnogo prijemčiviju od morala vlade i britanske vojske toga doba. Recimo, ukoliko ste postali pirat, makar i sasvim slučajno ili čak prisilno bili ukrcani na njihov brod, automatski ste imali pravo na ravnopravnu podelu dnevnih potrepština hrane i ruma. U britanskoj vojsci toga nije bilo. Hijerarhija, kruta komanda, težak i naporan rad..., kaže Dep ističući da je u ovom četvrtom nastavku filma, tokom saradnje sa rediteljem Robom Maršalom (prethodna tri režirao je Gor Verbinski), imao još veću slobodu u nadogradnji dijaloga i gegova, tako karakterističnih za njegov lik.
 Šta mu je tokom snimanja bilo najteže, upitali smo ga, a on kaže : „Fizičke tegobe! Imao sam tokom snimanja problema sa leđima, bilo je grozno, imao sam utisak da mi električna struja prolazi kroz kičmu. Međutim, čovek se na sve navikne, pa čak i da snima akcione scene sa bolovima u leđima”...
 Za razliku od Depa, Penelope Kruz tokom snimanja nije imala bolove – ona je bila trudna!
 – Nisam sebe dovodila u opasnost – kaže za „Politiku” španska i svetska zvezda, koja je odnedavno postala majka (supruga je kolege Havijera Bardema). – Pomoglo je to što sam dugo bila i plesačica, što za mene koreografije nisu tajna, a koreografske scene mačevanja savladala sam još dva meseca pre nego što sam zatrudnela. To mi je pomoglo da bez greške izvedem sve scene mačevanja, a izvrsna stvar je bila i to što ih je Rob Maršal postavio poput baleta.
 Kako je reagovala kada je od moćnog producenta Džerija Brukhajmera i reditelja Maršala dobila ponudu da se priključi „piratskoj bandi”, upitali smo.
– Bila sam u Londonu na dijaloškim pripremama za film „Devet” i sedela na večeri sa Robom Maršalom. Sačekao je da nam stigne desert i onda je, onako njemu svojstveno, kroz zalogaj izgovorio pitanje : „O, šta misliš o tome da se priključiš meni i Džonu i da snimimo nove ’Pirate‘?”. Skočila sam iz stolice i vriskala od sreće! Stvarno me je obradovao, odgovorila je Penelope.
 Da li majčinstvo menja nešto u njenom glumačkom životu? Na ovo pitanje Kruzova odgovara: „Sve se drugačije planira, znaju se prioriteti. Neko vreme nisam radila, na leto ću nekoliko nedelja snimati sa Vudijem Alenom i posle ponovo uzeti slobodno vreme. Tek negde na jesen, snimaću za novi film Serđa Kastelita.”
 Nove avanture Džeka Speroua i družine, dodatno pojačane Anđelikinim prisustvom, uskoro će gledati i publika u Srbiji. Kažu, ovde u Kanu, da se sprema i peti nastavak. Džoni Dep to niti potvrđuje niti demantuje. Znajući ambicije pa i finansijsku moć holivudskog mogula Džerija Brukhajmera, sve je moguće. I to uskoro...

Černobiljske jagode
„Sećam se katastofe u Černobilju, koja se desila 1986. i kako sam kupila prelepe i nuklearnim otpadom načete jagode, od kojih je moja majka napravila džem. Dala mi je da ga ponesem u Englesku. Međutim, te jagode su od početka bile metafora za Istočnu Evropu i za svet iz kojeg dolazim, tako lepe i tako zatrovane ideologijom. Jagode su i metafora za moje telo, koje sam takođe videla kao zagađeno voće, čitavo spolja, ali trulo iznutra. Kako god, rak je mogao da bude taj okidač koji me je pokrenuo da napišem priču”, rekla je povodom svoje knjige „Černobiljske jagode” (izdanje „Geopoetike”) Vesna Goldsvorti, britanska književnica srpsko-crnogorskog porekla, univerzitetska profesorka, i prevodilac, koja je u ovom delu pripovedala o sopstvenom životu, odrastanju u Beogradu, ljubavima, rođenju sina iz braka sa Englezom, teškoj bolesti, ali i o vremenu ideološke letargije i društvenog i pojedinačnog samozaborava, istoriji, svetu koji je napustila i koji je potom izabrala. Njena prethodna knjiga „Izmišljanje Ruritanije”, pak, studija je o slici Balkana u britanskoj prozi 19. i prvih decenija 20. veka, kao i o dominantnim modelima oblikovanja te slike. Za zbirku poezije pod naslovom „Solunski anđeo”, koja se bavi temama seoba, sećanja i evropskih ratova, nedavno je dobila međunarodnu nagradu „Robert Krošou”, koja se dodeljuje u Kembridžu a nosi ime čuvenog engleskog metafizičkog pesnika iz 17. veka.
Vesna (Bjelogrlić) Goldsvorti (1961. Beograd) redovni je profesor engleske književnosti na Kingstonskom univerzitetu u Londonu. Studije jugoslovenske književnosti i opšte književnosti završila je na Filološkom fakultetu u Beogradu. Od 1986. godine živi u Londonu. Predavač je po pozivu i na američkim univerzitetima Sent Lorenc u Njujorku i Baknel u Pensilvaniji. Autor je i knjige „Izmišljanje Ruritanije: Imperijalizam mašte” i urednik edicije „Svetovi pisma” koja izlazi u Noriču. Kada je pitaju za uspeh u inostranstvu, ističe energiju koju je uložila u svoja dela kako bi pronašla publiku, o onoj srpskoj, odvažnoj, strani koja joj je pomogla da se upusti u avanturu putovanja. Sa „Černobiljskim jagodama” provela je sedam meseci na festivalima, na snimanjima, potpisivanjima, putovanjima. Svog petogodišnjeg sina vodila je često sa sobom i on je već bio navikao na čitaoce, postere, na majku koja sedi na podijumu i odgovara na pitanja.
Vesna Goldsvorti ruši mit o tome da svetski ratovi počinju upravo na Balkanu, i radije govori o žrtvama nego o zločincima. „Ja i moj muž Englez imamo u porodičnoj istoriji mnogo više onoga što nas spaja nego onoga što nas razdvaja: verujem da se to odnosi i na zemlje iz kojih dolazimo”, kazala je u jednom intervjuu. Svoj dvojni identitet Vesna Goldsvorti vidi i kroz dvostruko poreklo svoga sina, kome je, kako kaže, želela da ostavi materijal za stvaralaštvo, i za čiji se identitet borila pišući.
Marina Vulićević

Miteran uručio orden Kusturici
Kan- Ministar za kulturu Republike Francuske Frederik Miteran, uručio je juče našem proslavljenom reditelju Emiru Kusturici visoko francusko priznanje – orden viteza Legije časti.
 Svečanosti uručenja ordena, upriličenoj u festivalskoj palati, prisustvovao je i predsednik Republike Srpske Milorad Dodik, festivalski čelnici Žil Žakob i Tjeri Fremo, francuska rediteljka Anjes Varda i veliki broj poznatih francuskih producenata, zainteresovanih za realizaciju filmskog porojekta „Na Drini ćuprija” prema romanu našeg nobelovca Ive Andrića.
 U inspirativnom i vrsno pripremljenom uvodnom govoru, ministar Miteran je podsetio na sveukupno stvaralaštvo Emira Kustrurice – na sve njegove filmove, kanske nagrade, sva dosadašnja učešća u funkciji predsednika žirija različitih programa Kanskog festivala, na realizaciju opere u pariskoj Bastilji, muzičku karijeru našeg reditelja, na njegov utopijski Kustendorf i planove za izgradnju Kamengrada..., nazvavši Kusturicu i velikim internacionalcem, velikim umetnikom i prijateljem Francuske. Miteran je naglasio i da se sa ovim francuskim ordenom Kusturica pridružio velikanima: Feliniju, Bunjuelu, Renoaru i Formanu, takođe vitezovima Legije časti.
 Zahvaljujući se na ovom visokom priznanju i francuskoj državi i ministru Miteranu, Kusturica nije propustio priliku da se zahvali i Kanskom festivalu i Tjeriju Fremou lično, zato što mu je Kan „nekoliko puta u životu priredio sreću i što je to još uvek mesto na kojem je kulturna i kulturološka različitost i moguća i poželjna”, naglasivši na kraju da će on i dalje stvarati filmove koji tu različitost dokazuju...

Obrisi Kremlja u delti Volge
Od našeg specijalnog izveštača
Astrahan – Zovu ga Južna Venecija. Neki i gradom mostova, jer ih ima više od 50. Drugi za njega kažu da je ostrvski grad, jer se prostire na 11 ostrva. A ima onih koji ga zovu i rasadnikom lotosa, prelepog cveta koji cveta u delti Volge na prostoru od čak pet hektara.
Reč je o ruskom gradu Astrahanu smeštenom nedaleko od ušća reke Volge u Kaspijsko jezero, na 1.534 kilometra od Moskve.
Za Astrahan još kažu i da je granični grad – kapija južne Rusije. Astrahan je, istovremeno,i velika luka. Glavni plovni put zemlje, Volga koja protiče kroz Astrahan i povezuje ga sa Crnim, Baltičkim, Severnim iSredozemnim morem. Sve ove prednosti su napravile od Astrahana čvornu tačku za proizvode koji dolaze iz Indije i Irana u Evropu.
Oni koji uživaju u kavijaru Astrahan će pamtiti i po tome, jer je dvoipomilionski grad svetski izvoznik kavijara i različitih vrsta ribe. I ne samo to. Posebnost ovog ruskog grada su i lubenice koje
se izvoze u ceo svet, baš kao i paradajz. Ti proizvodi, zajedno, predstavljaju najvažniji deo poljoprivredne proizvodnje.
Astrahan je bogat solju, peskom, glinom, šljunkom, gipsom, a kada je reč o industriji prednjači obrada drveta, mašinogradnja, proizvodnja električne energije… 
Ne čudi, međutim, što se za Astrahan kaže da je jedan od najvećih ruskih gradova hemijske industrije s obzirom na to da je njegov region bogat rezervama gasa i nafte, te da se prema poslednjim istraživanjima grad nalazi na petom mestu u svetu po rezervama crnog zlata.
Iako bi se s obzirom na tolike zalihe nafte očekivalo da Astrahan više podseća na svetski razvijene metropole, kojim hodaju mladi japijevci, gde se voze skupa kola, jer ima li šta profitabilnije od nafte i gasa, koji su ovde apsolutno broj jedan, novinari iz Srbije koji su ovih dana boravili u Astrahanu, uverili su se da ovde više ima kaldrme i peska, nego izgrađenih i asfaltiranih puteva s trotoarima.
Umesto džipova ili nemačkih i japanskih vozila koji dominiraju moskovskim ulicama u Astrahanu se i dalje mahom voze „lada”, „volga”, „moskvič”, istočnonemački „varburg”... Vozni park iz poslednjih godina Sovjetskog Saveza.
Isto je i sa zgradama. Grad više liči na istorijski muzej pod vedrim nebom, sa svim tim starim kućama pravljenim u duborezu kojim dominiraju žuti krovovi. Vodič koji nam je pokazivao znamenitosti kaže da su izbledeli od starosti te da ih niko nije decenijama menjao, a ima kuća starih i po ceo vek. Međutim, u njima se i danas živi. Vlasti Astrahana ne kriju da ulažu mnogo kako bi izmenili panoramu  grada, upirući prstom na velelepnu građevinu u samom centru – zgradu filharmonije... Astrahan je istovremeno i kulturni centar, sa čak pet univerziteta.
Još od šestog veka Astrahan je najznačajnija veza između Evrope i Kaspijskog mora. U 17. veku grad je postao kapija ruskog prodora na orijent, a mnogi trgovci iz Jermenije i Persije naselili su ga i tu ostali do danas, gde živi više od 100 nacionalnosti.
Kuriozitet je i što čak 14različitih veroispovesti živeu miru jedni sa drugima. Astrahan ima i više od 150 manjina i etničkih grupa, među njima su Tatari, Kazahstanci, Ukrajinci,Belorusi, Jevreji, Čečeni, Jermeni...
Prvobitnose Astrahannalazio na desnoj obali Volge da bi u 16. veku zbog bezbednosti bio premešten na suprotnu, levu stranu, kao potpuno novo mesto koje će pružiti sigurno utočište onima koji se ovde nasele. Tada je na levoj obali Volge podignuta drvena tvrđava, zamak (kremlj) koji se i danas smatra polaznom tačkom za Astrahan.
Upravo se tu danas nalazi tvrđava koja po svemu podseća na moskovski Kremlj. Kopiju ove utvrde upotpunjuje i velika Uspenska crkva nalik Crkvi Svetog Hrista spasitelja, s tim što je ova astrahanska, ipak, manja. Kremlj je sagrađen od opeke, zbog čega se tvrđava i smatra izuzetnim spomenikom ruske arhitekture i utvrđenja 16. veka. Iako je Astrahan bio glavno, administrativno mesto, kremlj, tvrde starosedeoci, nikada nije izgubio svoj duhovni značaj.Osim Uspenske crkve, gradskim trgom od 2007. godine, kada je otkriven, dominira i spomenik Petru Velikom.
Iako bi se očekivalo da ovaj grad na Volgi tokom zime postaje okovan ledom, kontinentalna klima mu daje sasvim drugačiji šmek. Pomalo neočekivan za ruske uslove.Prosečna temperatura u januaru ne pada ispod minus 10, a u juluide i do plus 25stepeni, pa je ovih dana dok su novinari tamo boravili temperatura bila skoro letnja.Astrahan godišnje poseti i do tri miliona turista, kaže Konstantin Aleksejevič Markelov, predsednik Vlade astrahanske oblasti.
To što se nalaze na oko 1.500 kilometara daleko od Moskve mladima, posebno devojkama, ne predstavlja problem da su obučeni po poslednjoj modi. Na licu mesta turisti se mogu uveriti koliko žitelji Astrahana uživaju u svadbenim veseljima. Nije bilo radnog dana da se limuzine s mladencima i gostima nisu zaustavljale pred Uspenskom crkvom i gde su mlade bacale bidermajere. Običaj je, takođe, da se posle venčanja položi buket cveća na spomenik palim borcima iz Drugog svetskog rata. Zašto je to tako – nismo dobili odgovor.
Ono što, međutim, nije moglo da se ne primeti jeste koliko istok ipak želi da bude zapad, pa makar i u sitnicama, potencirajući da ih na venčanje dovoze američke glamurozne limuzine s četvora vrata i  zatamljenim staklima kakve su se pre više decenij mogle videti samo preko Atlantika. Kažu da su im limuzine svojevrstan vid prestiža!
Odeća i obuća je i za srpske uslove skupa, dok je hrana nešto jeftinija. Litar benzin košta više od dolara, a prosečna plata je od 800 do 1.000 dolara mesečno.
Jasna Petrović

Milatović: Cilj posete Srbiji revitalizacija političkih odnosa
Predsednik Crne Gore Jakov Milatović poručio je večeras, na svečanom prijemu u Crnogorskoj kući u Beogradu, da, nakon poseta Evropskim institucijama i sedištu NATO u Briselu, dolazi u Beograd „u nameri da da doprinos revitalizaciji političkih odnosa dve zemlje”. Prisustvo predsjednika Vučića na mojoj inauguraciji 20. maja, ministra Dačića na Samitu u okviru Procesa saradnje u jugoistočnoj Evropi u Podgorici 27. juna, i ova moja prva poseta Beogradu u tako kratkom vremenskom periodu upravo idu u prilog unapređenju odnosa dve države”, naglasio je Milatović.
Ukazao je na to da je revitalizacija političkih odnosa važna za unaprjeđenje ekonomskih odnosa, što ima za rezultat direktne benefite za privredu i građane dve zemlje, navodi se u saopštenju iz Kabineta crnogorskog predsednika.
Milatović je podsetio da je Srbija Crnoj Gori ubedljivo najveći trgovinski partner, sa robnom razmenom od 764 miliona evra prošle godine, što predstavlja petinu ukupnog prometa robe sa inostranstvom. Srbija je za nas i najveće turističko tržište. U 2022. ostvareno je 435 hiljada dolazaka turista iz Srbije u Crnu Goru, što je udeo od 21 odsto od ukupnog broja dolazaka stranih turista. Kada govorimo o strukturi, najviše noćenja ostvarili su turisti iz Srbije, i to nešto iznad 3 miliona ili 25,5 odsto od ukupnog brojaâ€ś, rekao je Milatović. Dodao je da je Srbija prošle godine bila i najveći strani investitor u Crnoj Gori sa 137 miliona evra ili 12 odsto ukupne vrednosti stranih direktnih investicija, što je u odnosu na 2021. povećanje od 80 odsto.
Uprkos podacima koje sam izneo, sa Srbijom, koja je naš najznačajniji ekonomski partner, Crna Gora nema odnose na nivou ambasadora i to ne iz tehničkih razloga, već političkih, dve zemlje nemaju zajedničke granične prelaze, kao što imamo sa Bosnom i Hercegovinom i sa Albanijom, platni promet predstavlja ozbiljnu poslovnu barijeru, naše Mešovite komisije za rešavanje ovih naizgled tehničkih pitanja se ne sastaju godinama unazad, a nikada nije održana zajednička sednica Vlada dve zemlje, konstatovao je Milatović. On je poručio da su, uprkos svim izazovima, veze između građana i privrede Crne Gore i Srbije ostale jake i da je stoga odgovornost ali i obaveza na državnicima dve zemlje da te odnose ne remete, već da ih unapređuju. Istakao je da, osim tradicionalnih veza i bliskih odnosa, Crnu Goru i Srbiju trajno povezuju zajednički ciljevi, pre svega regionalna stabilnost i članstvo u Evropskoj uniji.
„Posvećenošću ovim ciljevima dajemo dobar zamah proevropskom razvoju Zapadnog Balkana. Uveren sam će politički odnosi Crne Gore i Srbije ići uzlaznom putanjom u periodu pred nama i da će to biti dobar zamajac za dodatno unapređenje ekonomskih, kulturnih i sveukupnih odnosa, rekao je Milatović. On je ukazao i na značaj jačanja veza sa zajednicom Crnogoraca u Srbiji i njihove povezanosti sa Crnom Gorom.
Kako je najavljeno, Milatović će se sutra, uz ceremonijalni doček ispred Palate Srbija, sastati sa predsednikom Srbije Aleksandrom Vučićem, a nakon toga i sa predsednikom Narodne skupštine Vladimirom Orlićem.
Predviđeno je da predsednik Crne Gore u okviru posete položi venac na Spomenik neznanom junaku na Avali uz vojne počasti, kao i da položi cveće ispred Osnovne škole „Vladislav Ribnikar”, prenosi Tanjug.

Viljnus zbog NATO samita kao tvrđava, sistemi Patriot usmereni ka Kaljiningradu
VILjNUS – NATO je pretvorio Viljnus, prestonicu Litvanije, u tvrđavu branjenu naprednim oružjem kako bi zaštitio američkog predsednika Džozefa Bajdena i druge lidere Alijanse na samitu sledeće nedelje, koji se održava 32 kilometra od litvanske granice sa ruskim saveznikom Belorusijom.
Više od 3.000 litvanskih vojnika brinuće o bezbednosti samita NATO-a u Viljnusu.
Šesnaest NATO saveznika poslalo je ukupno oko 1.000 vojnika da obezbeđuju dvodnevni samit 11. i 12. jula, koji se održava samo 151 km od same Rusije, prenosi Rojters.
 Mnogi od njih su poslali i napredne sisteme protivvazdušne odbrane koji nedostaju baltičkim državama.
„Bilo bi više nego neodgovorno da naše nebo bude nezaštićeno u trenutku kada Bajden i lideri 40 zemalja stižu“, rekao je predsednik Litvanije Gitanas Nauseda.
Nemačka je rasporedila 12 raketnih sistema Patriot, koji se koriste za presretanje balističkih i krstarećih raketa ili ratnih aviona.
Španija je dopremila sistem protivvazdušne odbrane NASAMS, Francuska šalje samohodne haubice Cezar, i uz Finsku i Dansku raspoređuje vojne avione u Litvaniji.
Ova zemlja je, uz Britaniju, isporučila sredstva protiv bespilotnih letelica.
Poljska i Nemačka su poslale snage za specijalne operacije pojačane helikopterima.
Drugi šalju opremu za borbu protiv bilo kakvih potencijalnih hemijskih, bioloških, radioloških i nuklearnih napada.
Litvanski predsednik vidi ove akcije saveznika kao potvrdu da je potrebno da NATO hitno uspostavi stalnu protivvazdušnu odbranu u baltičkim državama.
„Razmišljamo o tome šta će se desiti nakon završetka samita i radićemo sa saveznicima na stvaranju rotirajućih snaga za trajnu vazdušnu zaštitu“, rekao je on novinarima.
U selima pored beloruske granice, meštani su saopštili Rojtersu da se osećaju potpuno bezbedno, uprkos ponudi Minska da se tu nakon pobune smeste ruske plaćeničke trupe Vagner grupe i rusko nuklearno oružje.
Na aerodromu u Viljnusu, osam nemačkih raketnih bacača Patriot raspoređeno je sa cevima usmerenim u pravcu ruskog Kalinjingrada, a još dva prema Belorusiji.
„Znate gde se nalazite geografski i prilično dobro znate odakle pretnja dolazi. Litvanija je tražila od nas zaštitu samita, a takođe je NATO tražio pomoć od Nemačke. Ovo je naš odgovor“, rekao je potpukovnik Štefen Lib, komandant jedinice Patriota.
Litvanija je utrostručila jedinice pogranične straže na beloruskoj i ruskoj granici tokom leta, uz oficire iz Letonije i Poljske.
Dve zemlje su takođe poslale policiju da pomogne u patroliranju po Viljnusu.
Gradonačelnik Viljnusa je preporučio stanovnicima da odu na odmor van grada, ako žele da izbegnu gužve u saobraćaju, jer će veliki delovi centra prestonice biti zatvoreni tokom samita.
Kako javlja izveštač Tanjuga, deluje da su građani poslušali apel gradonačelnika, s obzirom na to da je na ulicama prisutan mali broj ljudi, policija patrolira i povremeno prolaze vozila pod njenom pratnjom.
Grad je okićen zastavama Litvanije, Ukrajine i NATO-a.

Zemljotres jačine 5,6 stepeni po Rihteru pogodio Tajvan
Zemljotres jačine 5,6 stepeni po Rihterovoj skali pogodio je danas Tajvan, saopštio je američki Geološki zavod.
Epicentar zemljotresa bio je 87 kilometara istočno od grada Hengčuna sa oko 31.200 stanovnika.
Do sada nema izveštaja o eventualnim žrtvama ili šteti.
Nije izdato upozorenje na cunami, preneo je Tas, prenosi Tanjug.

Petković: Svečlja kriminalizacijom Srba opravdava prisustvo parapolicije
Direktor Kancelarije za Kosovo i Metohiju Petar Petković ocenio je danas da je pokušaji ministra unutrašnjih poslova privremenih prištinskih institucija Dželjalja Svečlje da kriminalizuje Srbe sa severa KiM imaju za cilj da opravdaju, kako je naveo, protivpravno prisustvo parapolicijskih jedinica, „gde danonoćno terorišu srpski narod”.
„Lažni ministar, a pravi nasilnik i ekstremista Dželjalj Svećlja, zajedno sa njegovim okupacionim falangama preobučenim u odela Kosovske policije, jedini su kriminalci na severu Kosova i Metohije i tu nemaju šta da traže”, naveo je Petković u saopštenju. Poručio je da bi bilo najbolje da Svećlja „pođe od sebe i optužnice koja je godinama podignuta protiv njega zbog napada kamenicama na pripadnike tzv. Kosovske policije, ali i zbog prevrtanja vozila misije Euleks”.
Dodao je da bi Svećlja, umesto što „nezakonito da privodi Srbe navodnom poznanju pravde i prava”, trebalo prvo sam da prestane da beži od tog istog prava i pravde.
„Da li je sprovođenje reda i zakona to što je kukavički poslao svoje falange da duge cevi uperuju u sina predsednika Aleksandra Vučića zbog jedne majice? Da li je vladavina prava kada Kurtijevi specijalci pucaju u leđa Dragiši Galjku, Miljanu Deleviću, Milanu Jovanoviću, braći Stojanović iz Gotovuše? Ili, kada brutalno pretuku srpsku decu Daru i Kristijana”, zapitao je Petković. Naglasio je da „hibridni rat koji Svećlja kukavički vodi iz Prištine protiv svega srpskog i posebno severa Kosova i Metohije”, rezultirao time da „nema tog čestitog Srbina koji bi ni javno ni tajno pristao da bude alibi Svećlji u njegovoj bolesnoj opsesiji okupacije severa i proterivanja Srba sa Kosova i Metohije”.
„To mu nikada neće uspeti”, poručio je Petković. Svečlja je ranije danas u intervjuu portalu Košev rekao da nije protiv srpskog naroda, već, kako tvrdi â€žšovinističkih projekata Srbije i kriminalaca”.

Ferstapen: Srećan sam što smo pobedili 11. put uzastopno
Vozač Red Bula Holanđanin Maks Ferstapen izjavio je danas da je srećan što je svom timu doneo pobedu na Velikoj nagradi Velike Britanije u šampionatu Formule jedan, prenosi Bi-Bi-Si.
Ferstapen je Red Bulu doneo 11. uzastopnu pobedu u Formuli 1, čime je ovaj tim izjednačio 35 godina star rekord Meklarena..
„Naravno da sam vrlo srećan što smo opet pobedili. Tu mislim i na 11. uzastopnu pobedu za ekipu. Mislim da je to prilično neverovatno, ali danas nije bilo tako jednostavno”, rekao je Ferstapen, koji je u Silverstonu stigao do šeste uzastopne pobede ove sezone.
Vozač Red Bula je ove godine zabeležio osam pobeda. Drugo mesto na VN Velike Britanije pripalo je vozaču Meklarena Landu Norisu.
„Veliko hvala celom timu napravili su neverovatan posao. Ništa od ovoga ne bi bilo moguće bez napornog rada koji su uložili. Stavili su me na tvrde gume, ne znam zašto - još su nejasni po pitanju nekih stvari”, rekao je Noris.
Vozač Mercedesa Luis Hamilton je stigao do trećeg mesta u Silverstonu.
„Hvala svima koji su me podržavali. Osetio sam energiju, osetio podršku i to je takođe razlog zašto smo se vratili ovde”, izjavio je Hamilton.
Prvo mesto u generalnom plasmanu vozača drži Ferstapen sa 255 bodova, dok je njegov timski kolega Serhio Peres osvojio 156.
Naredna trka u šampionatu F1 biće vožena 23. jula za Veliku nagradu Mađarske na stazi Hungaroring, prenosi Tanjug.

Na prelazu Gradina, na izlazu iz Srbije, čeka se četiri sata
Prema informacijama uprave granične policije u 17.15 časova, putnička vozila čekaju četiri sata na graničnom prelazu Gradina, na izlazu iz Srbije a na Preševu, na izlazu iz zemlje, putnička vozila i autobusi š zadržavaju 35 minuta, navode iz Auto-moto saveza Srbije (AMSS).
Teretna vozila najduže čekaju na Batrovcima, na izlazu iz Srbije i to dva sata dok se na prelazu Horgoš i Šid, na izlazu iz Srbije, zadržavaju 90 minuta.
Na ostalim graničnim prelazima nema dužih zadržavanja za sve kategorije vozila, prenose iz AMSS-a.

Ljute rane krupnih biznismena
Kod nas su se u firmi crvene lampice ugasile, jer smo gotovo prepolovili dug. Ovim rečima biznismen Zoran Drakulić opisao je trenutak kada je kompaniju izvukao iz krize. Na kraju 2009. godine, prema „Ekonomistovom” istraživanju Top 300, našao se na listi deset najzaduženijih krupnih kapitalista. U međuvremenu, odlučio je da zaduženje smanji, umesto da ga poveća, ali se i odrekao i dobrog dela vlasništva u kompaniji.
– Bila je to racionalna odluka. Iz želje da sačuvam firmu, morao sam to da učinim. Jer, postojala je realna opasnost da se uđe u novi ciklus krize – opisuje Drakulić zašto je doneo takvu odluku.
Kad za nekoliko meseci bude objavljena lista Top 300, njegovi bilansi će sigurno izgledati zdravije nego lane, ali odricanje od većinskog vlasništva bila je cena koju je platio.
U međuvremenu, dugova se jednim delom rešio i Miroslav Mišković, vlasnik Delta holdinga, koji je kraj 2009. godine dočekao kao prvi na listi najzaduženijih krupnih kapitalista. Jer, pre nekoliko meseci za 900 miliona evra prodao je „Delta Maksi” belgijskom „Delezu”. Novac od transakcije je bar jednim delom iskoristio da smanji dugovanja koja su poslednjeg dana 2009. godine iznosila oko 900 miliona evra. Dugovi su pretili da potope i poslovnu imperiju Đorđija Nicovića, vlasnika „Irva investicija”. Zbog krize, njegovi poslovni računi su poslednjih godina blokirani, a da bi izbegao bankrot Nicović je poveriocima dostavio plan reorganizacije koji podrazumeva da dugove vrati u narednih pet godina. Na spisku prvih deset lane su se našli i Viktorija grupa, Invej, Verano, Nibens, Farmakom, MK grupa i Rudnap. Prema anonimnom svedočenju jednog od tih kapitalista, situacija je sada u većini ovih preduzeća još gora.
Prema poslednjim podacima, ukupan dug privrede iznosi oko 20 milijardi evra. Ako je najvećima najteže, treba li svi učesnici u srpskom privrednom životu da se zabrinu zbog prilagođavanja vremenu posle krize i koga će najviše to da zaboli? Na ovo pitanje, od različitih ekonomista čuju se i različiti odgovori. Prema mišljenju jednih, nesanica ovih biznismena ne treba da nas se tiče, jer nikakvu vajdu nismo ni imali od njihovog profita kad su se bogatili i zašto bi ih sad žalili. Pogotovo zbog njihovih gubitaka. Drugi, pak, ne misle tako. Jer, ako je velikima ovoliko teško, onda to znači da je malima još teže. Samo što niko ne čuje. Zato smatraju da iz ovakve situacije niko neće izaći bez rana: ni privreda, ali ni bankarski sektor.
Jedan iz redova krupnih kapitalista, takođe, smatra da će banke morati da podnesu deo tereta i da su one sada u najvećem riziku. Jer, ako dugovi ne budu mogli da se naplate i bankari će biti na gubitku, ocenjuje.
Kako su uopšte krupni kapitalisti dospeli u ovakvu situaciju?
– Tako što smo kupovali firme u vreme kad je tržište bilo sasvim drugačije. Pre krize je sve izgledalo relativno jeftino i lako. Desilo se da te investicije sada ne prave pare – kaže jedan od njih anonimno.
Bez imena i prezimena dobar deo njih će reći i da ne vide izlaz za srpsku privredu, jer je tržište korumpirano, birokratizovano, nelikvidno…
Mahmud Bušatlija, konsultant za strana ulaganja, smatra da je neznanje, osim krize, bilo jedan od uzroka velikih problema u koje su zapali najmoćniji privrednici.
– Biti krupan kapitalista znači mnogo i znati. Normalno je da oni koji su se lako i brzo obogatili tokom krize brzo – propadnu. Jer njihove investicije su uglavnom špekulativnog karaktera i oni nisu uspeli da ih završe u prethodnom periodu – objašnjava.
Njegov kolega, Milan Kovačević, ne misli tako. On kaže da je svaka investicija špekulativna i da u toj činjenici nema ništa loše. Šta je rđavo, pita, ako neko očekuje da zaradi kupovinom neke firme, objašnjava.
– Pogrešno je to čak zvati i borbom za profit, jer je tu reč o dodatoj vrednosti – ističe on.
On dodaje i to da pre krize veliki privrednici nisu mogli da ulažu u energetiku ili telekomunikacije, na primer, jer su ta mesta na tržištu već bila popunjena. Zato ga kaže i ne čudi što su uglavnom ulagali u nekretnine. Međutim, tu i leži uzrok problema mnogih, jer su cene tokom krize pale, a prinosi značajno smanjeni.
– Svi koji su u većoj meri investirali tako što su se zaduživali sada su u krizi. Problem imaju i mali i veliki privrednici. Onaj ko je kupio jedno preduzeće, pa na bazi te imovine uzeo kredit da bi pazario drugu, pa treću firmu, e taj sad ima veliki problem. Međutim, ono što je olakšavajuća okolnost jeste što država najviše pomaže najvećima. Verujem da su subvencionisane kredite najviše i koristili krupni kapitalisti – ocenjuje Kovačević.
Mahmud Bušatlija kaže da se niko sa spiska prvih deset najzaduženijih iz krize neće izvući bez ljutih rana. Prema njegovoj oceni, to može da bude i dobro, jer su pojedinci privilegije na tržištu sticali uz pomoć politike ili monopola. Zato ga, kaže, aktuelna kuknjava ne uzbuđuje mnogo.
Ipak, podaci Narodne banke Srbije pokazuju da najveća dugovanja prema bankama ima sektor trgovine na veliko i malo. Izraženo u evrima, na kraju jula 2010. godine taj dug je iznosio oko dve milijarde evra.
Anica Nikolić

Tadić: Sistemske budžetske mere za razvoj poljoprivrede
Predsednik Srbije Boris Tadić izjavio je danas da Vlada Srbije u narednom periodu mora da sistemskim budžetskim merama podstakne intenziviranje investicija u poljoprivredi i prehrambenoj industriji.
Tadić je na otvaranju 78. Međunarodnog poljoprivrednog sajma u Novom Sadu rekao da su domaćoj poljoprivredi potrebna veća i izdašnija sredstva, pod znatno povoljnijim tržišnim uslovima, koja bi trebalo da budu obezbeđena preko banaka, fondova i međunarodnih finansijskih institucija.
„Uveren sam da je poljoprivreda naša budućnost i zato su nam neophodna veća ulaganja u proizvodnju. Zadatak Vlade Srbije i svih poljoprivrednih poslenika je da utiču i na promenu strukture poljoprivredne proizvodnje, koja je danas dominantno vezana za proizvodnju žitarica”, rekao je Tadić.
Dodao je da je prioritet povećanje proizvodnje u stočarstvu koje mora da bude podignuto za oko 60 odsto, što bi obezbedilo veći intenzitet zapošljavanja stanovništva u poljoprivredi.
„Prioritet mora biti i otvaranje novih tržišta i plasman proizvoda u novim zemljama, jer je Srbija tradicionalni izvoznik poljoprivrednih proizvoda”, rekao je predsednik Srbije i čestitao proizvođačima na enormnom porastu izvoza od početka godine.
Prema njegovim rečima, od poljoprivrednika veoma zavisi i kvalitet proizvodnje, primena novih tehnologija i znanja.
„Želimo da im se zahvalimo što su teret krize u svim sektorima podnosili, a sada je došlo konačno vreme da im država pomogne da završe svoj deo posla”, rekao je predsednik Srbije.
Tadić je podsetio da je rast cena hrane u svetu i dalje izražen, što je šansa za domaću poljoprivredu, ali i obaveza Vlade Srbije da dobro ciljanim merama podstakne proizvodnju, obezbedi hranu za sve i cene koje će biti dostupne i najsiromašnijim slojevima stanovništva.
Ministar poljoprivrede Portugala Antonio Serano, zemlje partnera ovogodišnjeg sajma, rekao je da je želja te zemlje da osnazi veze sa Srbijom, posebno u oblasti poljoprivrede i prehrambene industrije.
„Vlada Portugala veruje u proces pridruživanja Evropskoj uniji. Srbija može da računa na značajnu podršku Portugala u prenošenju znanja i iskustava u procesu evrointegracija”, rekao je Serano.
Na Međunarodnom poljoprivrednom sajmu, koji će trajati do 21. maja, učestvuje oko 1.500 izlagača iz oko 60 zemalja.
Petrović: Usvojen glavni instrument agrarne politike u 2011.
Glavni instrument agrarne politike Srbije u 2011. godini već je usvojen i odnosi se na subvencionisane kredite za poljoprivredne proizvođače, izjavio je danas ministar poljoprivrede i trgovine Dušan Petrović i najavio da će iduće nedelje biti zaokružen ceo sistem poljoprivredne politike.
Petrović je podsetio da je Vlada Srbije juče usvojila uredbu o subvencionisanim kreditima za poljoprivrednike, što je bila „najvažnija odluka”.
Ministar je novinarima na Međunarodnom poljoprivrednom sajmu u Novom Sadu kazao da će vrlo jeftini krediti biti na raspolaganju za stočarsku i ratarsku proizvodnju, povrtarstvo, voćarstvo, izgradnju ili rekonstrukciju komercijalnih zgrada, koje su potrebne u poljoprivredi.
Poslednji segment odnosi se na mogućnost refinansiranja kratkoročnih kredita koje su vlasnici registrovanih poljoprivrednih gazdinstava uzeli u 2010. godini, rekao je Petrović.
„Ukoliko oni (poljoprivrednici) sa bankama budu imali takve dogovore, preuzećemo subvencionisanje takvih kredita i u 2011”, dodao je ministar i istakao da ministarstvo na takav način želi da „skine deo tereta” sa poljoprivrednih proizvođača, s obzirom da je već druga polovina maja.
On je ponovio da struktura poljoprivredne proizvodnje mora biti promenjena, a stočarstvo unapređeno i zbog proizvodnje mesa i mleka.
Petrović je naglasio da seljaci - prerađivači moraju biti efikasniji kako bi se otvorio veći prostor za izvoz hrane iz Srbije i bila obezbeđena dovoljna količina kvalitetnih poljoprivredno-prehramebnih proizvoda za domaće tržište.
Ministar je ocenio da bi to posledično uticalo na stabilizaciju cena i ponude kao i na smirivanje inflacije u našoj zemlji. Vlada Srbije usvojila je juče Uredbu o subvencionisanim kreditima za poljoprivredu, koja će početi da se primenjuje od 25. maja a iz budžeta će biti izdvojeno oko 2,7 milijardi dinara za te namene.
Uredba predviđa subvencionisanje kamatne stope na dinarske kredite poljoprivredi i odobravaće se na period do tri godine, pri čemu će efektivna kamatna stopa biti osam odsto godišnje.

Otvorili smo skoro 400 postupaka
Odluka Apelacionog suda u Beogradu da navijaču Crvene zvezde Urošu Mišiću smanji kaznu sa deset na pet i po godina zatvora i delo koje mu se stavljalo na teret, iz pokušaja ubistva žandarma prekvalifikuje u ometanje službenog lica u obavljanju službene radnje, izazvala je burne reakcije. U „slučaju Mišić” doneta je konačna odluka, jedna od ukupno 28.000, koliko ih je u poslednjih godinu dana doneo prestonički žalbeni sud.
Radmila Dragičević-Dičić, vršilac funkcije predsednika Apelacionog suda u Beogradu, u intervjuu za „Politiku” otkriva da li oko 400 postupaka, koliko je Apelacioni sud „otvorio” u poslednjoj godini dana, znači da nižestepeni sudovi ne rade dobro svoj posao, da li postoji „matrica grešaka” koje čine sudije prilikom odlučivanja u prvom stepenu, govori o načinu na koji je presuda Urošu Mišiću „iscurila” u javnost i otkriva da je odluka u „slučaju Taton” napisana na čak 350 stranica…
Uočljivo je da Apelacioni sud sve češće „otvara” postupke i donosi konačne odluke. Kako komentarišete ovu činjenicu?
Činjenica je da je Apelacioni sud, u poslednjoj godini dana, odnosno od 1. januara 2010. godine kada je počeo sa radom u novoj mreži sudova,u više postupaka, „otvorio” rasprave i pretrese pred sudom kako bi doneo konačnu odluku. U parničnom odeljenju, postupci su ponovo „otvoreni” u preko 250 predmeta, dok je taj broj u krivici oko 140. Glavna tendencija zakonodavcau okviru reforme pravosudnih zakona bila je da se skrati dužina trajanja postupaka, pa je shodno tome težnjai obaveza ovog suda da gde god može i mora konačno reši stvar.
Znači li ovoliki broj „otvorenih” postupaka da niži sudovi ne rade dobro svoj posao?
Apelacioni sud je u prošloj godini potvrdio preko polovinu odluka koje su doneli nižestepeni sudovi, ukinuo je 18 odsto odluka, a preinačio ih u nešto manje od osam odsto slučajeva. Ne mogu da kažem da je to pokazatelj da niži sudovi uvek ne rade dobro svoj posao, već je to rezultat pomenute reforme procesnih zakona.
Da li postupci koji se ponovo pokreću pred Apelacionim sudom usporavaju njegov rad?
Naravno. To je veliko opterećenje za sud i negde će to biti predmet analize. Mislim da je potrebno pratiti kvalitet rada nižestepenih sudova, i to upravo kroz odluke apelacionih sudova. Treba, na primer, utvrditi da li sudija, u slučajevima kada žalbeni sudovi ukinu presudu koju je doneo i postupak vrate na novo suđenje, postupa kako mu je naloženo ili radi rutinski očekujući odluku Apelacionog suda, jer zna da on mora da donese konačnu odluku.
Postoji li, možda, „matrica grešaka” koje prave sudije prvostepenih sudova?
Nismo uspeli daih posebno izdvojimo, ali je to jedan od budućih zadataka naše sudske prakse. U mnogim slučajevima ta „matrica grešaka”, kako je nazivate, može da se ogleda u tome da prvostepeni sud nije saslušao sve svedoka koje su predložile obe strane ili da nije dobro ocenjen iskaz svedoka. Međutim, nema jasnog pokazatelja nekih tipičnih grešaka. Uglavnom su one u vezi sa utvrđenim činjeničnim stanjem ili pak pogrešnom primenom prava.
Da li je bilo slučajeva na žalbe, odnosno ulaganja vanrednog pravnog leka, na odluke Apelacionog suda?
Bilo je, ali je taj broj za sada zanemarljiv. Samo po vanrednom pravnom leku, žalbe odlaze u Vrhovni kasacioni sud. Smanjena je mogućnost korišćenja vanrednih pravnih lekova i zato je značaj rada apelacionih sudova veliki. Sa Apelacionim sudovima u Novom Sadu, Kragujevcu i Nišu, razmenjujemo sudsku praksu i tako uočavamo da li postupamo jednako po istim pravnim pitanjima. Zadatak za neko buduće vreme je da na teritoriji čitave Srbije sudska praksa bude ujednačena.
Apelacioni sud u Beogradu doneo je mnoge presude koje su izazvale veliku pažnju javnosti. Kako to komentarišete: kao znanje, hrabrost ili iskustvo sudija?
Ne volim da se ističe hrabrost sudija. Mislim da sudija mora da radi u sredini gde se od njega ne očekuje da bude hrabar, nego da jednostavnosasvim nezavisno primenjuje zakon. Ne može sud da donosi odluke tako što će da osluškuje puls naroda, pojedinih pravnih stručnjaka, predstavnika vlasti… Uostalom, dužnost sudija je da poštuju zakon i budu pravične. Sve to zahteva i veliko znanje i posvećenost sudija. Mislim da su odluke koje je konkretno doneo Apelacioni sud u Beogradu, u najvećem broju,rezultat odmeravanja činjenica i poštovanja zakona.
U javnosti se stiče utisak da mnogo vremena prođe od izricanja presude dok ona, po žalbama koje su na nju uložene, ne stigne u apelacioni sud? Konkretni primeri za to su predmeti jataka Ratka Mladića i „slučaj Taton”?
Ne bih mogla da se složim sa vama. Predmet u slučaju „Mladićevih jataka” stajao je kod nas u sudu samo mesec dana. Javna sednica u predmetu „Mladićevih jataka“ zakazana je za 27. maj. Sličan slučaj je i u postupku protiv okrivljenih za ubistvo Brisa Tatona. Imam informaciju da je ta presuda napisana i ekspedovana iz suda i da ima čak 350 strana. Govoreći iz iskustva doskorašnjegsudije u Odeljenju za organizovani kriminal, tvrdim da je teško napisati presuduza veći broj okrivljenih, izvedenih dokaza, koja ima i po nekoliko stotina strana, i to još u roku od osam dana, koliko propisuje zakon. U presudi sudija mora da napiše i obrazloži svaku svoju odluku, mora da vodi računa da ona bude dobro obrazložena sa stanovišta zakona…
Ima li, ipak, lenjosti i bahatosti sudija u smislu namernog odugovlačenja izricanja i pisanja presude?
Rad svih sudija se prati i posebno vrednuje preko raznih evidencija i statističkih izveštaja. Tako je moguće ispitati blagovremenost i efikasnost u radu. Međutim, nije uvek sve u statistici. Znanje, iskustvo i izuzetnost nekih sudija se uvek uoči i ne može se uvek iskazati kroz proste statističke podatke. Svakako da postoje sudije koje ne ispunjavaju svoje obaveze kako bi trebalo, koje na rade dovoljno i nisu dovoljno efikasne. Rezultati rada sudova u Srbiji su, međutim, pokazali da većina njih ulaže velike napore, što je uočeno i u izveštaju Visokog saveta sudstva.
Kako je moguće da presuda u „slučaju Mišić” izađe iz suda iako nije ekspedovana i pojavi se u medijima?
To seu Srbiji dešavalo i ranije. Ne smatram da je dobro da informacije „iscure” iz suda. Ono što je bitno jeste to da je presuda bila urađena, potpisana i spremna za objavljivanje, ali da sud nije izdao zvanično saopštenje o tome. Stvar naše procene je bila kada ćemo je pustiti u javnost. Kako je konkretna presuda izašla u javnost – ne znam. Naš sud ulaže napore u saradnji sa svim medijima i javnosti blagovremeno dostavlja podatke. Želela bih da naglasim da naš sud ima sajt na kome se objavljuju sve odluke suda. A imamo i informator o radu suda.
Bili ste član veća u postupku protiv okrivljenih za ubistvo premijera Đinđića? Smatrate li da u ponovljenom postupku u odnosu na dvojicu okrivljenih može da bude doneta drugačija presuda u odnosu na onu koju je donelo vaše veće?
Kada bih rekla da ne može da bude doneta drugačija presuda to bi bilo moje direktno mešanje u rad tog suda. Ono što smatram da je važno da kažem jeste to da je ponavljanje postupka obavezno i da ono ne može da bude uskraćeno nekome kome je suđeno u odsustvu. U ponovljenom postupku, obaveza suda je da utvrdi da li lice kome se ponovo sudi može da ponudi nove dokaze ili ukaže na činjenice koje će ubediti sud da treba da donese drugačiju presudu.
Miroslava Derikonjić

Ceca, ipak, ponovo pred sudom
Uprkos najavi Aleksandra Olarevića, direktora FK Mladi proleter, da će povući krivičnu prijavu koju je zbog nasilničkog ponašanja podneo protiv Svetlane Ražnatović, folk pevačica će odgovarati pred sudom. Prvo osnovno javno tužilaštvo, kako nam je potvrđeno, ostaje pri optužnom predlogu protiv Ražnatovićeve i njenog zeta Predraga Ocokoljića.
– Optužni akt, u ovom slučaju optužni predlog, ovlašćen je da povuče samo nadležni tužilac. Prvo osnovno tužilaštvo ostaje pri optužnom predlogu protiv Svetlane Ražnatović i predraga Ocokoljića zbog nasilnog ponašanja, bez obzira na najavu direktora FK Mladi proleter da će u ponedeljak povući krivičnu prijavu. Povlačenje prijave nema uticaja na pokrenuti krivični postupak jer se za to delo goni po službenoj dužnosti, od strane ovlašćenog tužioca – rečeno je „Politici” u tužilaštvu.
Povlačenje krivične prijave nema uticaja na pokrenuti krivični postupak jer se za to krivično delo goni po službenoj dužnosti, od strane ovlašćenog tužioca, napomenuli su u tužilaštvu. 
Takođe,podsećaju u tužilaštvu, Olarević seu istražnom postupku, kod istražnog sudije pridružio krivičnom gonjenju i njegova odluka o povlačenju krivične prijave nema nikakav uticaj na odluku tužioca da podigne optužni predlog. 
Optužni predlog podignut je 20. aprila, a sud je nedelju dana kasnije zakazao početak suđenja Ražnatovićevoj i Ocokoljiću za 19. jul. Olarević je krivičnu prijavu protiv njih podneo u oktobru 2007. jer ga je pevačica psovala, a njen zet, bivši fudbaler, udario pesnicom u glavu. 
Do svađe jedošlo zbog rasprave oko vlasništva nad klubom Mladi proleter i sportskim centrom „Inge“na Zvezdari koji je „Obilić“,na čijem je čelu bila Ražnatovićeva, a njen pokojni suprug Željko Ražnatović Arkan, glavni finansijer, godinama koristio za treninge i utakmice mlađih kategorija fudbalera. 
Viši sud u Beogradu usvojio je 9. maja sporazum o priznanju krivice koji su Ražnatovićeva i njena sestra Lidija Ocokoljić zaključile sa Višim tužilaštvom u vezi sa nezakonitim prisvajanjem dela transfera od fudbalera FK „Obilić” i uskoro ih očekuje odsluženje kazne od po osam, odnosno šest meseci kućnog pritvora.
M. D.

Mnogo graje, a tišina monumentalna
Šta god oni pričali, šta god obećavali, korupcija je u Srbiji danas apsolutna i potpuna. Ušla je u sve pore društva.
Nema sektora koji nije zahvaćen i kompromitovan: privatizacije, sudstvo, zdravstvo, školstvo, bankarstvo, carina, građevina, zaštita čovekove okoline, saobraćaj, energetika...
Svet politike takođe je ozbiljno zagađen, ali se izuzetno dobro štiti po principu vrana vrani oči ne vadi. Da bi neki političar bio uhvaćen sa rukama u pekmezu mora ili da je glup ili da je izgubio političku podršku. Samo u takvim okolnostima može da bude osuđen.
Čak i kada funkcioneri nisu korumpirani, a ima i takvih, mnogi oko njih koji bi trebalo da pokreću borbu –sede skrštenih ruku. Sve dok im se ne kaže da nešto urade, a takvih inicijativa je premalo.
U nekoj ozbiljnoj državi čitavo bi se društvo dugo i ozbiljno bavilo univerzitetskim profesorima koji traže novac za polaganje ispita ili profesorima gimnazije koji će izbrisati neopravdane časove i pobrinuti se za „prolaz”.
Lekarima koji će pacijente mesecima držati na listi čekanja ako nema koverte, ili specijalistima koji svojaradna mesta koriste da bi obolele sa pregleda u bolnicu upućivali u svojeklinike.
Policajcima koji uzimaju mito u zamenu za dojave ili „ublažene” saobraćajne kazne koje ne odlaze državi već u njegov džep.
Ovde su to samo prolazne afere.
Program UN za razvoj je na osnovu ispitivanja 6.000 odraslih građana Srbije da prosečan mito lekarima, policajcima ili državnim birokratama iznosi 255 evra.
Neko bi rekao: i nije strašno. Možda i nije, jer ni UNDP ni mi nemamo pojma kakav je prosek korupcije na nivoima visokog biznisa, javnih nabavki ili finansiranja stranaka.
Tačno je da Boris Tadić i svita oko njega na vlasti upozoravaju na ovu pošast. Istina je i da opozicija obećava da će je pobediti, ali i jedni i drugi ne pokazuju interes za konkretnom akcijom.
Narod hoće da vidi osuđenog kapitalca, a ne vlasnika kafane koji je svom bratu dao špricer bez fiskalnog računa.
Pretpostavljam da ima mnogo onih koji bi voleli da i ja jednostavno oguglam, ali ne mogu iako mi je svaki put kada pišem na ovu temu bukvalno muka.
Ne toliko zbog same korupcije – nje ima svuda – koliko zbog njenih razmera i bahatog neobaziranja njenih protagonista. Baš ih briga. Može im se.
Stvorena su, istina, razna tela za borbu protiv korupcije, ali ne zbog iskrene potrebe ovdašnjih vlasti da ona rade svoj posao, već samo zato da bi se uspešno ispunili neki upitnici sa Zapada. Da bi pokušali da podvalimo.
Kao oko akciza ili zakona o poslaničkim mandatima. Da bi Srbin iz vica još jednom nadmudrio Francuza i Engleza.
Jovanka Orleanka ovdašnjeg antikorupcionaškog pohoda, Verica Barać, ne samo da je skrajnuta, već je postala meta tužbi moćnika koji su naučili da niko ne može da ih zaustavi. Propaganda od nje sve češće pokušava da napravi „ludu ženu”,
Čitao sam njen nedavni intervju Rojtersu i to nikako ne bih mogao da zaključim. Sem ukoliko se pod „ludošću” ne podrazumeva hrabrost da kaže da „vlasti zamućuju istinu, guraju stvari pod tepih očekujući da javnost i mediji poveruju u sve što one predstave kao istinu”.
„Savet je posvedočio da tužioci u svom radu nisu nezavisni i da su pod potpunim uticajem izvršne vlasti”, kaže predsednica Saveta za borbu protiv korupcije ponavljajući u stvari ono što svi znamo.
Ne bih da se vraćam na slučaj Ceca, beskrajnu bruku ove države i njenog sudstva oličenog u portparolu tužilaštva koji je – kao student generacije sa prosekom 9,93 – sporazum poznate pevačice i još glasovitije udovice branio ocenom od onih neostvarenih 0,07.
Zato je u pravu holandski profesor prava Petrus van Dijne sa Univerziteta u Tilburgu koji u razgovoru za britansku agenciju potvrđuje sumorni zaključak: „Tužioci ne mogu da gone privilegovane pojedince i, štaviše, tužioci su često zloupotrebljeni u sporovima između tajkuna i ljudi od moći”,
Ko će onda da objasni, ponavljam namerno za one koji neće pročitati Rojtersovu priču na engleskom namenjenu svetu, kako je od 70 slučajeva koje je ispitivao Savet 53 predato tužilaštvu ali od tada im se gubi svaki trag, kako je ustanovio holandski profesor.
„Tišina, monumentalna tišina. Nije to tišina jagnjeta, već tišina nekompetentnih”.
Kada će onda ovom narodu korupcionaši i ostali „kontroverzni biznismeni” početi da vraćaju opljačkano, sve ono što su uzimali na oči države?
Mala je uteha i nemarnom pretragom Interneta utvrditi koliko je korupcija globalna i svakodnevna pojava. Nekoliko primera protekle nedelje:
FIFA i dalje uzdrmana optužbama za korupciju tokom određivanja ko će biti domaćini svetskih fudbalskih prvenstava 2018. i 2022.
U Kini bivši gradonačelnik Dženšena, grada koji je bio primer uspeha ekonomskih reformi, osuđen zbog korupcije na smrt zbog mita od 3,5 miliona evra.
U Egiptu bivši ministar turizma zbog iste stvari dobio pet godina zatvora, dok demonstranti u Omanu očekuju da se nešto slično dogodi i u njihovom sultanatu.
Da se vratimo bliže. Serijal otvorenih istraga korupcije zapljusnuo je Balkan pa bi se stekao utisak da su zvaničnici regiona konačno rešili da otvore frontove. Utisak nažalost vara, jer iskustvo uči da većina slučajeva završi po fiokama bez donete presude.
Sem ukoliko nema pritiska sa Zapada, iz Brisela. Što je takođe ređa i selektivna praksa koja pokazuje da birokrate EU radije gledaju kako se prevrćemo po nekom od krugova Danteovog pakla nego što ozbiljno pomažu. Tako je barem u Srbiji.
Hrvatska dokazuje šta sve EU može kada hoće. Bivši premijer Ivo Sanader biće izručen iz Austrije pa će u domovini odgovarati za korupciju.
Afera Hrvatsku lako može da košta kašnjenja ulaska u EU. Bonitetna kuća D&B upravo je prezentovala negativan izveštaj koji na prvom mestu pominje korupciju u zemlji u kojoj siva ekonomija u BNP-u ima učešće od čak 35 odsto, pa zaključuje da pre 2012. neće biti članstva u Uniji.
Svi znamo da je uspeh u obuzdavanju korupcije neizbežan prioritet i jedan od najvažnijih preduslova ulaska u EU. Kako stvari stoje na tom frontu, zaključio bih da onima na vlasti i nije stalo da mi tamo uđemo.

Probna mala matura za razbijanje treme
„Srpski je lak, a matematika za nijansu teža, mada, izgleda da će pravi završni ispit biti teži ako na ovom osvojimo puno bodova. Ako nismo uradili dobro, dobićemo lakše zadatke u junu. Od ukupno po 20 zadataka na oba testa, prvu polovinu može da reši svako bez dana vežbanja zadataka iz zbirki. Najteže iz srpskog bilo je precrtati neslovenske jezike u ponuđenom nizu. Najviše znanja trebalo je za poslednji matematički zadatak gde smo morali da izračunamo vreme potrebno da se bazen napuni vodom, ali ni to nije bilo nerešivo”, prvi su utisci osmaka beogradske škole „Skadarlija” posle jučerašnjeg polaganja probnog završnog ispita. Izlazak na generalnu probu „male mature” nije bio obavezan, ali gotovo svi đaci došli su u matične škole da vide kako izgleda nova provera znanja za kraj osmoletke koja će od ove godine biti neizbežna stanica na putu školovanja u Srbiji. Đaci koji juče zbog boravka na ekskurziji, učestvovanja na takmičenjima ili iz drugih razloga nisu polagali probni test, a žele – moći će to da učine sledeće subote.
Umesto dosadašnje prakse da se đaci raspoređuju u učionicama juče su osmaci jedne škole zauzeli klupe u najvećoj školskoj odaji.
– Ne može ništa da se prepiše. Dežuralo je sedam nastavnika, a đaka nije bilo više od 70 u sali. Klupe su udaljene pet metara i to je dobra ideja. Imaćemo iste uslove za rad, a govorkanja da se su u nekim učionicama prepisivalo jer su dežurni profesori bili blaži neće imati smisla – smatraju Dušan Prokopić i Mašan Milatović, osmaci „Skadarlije”.
Dočaravajući raspored mesta u svečanoj sali osmoletke ipak su preterali, jer udaljenost klupa nije bila veća od metar i po.
– Proba nam mnogo znači. Razbila nam je tremu. Učenici koji su zaboravili da ponesu đačke knjižice sa zalepljenom fotografijom, lenjire, šestare, hemijske olovke... grešku će sigurno ispraviti na stvarnom završnom ispitu – primetile su osmakinje Marija, Ivana i Maša. Saglasna sa njima je Ksenija Perišić, školski psiholog.
– Probno polaganje bi trebalo da se uvede kao obaveza svake godine. Oslobađa decu straha od ispita i opominje ih da ne smetnu s uma pribor potreban za rad, a uči ih šta nije dozvoljeno uneti u ispitnu prostoriju – smatra Perišićeva.
U toku polaganja probne „male mature” u fiskulturnoj sali osmake Osnovne škole „Drinka Pavlović” u Beogradu posetio je Žarko Obradović, ministar prosvete i nauke. Napomenuo je da je svrha probnog testa otklanjanje dečje treme i straha.
– Prema podacima školske uprave Beograd, izlaznost je odlična. Testovi će pomoći učenicima da uvide gde su najslabiji, da bi na vreme mogli da porade na tome i spremni dočekaju glavni završni ispit 23. i 24. juna – kazao je Obradović.
M. Simić-Miladinović
-----------------------------------------------------------
Više studenata na budžetu, školarine bez povećanja
Cene školarina na državnim fakultetima se neće povećavati, a biće više studenata čije će se školovanje finansirati iz budžeta, objasnio je juče Žarko Obradović, ministar prosvete i nauke.
– Rektori su prihvatili predlog Ministarstva prosvete i nauke da se poveća broj studenata koji će biti briga države. Povećaćemo broj studenata na osnovnim, master studijama i na visokim školama strukovnih studija – rekao je Obradović dodavši da će se budžetske kvote malo povećati na osnovnim studijama i u visokim školama, a više na master studijama.

Podela eparhija i monah Artemije
Najviše crkveno telo Sveti arhijerejski sabor Srpske pravoslavne crkve na zasedanju, koje počinje sutra, najverovatnije će se baviti arondacijom – podelom eparhija, kao i izborom novih vladika, što bi, prema saznanjima „Politike”, trebalo da budu glavne teme ovogodišnjeg prolećnog zasedanja.
Arhiepiskopija beogradsko-karlovačka i Eparhija raško-prizrenska najverovatnije će biti podeljene, dok bi Niška eparhija, upražnjena posle izbora vladike niškog za patrijarha, i novoosnovana Kruševačka eparhija, kojom trenutno administrira vladika šumadijski Jovan, trebalo da dobiju nove episkope. O podeli Arhiepiskopije beogradsko-karlovačke, kojom upravlja patrijarh, postoji i saborska odluka, a kako saznajemo ona će najverovatnije biti podeljena na dve eparhije: voždovačko-vinčansku i novobeogradsko-zemunsku. Eparhija raško-prizrenska mogla bi biti podeljena na dva dela, s tim što bi novoformirana raška eparhija obuhvatila sever Kosmeta, Rašku oblast i deo Crne Gore, a kao sedište nezvanično se pominje mesto Raška.
U crkvenim krugovima navodno se razmatra i da Eparhija srednjoevropska dobije nove granice, odnosno da teritorije Nemačke, Austrije i Švajcarske čine posebne eparhije, kao i da se na teritoriji SAD i Latinske Amerike osnuju dve nove eparhije, a kao mogući novi arhijereji na američkom kontinentu pominju se vladika australijsko-novozelandski Irinej i vikarni episkop hvostanski Atanasije. Izvesnije je, međutim, da će ovogodišnje zasedanje biti posvećeno samo arondaciji na teritoriji Srbije.
Dve teme najavio je u intervjuima medijima i sam poglavar SPC, patrijarh Irinej: raspravljanje o monahu Artemiju, koji je posle raščinjenja nastavio da služi liturgije, rukopolaže i predstavlja se kao episkop raško-prizrenski, kao i razmatranje pitanja dolaska pape Benedikta Šesnaestog u Srbiju. Sagovornici „Politike” bliski crkvenim krugovima kažu da nije nemoguće da će pitanje papine posete biti odloženo za naredno zasedanje Sabora, kao i da kod većine episkopa postoji otpor prema ovoj poseti, dok dobar deo episkopata smatra da bi pre posete Srbiji, poglavar Rimokatoličke crkve trebalo da poseti logor Jasenovac. Ozbiljnu prepreku predstavlja i proces proglašenja kardinala Alojzija Stepinca za sveca. Što se tiče monaha Artemija, on bi mogao biti i isključen iz crkvene zajednice, budući da do sada nije odgovorio na pozive iz vrha SPC da se pokaje i vrati u okrilje Crkve.
Sabor bi trebalo da imenuje i nove članove Svetog arhijerejskog sinoda, umesto onih kojima je istekao mandat. Nezvanično, mitropolit crnogorsko-primorski Amfilohije neće više biti član ovog crkvenog tela, najverovatnije da će iz „crkvene vlade” izaći i vladika dalmatinski Fotije, dok bi na njihovo mesto mogli doći episkop budimljansko-nikšićki Joanikije i vladika šumadijski Jovan ili episkop timočki Justin. Moguća tema mogla bi biti i penzionisanje mitropolita dabrobosanskog Nikolaja, koji je, navodno, podneo zahtev da bude umirovljen, što je Mitropolija dabrobosanska demantovala.
Dnevni red Sabora zvanično će biti utvrđen tek kada zasedanje najvišeg crkvenog tela počne, odnosno kada ga arhijereji izglasaju. Prolećno zasedanje Sabora uvek traje nešto duže od jesenjeg, a obavezni deo zasedanja je i podnošenje izveštaja eparhijskih arhijereja, kao i izveštaj o radovima na Hramu Svetog Save u Beogradu.
Jelena Čalija
-----------------------------------------------------------
Kandidati za vladike novih eparhija
Podelom dosadašnjih eparhija otvara se veliki broj mesta za nove episkope, a nezvanično se razmatra da za vladike budu izabrani i iguman manastira Studenica Tihon i jerođakon David (Perović). Najčešće se, međutim, u nezvaničnim krugovima ističe da bi nove eparhije na upravljanje trebalo da dobiju neki od vikarnih episkopa. Tako se nezvanično pominje da bi vladika jegarski Porfirije mogao biti kandidat za jednu od „beogradskih” eparhija, vikarni episkop dioklijski Jovan za nišku ili kruševačku, vladika Atanasije (Rakita) za rašku, vikarni episkop moravički Antonije za kruševačku. Kao moguće „beogradske” vladike u crkvenim krugovima navode i vladike zahumsko-hercegovačkog Grigorija i braničevskog Ignjatija, koji se pominje i kao mogući kandidat za vladiku niškog. Na tron kruševačke eparhije mogao bi doći i studenički iguman Tihon, dok bi jerođakon David (Perović) mogao biti imenovan za vikarnog episkopa. Ukoliko bi na tron neke od novoformiranih eparhija u Beogradu došao episkop Grigorije, na tronu Eparhije zahumsko-hercegovačke, nezvanično bi ga nasledili iguman manastira Žitomislić Danilo ili tvrdoški iguman Sava.

Kamenice neće rešiti probleme
Šef pregovaračkog tima Borislav Stefanović otišao je u Prištinu, iako nije bio dobrodošao gost. Iza sebe je ostavio krš, prošao je kroz kamenovanje vozila u kome je bio, sa kosovskim funkcionerima je razgovarao dok su desetine demonstranata gađale zgradu vlade flašama napunjenim crvenom bojom, razbijali prozore, tukli se sa policijom i uzvikivali parole, više protiv svoje vlade nego protiv njega i Srbije. U zgradi kosovske vlade čekao je da se demonstranti raziđu pred oblakom suzavca. Na pitanje da li ga je bilo strah, odgovara da nije, „ali da je svima bilo neprijatno“.
Ipak očekujem da ćete reći da biste opet otišli u Prištinu. Jesam li u pravu?
Na odlazak u Prištinu već dugo se gleda kao na nešto egzotično. Ima i osnova za takvo gledište, kada vas tamo dočekuju kamenicama.Ja ću sigurno ići ponovo, jer je to deo posla koji sam prihvatio. Mnogo je važnije pitanje kada će u Prištinu moći slobodno, u svoje domove, da dođe više od 40.000 Srba koji su proterani iz tog grada. Za mene je Priština moj grad, ali je još više grad proteranih Srba. Ako smo danas došli mi koji pregovaramo, sutra eto i njih.
U kom smislu je Vaša poseta Prištini prekretnica u budućim političkim odnosima dveju strana?
Ova poseta pokazuje da mi nismo deklarativni, da ne podležemo provokacijama i da nema tog mesta gde nismo spremni da odemo i razgovaramo ako će to ostvariti naš interes. Priština pokazuje višak strasti i nervoze.
Sa Editom Tahiri ste razgovarali dok su demonstranti razbijali prozore na zgradi. Posle ste rekli da su delegacije na „širi i ozbiljniji način“ u Prištini ušle u detalje i da ste imali više vremena da pokušate da te prepreke uklonite. Jeste li uspeli u tome i da li to znači da dve delegacije rade bolje pod pritiskom?
Mi smo navikli na razne pritiske, ali je utisak da prištinska strana mnogo teže odlučuje pod pritiskom svoje javnosti. Naročito tako eksplicitnim pritiskom kakav je viđen tokom našeg boravka u Prištini.
Zašto je potpredsednik vlade Hajredin Kuči minimizirao domete sastanka rekavši da niste pomenuli nijednu konkretnu temu?
Gospodin Kuči je vešt političar i pragmatičan čovek. Sastanak sa njim je bio mnogo plodniji nego što bi on želeo da predstavi svojoj javnosti.
Prištinska štampa komentariše da je njihova vlada potpuno inferiorna i da zbog Tačijeve „ranjivosti“ funkcioniše sa „dubokom dozom inferiornosti“. Da li Vi osećate tu inferiornost?
Ono što mi u ovim razgovorima vidimo jeste toda Priština samo ponavlja kao mantru da je Kosovo nezavisno i da žele da ih priznamo. To je daleko od tehničkog karaktera pregovora,kako ih oni javno ocenjuju. Za nas ovi pregovori treba da reše položaj Srba na Kosovu i Metohiji. Prištinska strana nema drugih ideja i boji se svakog predloga. Očigledno je da njihova tzv. nezavisnost ne funkcioniše i pored podrške najjačih svetskih centara.
Da li ste se sa predstavnicima kosovskih Albanaca „našli“ oko ideja EU o telekomunikacijama i energetici, koje su prethodno predstavljene i Beogradu i Prištini?
Iako ima odličnih ideja u predlogu EU o ovim pitanjima, još postoje prepreke koje Priština teško objašnjava. Videćemo. Proces ide dalje i mi smo strpljivi. Biće rezultata, ne sumnjam u to.
Deo javnosti je uveren da odlazakuPrištinunijepaonapametVama, negoBriselu? Čijajetozapravo idejabila?
Tokom razgovora u Briselu pomenuta je mogućnost da se sastanemo u Prištini ili Beogradu. Svi su se iznenadili kada je naša delegacija najavila svoj odlazak u Prištinu. EU je podržala našu ideju i preuzela na sebe organizaciju susreta. Mi smo rekli da smo spremni da razgovaramo sa svima, pa i sa ovima što su vodili demonstracije.
Skupštinska opozicija u Prištini smatra da je poseta bila „marketinški potez Srbije“ i da je gubitnik vlada Kosova.
Nije marketinški potez,a gubitnici su svi oni koji misle da mogu da se bore protiv gravitacije. Gube svi ekstremisti i ljudi uskih pogleda. Gube oni koji misle da će kamenje rešiti bilo šta. Mi smo dobili podršku sa svih strana posle posete Prištini. Dobro je kada vas podržavaju a vi ostvarujete svoj interes. Dugo nismo bili u toj poziciji.
Posetili ste Srbe u Lapljem Selu, šta vam oni kažu?
Predstavnici Srba centralnog Kosova i Metohije su mi u Lapljem Selu izneli svoje probleme i to kako vide naše predloge u dijalogu. Ti predlozi će im pomoći da žive bolje i sigurnije. Bili su predstavnici okruga i naših opština iz tog dela Kosmeta. Svaki put kada odemo na KiM posetimo srpske sredine i to je prilika da čujemo iz prve ruke njihove predloge i ono što ih tišti. To ćemo činiti svaki put kada odemo na KiM. Planiramo da sledeći put razgovaramo sa predstavnicima Srba na severu KiM.
Niste ni uklonili tragove kamenica sa auta, nego ste odmah otišli u Sloveniju? Šta su Slovenci imali da Vam kažu?
Bio je to ranije zakazan sastanak. Mi u poslednje vreme dobijamo više poziva iz regiona. Premijer Pahor mi je u tom razgovoru rekao da Slovenija u potpunosti podržava dijalog sa Prištinom i način na koji se Srbija postavila u ovom procesu. Mi želimo da naši susedi od nas čuju šta se dešava u ovom dijalogu i da to razumeju na pravi način. Interes Srbije će tako biti ostvaren,a naša pozicija snažnija.
Prištinski lideri su rekli da bi došli u Beograd samo nakon što Srbija prizna nezavisnost Kosova. Da li ćete Vi opet ići tamo ili će prijatelji kosovske nezavisnosti ubediti Tahirijevu da dođe u Beograd?
Ako čekaju na to, kao što sam im i rekao, neće se nagledati Beograda. To je bila jošjedna anahrona i ishitrena izjava. Mi smo posetom Prištini njima pokazali kojim putem mogu doći u Beograd i nadam se olakšali im odluku.
Posetu ste dogovarali sa predstavnicima EU, šta ste im posle iskustva u Prištini rekli?
Rekao sam im da sledeći put garantuju bezbedan i korektan odlazak u Prištinu, pošto to sada nisu bili u potpunosti u stanju da sprovedu.
Zašto ste prvo otišli u američku ambasadu, da li su Vam oni garantovali bezbednost i da li mislite da su demonstracije i incidenti mogli brže da se okončaju ili spreče intervencijom stranih ambasada?
Ne verujem da su oni mogli da zaustave demonstracije, samim tim što nisu bile u njihovom interesu na bilo koji način. Morali smo razgovarati sa njima jer je poznato koliki uticaj u Prištini ima američka diplomatska misija tamo i kako oni utiču na albansku stranu.
Biljana Mitrinović
-----------------------------------------------------------
Zastava Kosova ne menja naš stav
U dnevnom listu „Koha ditore“ pojavila se fotografija na kojoj se vidi da sedite za stolom na kojem su zastave Srbije i tzv. Kosova. Kako je došlo do toga?
I pored garancija EU, moji sagovornici su pokušali da nas isprovociraju stavljajući, nakon što smo ušli na sastanke, zastavu države Srbije i pokrajinsku zastavu, koju lažno predstavljaju kao državni simbol. Mi smo protestovali, ali oni nisu želeli da nam izađu u susret. Rekao sam im da mogu da stave i zastavu fudbalskog kluba Priština i tzv. OVK, ali da to stav Srbije promeniti neće. Gledali smo na to kao na suvenir. Iskreno, bilo mi ih je žao. Da su stavili stotine zastava tzv. Kosova u salu za sastanke, to ne bi značilo da ih mi priznajemo kao nezavisnu državu. To je samo odraz njihove krize identiteta i pokušaj pokrivanja pred svojom javnošću. Jeftin marketing. Shvatili smo stavljanje zastava kao njihov pokušaj da nas nateraju da napustimo sastanke u dobrom starom maniru po kojem Srbija odbija sve i nije spremna da razgovara. Nismo hteli da im pružimo to zadovoljstvo. Naš stav o statusu Kosova i Metohije ostaje isti. Naše priznanje neće dobiti.

Koštunica: Moja vlada nije pregovarala sa Mladićem
Predsednik Demokratske stranke Srbije i bivši premijer Vojislav Koštunica kazao je da njegova vlada nije pregovarala sa haškim beguncem Ratkom Mladićem o predaji, niti je na bilo koji način opstruirala saradnju sa Haškim tribunalom.
„Nikakvih pregovora sa Ratkom Mladićem nije bilo i to je vrlo lako ustanoviti. I tada su postojali timovi koji su se bavili saradnjom sa Haškim tribunalom. Nije jedan čovek odlučivao o tome, nije jedna stranka odlučivala o tome, iako se na DSS sada svaljuju optužbe zbog nesposobnosti sadašnje vlasti”, rekao je Koštunica u intervjuu za agenciju Beta.
Lider DSS je kazao da je u vreme njegove vlade postojala saradnja sa Haškim tribunalom i da se ona trudila da „skine to breme sa pleća Srbije”.
„Sve izvan toga je pokušaj da se odgovornost sadašnje vlasti prebaci na nekog drugog...imate vladu koja, umesto da snosi odgovornost za svoju politiku, tu odgovornost prebacuje na DSS kao da je ona na vlasti”, rekao je on.
Koštunica je kazao da je sve što je znao o pobuni Jedinice za specijalne operacije u novembru 2001. godine kazao na konferenciji za novinare DSS i da je sve to mogao da čuje i tužilac za organizovani kriminal Miljko Radisavljević koji je najavio istragu o političkoj pozadini ubistva premijera Zorana Đinđića u martu 2003. godine.
„Pored toga, dodao sam još nešto. Apsolutno nikog od tih ljudi koji su na različite načine upleteni u ubistvo premijera Đinđića ne poznajem”, rekao je predsednik DSS.
Koštunica je izrazio zadovoljstvo zbog toga što Telekom Srbija nije prodat i ocenio da tu kompaniju ni po koju cenu ne bi trebalo prodavati.
„Državni interes Srbije je da se ne odriče tog blaga kakav je Telekom. Tu je, ne samo mogućnost profita u budućnosti, već i nešto što je brend Srbije, nešto povezano sa bezbednošću. Ima nekoliko javnih preduzeća kojih se Srbija ni po koju cenu ne sme odreći - Telekom je jedna od njih, EPS druga i tako dalje. Mnoge evropske države su se zaštitile na isti način”, rekao je Koštunica.

Mafija sa Volstrita
Od našeg stalnog dopisnika
Vašington – „Novac je kurva koja nikad ne spava”, kaže Gordon Geko (Majkl Daglas), glavni junak nove verzije starog filma „Volstrit”. „Svaki lopov ima neko opravdanje”, dodaje na to prateći lik u priči koja se ovoga puta zbiva usred globalne finansijske krize, čiji je epicentar baš u južnoj četvrti Njujorka u kojoj je nevelika ulica koja je već odavno simbol glavne američke industrije, obrtanja para.
Film Olivera Stona, režisera poznatog po ekranizacijama istinitih događaja i biografija, počinje izlaskom iz zatvora glavnog junaka koji je tamo dospeo zbog berzanske prevare, špekulacija na osnovu „insajderskih” informacija, poslovnih tajni koje nisu dostupne drugim igračima.
Iz istih razloga, u zatvor uskoro treba da uđe treba da uđe jedan stvarni igrač sa Volstrita, u slučaju koji je već proglašen za najveći u američkoj istoriji.
Radž Rataratnam, vlasnik „Galeon” grupe, „hedž fonda”, one vrste berzanskih investitora koje agresivnom taktikom dobijaju i kada indeksi i rastu i padaju – minule nedelje je od strane porote u sudu na Menhetnu oglašen krivim po svih 14 tačaka optužnice za finansijske prevare. Do izricanja presude biće na slobodi uz sto miliona dolara kaucije, ali i sa elektronskom „nanogvicom” da bi se njegovo kretanje držalo na oku, s obzirom na to da je ocenjeno kako postoji veliki rizik da napusti zemlju.
Ef-Bi-Aj ga je uhapsio u oktobru 2009, a na suđenju tužilaštvo je koristilo dokaze prikupljene metodama dosad namenjenim samo borbi protiv mafije i narko-dilera: prisluškivane telefonske razgovore. To je porotu uverilo da je je njegovo poslovno carstvo, teško čak sedam milijardi dolara, u značajnoj meri stečeno nefer igrom: informacijama koje drugima koji su na berzi kupovali ili prodavali akcije nisu bile dostupne.
Zakonski, nisu smele da budu ni u njegovom posedu, ali ipak jesu. Reč je o onome što je u berzanskoj regulativi strogo zabranjeno: da se trguje na osnovu dojave da predstoji neka velika promena u statusu određene firme koja se kotira: neka nova investicija, promena vlasnika, ili nekog drugog saznanja o poslovnim rezultatima ili izgledima koje nije u javnom opticaju.
Te, takozvane „insajderske trgovine”, obično su diskretni potezi, sa skromnim ulozima i adekvatnom dobiti, da se ne bi skrenula pažnja regulatora. Ali Rataratnam (53), naturalizovani Amerikanac iz Šri Lanke, obrazovan u Britaniji, od ovoga je napravio sistem. Imao je naime, kako je utvrđeno na sudu, celu mrežu insajdera-doušnika na mnogo mesta, kombinujući ono što je od njih dobijao (i za to im dobro plaćao) u mozaik tako da zamaskira konkretno poreklo informacija koje su mu omogućavale da se na berzi kladi na sigurno – i na veliko.
Zajedno sa njim u mrežu Ef-Bi-Aja upalo je i 26 saučesnika, od kojih se čak 21 izjasnio krivim i prihvatio ulogu svedoka saradnika u zamenu za blažu kaznu. Ovako veliki broj aktera bio je povod da Prit Barara, javni tužilac u čijoj nadležnosti je Menhetn, oceni kako insajderske ujdurme „prožimaju Volstrit”.
Mediji su pak zaključili da je ova vrsta prevare postala biznis model i standardna poslovna procedura. Randal Lejn, autor knjige pod naslovom „Dekada kada je Volstrit poludeo”, ovim povodom je podsetio na istraživanje koje je kao urednik jednog berzanskog magazina sproveo u jesen 2007. među 2.500 profesionalnih berzanskih trgovaca.
Među serijom pitanja koja su im postavljena bilo je i jedno u kojem su se izjašnjavali da li bi iskoristili insajdersku informaciju koja bi im donela 10 miliona zarade, ako bi postojao 50-procentni rizik da budu uhvaćeni.
Za tako nešto bilo je spremno njih samo 10 odsto. Ali na sledeće pitanje – da li bi to učinili ako je verovatnoća da budu otkriveni samo 1 u 10 – sa „da” je odgovorilo 28 odsto. A ako je rizik „nula”, onda bi zakon prekršilo čak 58 odsto anketiranih.
Zaključak koji je izvukao Lejn je – većina onih sa belim kragnama (i raznobojnim kravatama) na Volstritu su lopovi, kad god su uvereni da neće biti uhvaćeni.
Ali slučaj Radža Rataratnama i družine bio je i povod za postavljanje mnogo važnijeg pitanja: zašto dosad nije suđeno nijednom menadžeru velikih finansijskih kuća sa Volstrita koje su bezgraničnom pohlepom i bezobzirnim kockanjem tuđim parama izazvali svetsku krizu koja je ojadila mnoge?
Kolumnista „Njujork tajmsa” Džo Nosera je tim povodom napisao da „šefovi velikih firmi koji su nesavesno radili nisu čak ni na radaru pravosuđa”. „Zašto Volstrit nije u zatvoru”, bio je još direktniji „Volstrit džornal”.
Ričard Eskou, konsultant i aktivista „Kampanje za američku budućnost”, ima odgovor na ovo pitanje. „Oni koji su isuviše veliki da bi pali (aluzija na obrazloženje zašto je država na vrhuncu krize intervencijama iz budžeta pomogla da ne propadnu najveće banke – prim.), isuviše su veliki i da bi išli u zatvor.”
„Isuviše veliki da bi pali nastaviće da ugrožavaju ekonomiju jer znaju da će i u sledećoj krizi biti spasavani”, kaže ovaj ekspert u tekstu za londonski „Indipendent”. ”I znaju da će i kad sledeći put budu uhvaćeni da krše zakon, biti pošteđeni izlaska pred sud.”
S obzirom na činjenicu da se kapital najvećih banaka sa Volstrita meri hiljadama milijardi dolara, špekulant sa Šri Lanke koji je proglašen krivim sasvim je, smatra Eskou,  „sitna riba”. „Ovi bankari nas samo podsećaju da su vlada i ekonomija ove zemlje njihova teritorija – njihov svet u kojem mi samo živimo.”
To međutim neće pomoći Radžu Rataratnamu, koji je po svemu sudeći pogrešno poverovao da je i on član tog kluba. Preti mu kazna do 20 godina zatvora, a niko ne pominje mogućnost naknadne pogodbe: da vrati trećinu nezakonito stečenog, a da zauzvrat za neko vreme nosi nanogvicu i ne izlazi iz neke od nekoliko raskošnih rezidencija koje ima širom sveta.
*

Milatović: Cilj posete Srbiji revitalizacija političkih odnosa
Predsednik Crne Gore Jakov Milatović poručio je večeras, na svečanom prijemu u Crnogorskoj kući u Beogradu, da, nakon poseta Evropskim institucijama i sedištu NATO u Briselu, dolazi u Beograd „u nameri da da doprinos revitalizaciji političkih odnosa dve zemlje”. Prisustvo predsjednika Vučića na mojoj inauguraciji 20. maja, ministra Dačića na Samitu u okviru Procesa saradnje u jugoistočnoj Evropi u Podgorici 27. juna, i ova moja prva poseta Beogradu u tako kratkom vremenskom periodu upravo idu u prilog unapređenju odnosa dve države”, naglasio je Milatović.
Ukazao je na to da je revitalizacija političkih odnosa važna za unaprjeđenje ekonomskih odnosa, što ima za rezultat direktne benefite za privredu i građane dve zemlje, navodi se u saopštenju iz Kabineta crnogorskog predsednika.
Milatović je podsetio da je Srbija Crnoj Gori ubedljivo najveći trgovinski partner, sa robnom razmenom od 764 miliona evra prošle godine, što predstavlja petinu ukupnog prometa robe sa inostranstvom. Srbija je za nas i najveće turističko tržište. U 2022. ostvareno je 435 hiljada dolazaka turista iz Srbije u Crnu Goru, što je udeo od 21 odsto od ukupnog broja dolazaka stranih turista. Kada govorimo o strukturi, najviše noćenja ostvarili su turisti iz Srbije, i to nešto iznad 3 miliona ili 25,5 odsto od ukupnog brojaâ€ś, rekao je Milatović. Dodao je da je Srbija prošle godine bila i najveći strani investitor u Crnoj Gori sa 137 miliona evra ili 12 odsto ukupne vrednosti stranih direktnih investicija, što je u odnosu na 2021. povećanje od 80 odsto.
Uprkos podacima koje sam izneo, sa Srbijom, koja je naš najznačajniji ekonomski partner, Crna Gora nema odnose na nivou ambasadora i to ne iz tehničkih razloga, već političkih, dve zemlje nemaju zajedničke granične prelaze, kao što imamo sa Bosnom i Hercegovinom i sa Albanijom, platni promet predstavlja ozbiljnu poslovnu barijeru, naše Mešovite komisije za rešavanje ovih naizgled tehničkih pitanja se ne sastaju godinama unazad, a nikada nije održana zajednička sednica Vlada dve zemlje, konstatovao je Milatović. On je poručio da su, uprkos svim izazovima, veze između građana i privrede Crne Gore i Srbije ostale jake i da je stoga odgovornost ali i obaveza na državnicima dve zemlje da te odnose ne remete, već da ih unapređuju. Istakao je da, osim tradicionalnih veza i bliskih odnosa, Crnu Goru i Srbiju trajno povezuju zajednički ciljevi, pre svega regionalna stabilnost i članstvo u Evropskoj uniji.
„Posvećenošću ovim ciljevima dajemo dobar zamah proevropskom razvoju Zapadnog Balkana. Uveren sam će politički odnosi Crne Gore i Srbije ići uzlaznom putanjom u periodu pred nama i da će to biti dobar zamajac za dodatno unapređenje ekonomskih, kulturnih i sveukupnih odnosa, rekao je Milatović. On je ukazao i na značaj jačanja veza sa zajednicom Crnogoraca u Srbiji i njihove povezanosti sa Crnom Gorom.
Kako je najavljeno, Milatović će se sutra, uz ceremonijalni doček ispred Palate Srbija, sastati sa predsednikom Srbije Aleksandrom Vučićem, a nakon toga i sa predsednikom Narodne skupštine Vladimirom Orlićem.
Predviđeno je da predsednik Crne Gore u okviru posete položi venac na Spomenik neznanom junaku na Avali uz vojne počasti, kao i da položi cveće ispred Osnovne škole „Vladislav Ribnikar”, prenosi Tanjug.

Viljnus zbog NATO samita kao tvrđava, sistemi Patriot usmereni ka Kaljiningradu
VILjNUS – NATO je pretvorio Viljnus, prestonicu Litvanije, u tvrđavu branjenu naprednim oružjem kako bi zaštitio američkog predsednika Džozefa Bajdena i druge lidere Alijanse na samitu sledeće nedelje, koji se održava 32 kilometra od litvanske granice sa ruskim saveznikom Belorusijom.
Više od 3.000 litvanskih vojnika brinuće o bezbednosti samita NATO-a u Viljnusu.
Šesnaest NATO saveznika poslalo je ukupno oko 1.000 vojnika da obezbeđuju dvodnevni samit 11. i 12. jula, koji se održava samo 151 km od same Rusije, prenosi Rojters.
 Mnogi od njih su poslali i napredne sisteme protivvazdušne odbrane koji nedostaju baltičkim državama.
„Bilo bi više nego neodgovorno da naše nebo bude nezaštićeno u trenutku kada Bajden i lideri 40 zemalja stižu“, rekao je predsednik Litvanije Gitanas Nauseda.
Nemačka je rasporedila 12 raketnih sistema Patriot, koji se koriste za presretanje balističkih i krstarećih raketa ili ratnih aviona.
Španija je dopremila sistem protivvazdušne odbrane NASAMS, Francuska šalje samohodne haubice Cezar, i uz Finsku i Dansku raspoređuje vojne avione u Litvaniji.
Ova zemlja je, uz Britaniju, isporučila sredstva protiv bespilotnih letelica.
Poljska i Nemačka su poslale snage za specijalne operacije pojačane helikopterima.
Drugi šalju opremu za borbu protiv bilo kakvih potencijalnih hemijskih, bioloških, radioloških i nuklearnih napada.
Litvanski predsednik vidi ove akcije saveznika kao potvrdu da je potrebno da NATO hitno uspostavi stalnu protivvazdušnu odbranu u baltičkim državama.
„Razmišljamo o tome šta će se desiti nakon završetka samita i radićemo sa saveznicima na stvaranju rotirajućih snaga za trajnu vazdušnu zaštitu“, rekao je on novinarima.
U selima pored beloruske granice, meštani su saopštili Rojtersu da se osećaju potpuno bezbedno, uprkos ponudi Minska da se tu nakon pobune smeste ruske plaćeničke trupe Vagner grupe i rusko nuklearno oružje.
Na aerodromu u Viljnusu, osam nemačkih raketnih bacača Patriot raspoređeno je sa cevima usmerenim u pravcu ruskog Kalinjingrada, a još dva prema Belorusiji.
„Znate gde se nalazite geografski i prilično dobro znate odakle pretnja dolazi. Litvanija je tražila od nas zaštitu samita, a takođe je NATO tražio pomoć od Nemačke. Ovo je naš odgovor“, rekao je potpukovnik Štefen Lib, komandant jedinice Patriota.
Litvanija je utrostručila jedinice pogranične straže na beloruskoj i ruskoj granici tokom leta, uz oficire iz Letonije i Poljske.
Dve zemlje su takođe poslale policiju da pomogne u patroliranju po Viljnusu.
Gradonačelnik Viljnusa je preporučio stanovnicima da odu na odmor van grada, ako žele da izbegnu gužve u saobraćaju, jer će veliki delovi centra prestonice biti zatvoreni tokom samita.
Kako javlja izveštač Tanjuga, deluje da su građani poslušali apel gradonačelnika, s obzirom na to da je na ulicama prisutan mali broj ljudi, policija patrolira i povremeno prolaze vozila pod njenom pratnjom.
Grad je okićen zastavama Litvanije, Ukrajine i NATO-a.

Zemljotres jačine 5,6 stepeni po Rihteru pogodio Tajvan
Zemljotres jačine 5,6 stepeni po Rihterovoj skali pogodio je danas Tajvan, saopštio je američki Geološki zavod.
Epicentar zemljotresa bio je 87 kilometara istočno od grada Hengčuna sa oko 31.200 stanovnika.
Do sada nema izveštaja o eventualnim žrtvama ili šteti.
Nije izdato upozorenje na cunami, preneo je Tas, prenosi Tanjug.

Petković: Svečlja kriminalizacijom Srba opravdava prisustvo parapolicije
Direktor Kancelarije za Kosovo i Metohiju Petar Petković ocenio je danas da je pokušaji ministra unutrašnjih poslova privremenih prištinskih institucija Dželjalja Svečlje da kriminalizuje Srbe sa severa KiM imaju za cilj da opravdaju, kako je naveo, protivpravno prisustvo parapolicijskih jedinica, „gde danonoćno terorišu srpski narod”.
„Lažni ministar, a pravi nasilnik i ekstremista Dželjalj Svećlja, zajedno sa njegovim okupacionim falangama preobučenim u odela Kosovske policije, jedini su kriminalci na severu Kosova i Metohije i tu nemaju šta da traže”, naveo je Petković u saopštenju. Poručio je da bi bilo najbolje da Svećlja „pođe od sebe i optužnice koja je godinama podignuta protiv njega zbog napada kamenicama na pripadnike tzv. Kosovske policije, ali i zbog prevrtanja vozila misije Euleks”.
Dodao je da bi Svećlja, umesto što „nezakonito da privodi Srbe navodnom poznanju pravde i prava”, trebalo prvo sam da prestane da beži od tog istog prava i pravde.
„Da li je sprovođenje reda i zakona to što je kukavički poslao svoje falange da duge cevi uperuju u sina predsednika Aleksandra Vučića zbog jedne majice? Da li je vladavina prava kada Kurtijevi specijalci pucaju u leđa Dragiši Galjku, Miljanu Deleviću, Milanu Jovanoviću, braći Stojanović iz Gotovuše? Ili, kada brutalno pretuku srpsku decu Daru i Kristijana”, zapitao je Petković. Naglasio je da „hibridni rat koji Svećlja kukavički vodi iz Prištine protiv svega srpskog i posebno severa Kosova i Metohije”, rezultirao time da „nema tog čestitog Srbina koji bi ni javno ni tajno pristao da bude alibi Svećlji u njegovoj bolesnoj opsesiji okupacije severa i proterivanja Srba sa Kosova i Metohije”.
„To mu nikada neće uspeti”, poručio je Petković. Svečlja je ranije danas u intervjuu portalu Košev rekao da nije protiv srpskog naroda, već, kako tvrdi â€žšovinističkih projekata Srbije i kriminalaca”.

Ferstapen: Srećan sam što smo pobedili 11. put uzastopno
Vozač Red Bula Holanđanin Maks Ferstapen izjavio je danas da je srećan što je svom timu doneo pobedu na Velikoj nagradi Velike Britanije u šampionatu Formule jedan, prenosi Bi-Bi-Si.
Ferstapen je Red Bulu doneo 11. uzastopnu pobedu u Formuli 1, čime je ovaj tim izjednačio 35 godina star rekord Meklarena..
„Naravno da sam vrlo srećan što smo opet pobedili. Tu mislim i na 11. uzastopnu pobedu za ekipu. Mislim da je to prilično neverovatno, ali danas nije bilo tako jednostavno”, rekao je Ferstapen, koji je u Silverstonu stigao do šeste uzastopne pobede ove sezone.
Vozač Red Bula je ove godine zabeležio osam pobeda. Drugo mesto na VN Velike Britanije pripalo je vozaču Meklarena Landu Norisu.
„Veliko hvala celom timu napravili su neverovatan posao. Ništa od ovoga ne bi bilo moguće bez napornog rada koji su uložili. Stavili su me na tvrde gume, ne znam zašto - još su nejasni po pitanju nekih stvari”, rekao je Noris.
Vozač Mercedesa Luis Hamilton je stigao do trećeg mesta u Silverstonu.
„Hvala svima koji su me podržavali. Osetio sam energiju, osetio podršku i to je takođe razlog zašto smo se vratili ovde”, izjavio je Hamilton.
Prvo mesto u generalnom plasmanu vozača drži Ferstapen sa 255 bodova, dok je njegov timski kolega Serhio Peres osvojio 156.
Naredna trka u šampionatu F1 biće vožena 23. jula za Veliku nagradu Mađarske na stazi Hungaroring, prenosi Tanjug.

Na prelazu Gradina, na izlazu iz Srbije, čeka se četiri sata
Prema informacijama uprave granične policije u 17.15 časova, putnička vozila čekaju četiri sata na graničnom prelazu Gradina, na izlazu iz Srbije a na Preševu, na izlazu iz zemlje, putnička vozila i autobusi š zadržavaju 35 minuta, navode iz Auto-moto saveza Srbije (AMSS).
Teretna vozila najduže čekaju na Batrovcima, na izlazu iz Srbije i to dva sata dok se na prelazu Horgoš i Šid, na izlazu iz Srbije, zadržavaju 90 minuta.
Na ostalim graničnim prelazima nema dužih zadržavanja za sve kategorije vozila, prenose iz AMSS-a.


  </body>
 </text>
</TEI>