<TEI version="3.3.0" xmlns="http://www.tei-c.org/ns/1.0">
 <teiHeader>
  <fileDesc>
   <titleStmt>
    <title>The shortest TEI Document Imaginable</title>
   </titleStmt>
   <publicationStmt>
    <p>First published as part of TEI P2, this is the P5
         version using a namespace.</p>
   </publicationStmt>
   <sourceDesc>
    <p>No source: this is an original work.</p>
   </sourceDesc>
  </fileDesc>
 </teiHeader>
 <text>
  <body>
Crveno, volim te crveno
PSIHOLOGIJA 
Crvena je boja ljubavi, i u doslovnom i u likovnom smislu; po svemu sudeći s razlogom: tera muškarce da se zaljubljuju, a da pri tome nisu toga svesni.
Nedavno istraživanje na Univerzitetu Ročester (SAD) pribavilo je prve opipljive dokaze za pretrajavanje sklonosti ka crvenom u ljudskom društvu. U mnogim kulturama vezuje se za putenu strast i čežnjivi zanos, još od bojenja ciglom u pradavnim obredima do današnjih ukrašavanja jarko crvenim pantljikama za Dan zaljubljenih.
Upriličeno je pet ogleda, u jednom su pokazali snimke žena – sa crvenim i belim obrubom – tražeći od ispitanika da odgovore na niz pitanja, kao što su: Da li je ova osoba lepa? U sledeća tri su ih ovičili sivom, zelenom ili plavom (obratite pažnju na zasićenje i sjaj u neznatnim razlikama iste). I na kraju, u poslednjem, košulja koju su nosile digitalnim postupkom obojena je u crveno ili plavo.
Dobrovoljci su stavljeni pred iskušenje: morali su da kažu koja je lepša i da li bi želeli da je sretnu. Jedna pitalica je, recimo, glasila: Zamislite da idete na susret s tom ženom i da imate sto dolara u džepu, koliko biste bili voljni da potrošite na tom druženju?
U svim proverama iste osobe ženskog pola zavredile su znatno više ocene (i cene) za privlačnost i poželjnost kada su bile uokvirene ili odevene u crvenu nego u drugu. Zadivljujuće je da nešto poput toliko rasprostranjene boje utiče na naše ponašanje, a da toga nismo svesni, izjavio je jedan od istraživača. (Članak se pojavio u elektronskom izdanju časopisa Journal of Personality and Social Psychology).
Utkano u podsvest
Iako bi uticaj crvenog na polni nagon mogao da bude posledica društvenih okolnosti, predvodnici nesvakidašnjeg proučavanja Endru Eliot i Danijela Nista smatraju da on izvire iz dubljih bioloških korena. Verovatno seže do čovekovih majmunskih predaka – šimpanzi i bonoboa – koje privlači crvenilo na ženkama u vreme parenja.
Pojava je jedino primećena u muškom rodu i jedino važi za opažanje nečije privlačnosti. Nijednom se nije ispoljila kada je jedna žena procenjivala drugu, niti se ticala ma čije umilnosti, inteligencije ili dobrote.
Uprkos do sada nepoznatim saznanjima da crvena pojačava prijatna osećanja, ostali naučnici su oprezni ukazujući da delovanje na nekoga zavisi od okolnosti. Sam Endru Eliot je u prethodnom istraživanju ustanovio da uočavanje crvene u uslovima nadmetanja, kao što su sportska, pogoršava skor. Ali drugo skorašnje izučavanje ukazuje da sudije više naginju takmičarima u crvenoj opremi, zato što je takva pristranost utkana u ljudsku podsvest.
Na svojevrstan način slično zapažanje potkrepile su minule Letnje olimpijske igre u Pekingu. Sportisti su se prikazivali i nadmetali u raznobojnoj odeždi, a kineske gimnastičarke, koje su osvojile najviše kolajni, većinom su vežbale u crvenom. Da li su zato bile u preimućstvu?
Naučnici su odgonetku potražili u dalekoj prošlosti naših predaka koji su se lako verali po drveću. U dnu oka kičmenjaka nalaze se dve vrste ćelija koje se odazivaju na svetlosni nadražaj – kupaste i štapićaste. Kupaste obuhvataju širok raspon svetlosti, što znači da prepoznaju boje, i najbolje su podsticane danju. Štapićaste hvataju uži deo svetlosti – jedino belo i crno – ali opažaju slabu u noći i udaljenu.
Isak Njutn i oglasi
Slavni Isak Njutn prvi je kroz prizmu posmatrao prelamanje (razlaganje) bele svetlosti na duginu šarenicu, shvativši da je to povezano s promenama u očima. Boje do našeg vida stižu u obliku elektromagnetskih talasa.
Pojedine životinje razlikuju samo delove svetlosne šare, zavisno od toga šta zabeleže kupaste ćelije kojima je potreban veći dotok svetla. Leptiri vide do samog kraja ultraljubičastog dela spektra, zbog čega bolje opažaju od nas; lisice i sove su, u suštini, slepe za boje i nimalo im ne smeta da love noću. Ljudi imaju sreću jer su nasledili primate s pristojnim razlikovanjem boja.
Primitivne preteče, kao što su lemuri i lorisisi, videle su jedino zeleno i plavo, duže talasne dužine svetlosti. Kada su se pojavili majmuni, pre 34 miliona godina, kupaste ćelije su postale osetljivije i hvatale su kraće talasne dužine – dakle i crveno. Skakućući s grane na granu, lakše su uočavali zrele plodove voća kojima su se hranili izbegavajući zeleno – nesvarljivo i otrovno.
I prvi ljudi su pre pet miliona tumarali šumom u potrazi za obrokom, sačuvavši nasleđenu sposobnost da razaznaju crvenu. Ali boja je više od talasne dužine, znatno više od obeležja da je nešto sazrelo; ona je postala značenje, pre svega kulturno. U Pekingu su i kineski i američki takmičari najradije nosili crvenu, što neki naučnici tumače željom da se bude – primećen.
Skorašnje otkriće odraziće se, nema sumnje, na buduće osmišljavanje svakojakih proizvoda, odeće, igrica i, naposletku, na oglašavanje.

Kućica za Mesecu
PLANETOLOGIJA
Zašto da dovozite cement, vodu i ko zna šta još, kada na Mesecu možete od prašine i sumpora da napravite blokove za buduće stalno boravište ljudi?
Američki istraživači su objavili da su dokučili kako to mogu da urade brzo i jevtino.
Za koju godinu čovek će se vratiti na Mesec, posle prvog iskrcavanja 21. jula 1969, kada je astronaut Nil Armstrong oprezno i uplašeno zakoračio na površinu Zemljinog svemirskog pratioca. „Ovo je mali korak za čoveka, ali veliki skok za čovečanstvo”, izustio je, očigledno naučenu rečenicu, putnik iz „Apola 11”.
Izazavši napolje iz omanjeg svemirskog broda, on je ispunio davnašnji ljudski san da iskorači u vanzemaljska prostranstva i ponovio, na izvestan način, podvig Kristifora Kolumba, koji je pre više od pet vekova stupio na tlo Amerike.
Sledeće godine Nacionalna vazduhoplovna i svemirska agencija (NASA) poslaće letelicu (Lunar Reconnaissance Orbiter) da potraži valjano mesto za prizemljenje (primesečenje) astronauta 2020, čime će se SAD vratiti na Mesec. Četvoročlana družina boraviće tamo sedam dana, a to je početak poduhvata izgradnje trajnog staništa.
Otisci šetača

Otiscima stopalama prvih šetača, Nila Armstronga i Edvina Baza Oldrina, prethodili su letovi automatskih letelica: najpre su „Rendžeri” u strmoglavom padu snimili površinu, zatim su „Lunarni orbiteri” oblećući oko Zemljinog satelita ovekovečili područja na koja će ljudi kročiti i, konačno, „Servejori” su mekanim sletanjem utrli stazu američkim lunautima.
Od istorijskog jula 1969. do decembra 1972. godine 12 ljudi skakutalo je po Mesečevim stenama i prašini (šest puta lakše nego na Zemlji) pod okriljem programa „Apolo”, koji je obuhvatio sedam letova (trinaesti se u znaku baksuznog broja okončao pogibijom putnika). Odvažan poduhvat iscrcavanja započeo je stradanjem, jer su u januaru 1967. godine – pripremajući se za prvo putovanje u trajanju od dve sedmice – izgoreli astronauti Virdžil Grisom, Edvard Vajt i Rodžer Čafi.
Poslednji su Mesec posetili (decembar 1972.) Judžin Sernan i dr Harison Smit, drugi kao jedini naučnik (geolog) do sada.
Posle uspešnih spuštanja i tumaranja, sa kojih je doneto 382 kilograma uzoraka stena i prašine i tri minerala koja ne postoje na Zemlji – trankvilit, armalkolit i piroksiferoid, nastupilo je višedecenijsko zatišje.
Beton bez vode
Gradnja kućice (višegodišnje boravište) bila bi basnoslovno skupa, smatra Husam Tutanđi sa Univerziteta Hantsvil (SAD), jer ćete za prevoz kilograma tovara potrošiti od 50 do sto dolara! Stoga je on predložio da se troškovi uveliko snize izradom betona od mesečeve prašine i ničeg više.
(/slika2)Na Zemlji se beton spravlja od šljunka, cementa i vode, a na Mesecu bi se sastojao od prašine, koje ima u izobilju, i sumpora, koji se može izdvojiti iz tla. Potonji je potreban u tečnom ili polutečnom stanju, da bi poslužio za vezivanje, ali treba da se zagreje na 130 do 140 Celzijusovih stepeni. A kada se ohladi, tako napravljen beton za nekoliko sati se stvrdne kao kamen. Na uobičajeni koji se naveliko koristi u zemaljskim uslovima potrebno je čekati do sedam, u izuzetnim okolnostima, čak, 28 dana.
Da bi ispitali odlike mesečevog betona, Husam Tutanđi i Ričard Grugel, geolog iz Svemirskog centra „Maršal”, upotrebili su sastojke koji oponašaju tle na Mesecu. Na svakih 100 grama prašine dodali su 35 grama pročišćenog sumpora i tu smesu su izlili u kocke, sa stranicama po pet sanitmetara. Potom su ih 50 puta hladili (do 27 stepeni ispod nule) i zagrevali (do sobne temperature). Posle svega beton je podneo pritisak od 17 megapaskala (otprilike 170 puta viši od atmosferskog). Začini li se silicijumom, takođe izvađenim iz mesečeve prašine, izdržao je do 20 megapaskala. 
Početkom godine je Puter Čen iz Svemirskog centra „Godard” osmislio beton bez vode, u kojem je vezivo epoksid. A taj dodatak mora da se dovozi sa Zemlje.
Preostaje, svakako, da se izradi mešalica i obezbedi napajanje strujom. Za ovo drugo mogle bi da posluže sunčeve peći (zagrevaju ih sunčevi zraci) u kojima he moguće, kako se najavljuje, postići toplotu od 1.000 Celzijusovih stepeni.
Zemljin najbliži sused i najverniji pratlac izvrsno je mesto za prvobitno ljudsko naselje u kosmosu, džinovski teleskop i poletalište ka dalekim svetovima.

Uspon ostalih
21. VEK 
Dok izabrani američki predsednik daje prve konkretne nagoveštaje šta će biti njegovi prioriteti od momenta kad se useli u Belu kuću – koju je ove nedelje, zajedno sa budućom prvom damom prvi put video iznutra, tokom „privatne posete“ predsedničkom paru kojem je istekao mandat – svet s pažnjom sklapa kockice njegovog političkog profila, političke filozofije i uverenja.
Glavna dilema pri tom je – da li će s reči preći na dela? Tokom kampanje, na raspolaganju su mu bile samo reči. One pak ne moraju obavezno da znače da sve što je u predizbornim govorima nagovestio kao moguće, kao politika može da postane i realno.
Ono što je, međutim, kod prvog tamnoputog predsednika u američkog istoriji sasvim izvesno, to je da brzo uči i da mnogo zna. Već diplome sa Kolumbija univerziteta i Harvarda su dokaz da je svestrano obrazovan, ali pošto je u modernom dobu obrazovanje permanentan proces, zanimljivo je pitanje – šta još formira Obamu? Sve više je informacija o tome koje ljude sluša, a počinje da se naslućuje – i koje knjige čita.
Tokom predizbornog maratona, on jedva da je imao vremena za spavanje, a kamoli za čitanje (osim neizbežnih „brifinga“ svog izbornog štaba). Ali, nije prošla nezapažena jedna fotografija iz sada već istorijske kampanje – ona u kojoj se budući predsednik sprema da uđe u avion, sa jednom knjigom u ruci.
To nije bila beletristika, već publicistika. Naslov te knjige je „Postamerički svet“.
Autor je Farid Zakarija, uticajni spoljnopolitički kolumnista „Njusvika“. U poplavi literature o opadanju američke moći, ova knjiga, baveći se takođe Amerikom i njenom pozicijom u prvoj deceniji 21. veka nudi jedan drugačiji pogled. Njena osnovna teza nije sunovrat Amerike, već uspon „svih drugih“.
Reč je o „sveobuhvatnoj transformaciji koja se nedovoljno razume“, objašnjava Zakarija (44), po rođenju Indijac, sa diplomom Jejla i doktoratom Harvarda. To što se „nedovoljno razume“ jeste činjenica da smo već zašli u novu eru, uprkos tome što nam svet izgleda „sasvim uobičajeno“.
Zakarija najpre impregnira platno na kojem će naslikati konture sveta koji se pomalja. Ta impregnacija ima dva sloja. Prvi je uspon Zapada, proces koji počinje negde oko 15. veka i ubrzava se krajem 18. Rezultati su modernost, nauka i tehnologija, trgovina i kapitalizam, poljoprivredna i industrijska revolucija.
Drugi sloj je uspon Amerike tokom 20. veka, koji joj je omogućio da postane najmoćnija nacija još od antičkog Rima i da dominira globalnom ekonomijom, politikom, naukom i kulturom.
Na toj osnovi se, najzad, pomalja slika pomenutog „uspona ostalih“, najvidljivijih u Aziji (Kina i Indija), ali koji se ne odnosi samo na Aziju.
Za ovo autor navodi niz dokaza, od kojih su najprimetniji oni najtrivijalniji, ali sa jakom simbolikom: od 25 multinacionalnih kompanija koje se kandiduju za ulazak u ligu najvećih njih 14 nije sa Zapada. Najviša zgrada na svetu trenutno je u Tajpeju, najveća kompanija na nekoj berzi je jedna kineska, najveća rafinerija u izgradnji je u Indiji, najbogatiji investicioni fond je u Emiratima, najveća filmska industrija nije Holivud, nego Bolivud, najveći šoping centar je u Pekingu...
U svetu jedne sile, stvorenom posle rušenja Berlinskog zida, živimo još samo na političkom i vojnom nivou, veli Zakarija. U svakoj drugoj dimenziji – industrijskoj, finansijskoj, obrazovnoj, socijalnoj, kulturnoj – raspored moći se menja, oslobađajući se američke dominacije.
To, međutim, nije antiamerički – već postamerički svet!
Umesto rapidnog opadanja američke snage, Zakarija predviđa da će ona ostati jaka, zahvaljujući svom obrazovnom sistemu i pristizanju mladih imigranata, što će joj omogućiti mnogo bolju demografsku sliku od Evrope i dobrog dela Azije (Japan, Koreja), gde sve manji broj radnika izdržava sve veći broj neproduktivnog starog stanovništva.
U isto vreme, ojačaće i „ostali“. „Po prvi put smo svedoci istinskog globalnog rasta“, ocenjuje Zakarija. Indija će biti treća svetska ekonomija do 2040. Kina danas za samo jedan dan izveze više nego što je izvezla cele 1978. Rusija postaje agresivnija, dok ujedinjena Evropa nastupa sa izuzetnom snagom i vizijom...
Ironija „uspona drugih“ je što je to uglavnom rezultat američkih ideja i akcija: pritisaka da se otvore tržišta i uvede demokratija, prigrle trgovina i tehnologija.
A šta u tom novom svetu treba da radi Amerika? Treba da postane neka vrsta „globalnog posrednika“, da Bušov „kaubojski unilateralizam“ zameni ulogom supersile koja stvara saveze, iza scene postavlja agendu, definiše probleme i podstiče konsultacije, obezbeđuje kompromise...”
Sudeći po predizbornoj retorici, Obama je Zakariju ne samo pročitao, nego se sa njim u mnogo čemu i složio.

Magla na putu za Šengen
Narodna skupština Republike Srbije nedavno je usvojila Zakon o zaštiti podataka o ličnosti, Zakon o strancima i Zakon o zaštiti državne granice. Za mnoge naše građane to su posebno zanimljivi zakoni budući da su bili apostrofirani kao oni čije je usvajanje jedan od uslova za stavljanje naše zemlje na toliko željenu belu šengensku listu, a samim tim, razume se, i za naše približavanje EU.
Mada te želje delim, ne mislim da one mogu opravdati neke gotovo trijumfalističke izjave u kojima se akcentira značaj samog usvajanja „evropskih“ zakona. Naprotiv, mislim da je to ne samo suvišno, nego i štetno jer predstavlja ono što se u žargonu zove „sejanje magle“.
Jednostavno, nije dobro pridavati nerealno velik značaj formalnom donošenju zakona. Željene efekte novi zakoni mogu obezbediti jedino ako dobiju prolaznu ocenu sa stanovišta usklađenosti s evropskim pravnim standardima i njihove primene u realnom životu.
Kad je reč o Zakonu o zaštiti podataka o ličnosti – zato je glavno pitanje kakos tim u vezi stvari zaista stoje? Ako imamo u vidu usklađenost s evropskim standardima - u fokusu će i dalje biti famozni član 45 Zakona. Dobro je što je izmenjena ona prvobitno predložena neverovatno loša formulacija koja je bezbednosnim strukturama (i ko zna još kome) u tom domenu ostavljala „odrešene ruke“. Međutim, i nova formulacija, mada u načelu bolja od stare, ipak se zasniva na ideji da neko može suspendovati i ograničavati zakonom utvrđena ovlašćenja nadzornog organa. Međunarodni standardi predviđaju punu nezavisnost nadzornih organa, pa takvo rešenje ne postoji nigde osim kod nas.U svetlu te činjenice treba ceniti koliko je (ne)verovatno da ono može, kad za to dođe vreme, dobiti prolaznu ocenu posmatrača EU. Naravno, ostaje mogućnost da se, dok to vreme ne dođe, kontroverzno rešenje eliminiše iz pravnog poretka.
Kad je reč o realnim uslovima za primenu zakona, nezaobilazno je rešenje koje predviđa da funkcije nadzornog organa i zaštitu prava preuzme dosadašnji poverenik za informacije od javnog značaja, i to već od 1. januara 2009. To rešenje preuzeto je iz iskustava drugih zemalja, gde se pokazalo kao veoma dobro. Nažalost, nije se imalo u vidu da se uslovi u kojima rade naš poverenik i njegove strane kolege razlikuju kao „nebo i zemlja“. Srpski poverenik se već godinama suočava sa velikim problemima koji, pored ostalog, uključuju i specifičnu opstrukciju rada od strane Vlade Srbije. Poverenik je i u okviru dosadašnjih nadležnosti bio suočen s velikim i stalno rastućim obimom poslova. Broj kod poverenika registrovanih predmeta odavno je prešao pet hiljada, od kojih su neki izuzetno složeni i delikatni. Istovremeno, poverenik radi u potpuno neadekvatnim uslovima, sa službom nekoliko puta manjom od predviđene. Bio sam u prilici da vidim osmeh neverice na licu stranih kolega uvek kada bih im rekao da svoj posao obavljam sa samo sedam saradnika (dva tehnička sekretara, jednim vozačem i četiri pravnika).
Ilustracije radi, „informacijski pooblaščenec“ u Sloveniji, zemlji sa četiri puta manje stanovnika (i problema) radi sa četiri puta više ljudi. Slovenački, recimo, ima deset inspektora, srpski poverenik nema nijednog i svakom bi moralo da bude jasno da je broj njegovih saradnika u odnosu na obim posla tragikomično mali. Zbog toga i u ovom trenutku ima više stotina predmeta koji nisu rešeni, a za čije rešavanje je i bez priliva novih predmeta, i bez novih obaveza, potreban višemesečni rad.
Istovremeno, Vlada Srbije hronično godinama ne samo da ignoriše logističke, prostorne i druge probleme poverenika za čije rešavanje je nadležna, nego i pored ponovljenih zahteva uporno ne aktivira neke mehanizme bitne za ostvarivanje slobode pristupa informacijama. Neshvatljivo je kako se ne vidi da vlada ovim, osim što objektivno opstruira primenu zakona, nanosi i ozbiljnu štetu sopstvenom ugledu. Zar neko misli da iracionalno „natezanje“ sa UNS-om i NUNS-om oko uskraćivanja informacija u vezi sa „seksualnim zlostavljanjem ovaca“ na imanju jednog bivšeg ministra ne šteti vladinom ugledu? A da o mnogobrojnim reakcijama javnosti, koja neobjavljivanje svih informacija u vezi s autoputem Horgoš–Požega doživljava kao atak na zdravu pamet, i ne govorimo.
„Inventar“ dosadašnjih odnosa na relaciji vlada–poverenik upućujesamo na jedan zaključak. Apsurdno je očekivati da u postojećim uslovima poverenik na pravi način odgovori, uz već postojeće, još i na dodatne, daleko teže, obimnije i kompleksnije zadatke. U zemljama sa mnogo manje stanovnika takve zadatke obavljaju daleko bolje opremljeni organi sa višestruko većim brojem zaposlenih. Ukoliko navedene okolnosti bez odlaganja ne budu izmenjene, biće ugrožene ionako minimalne šanse da se obezbedi primena Zakona o zaštiti podataka o ličnosti, a i ostvareni nivo primene Zakona o slobodnom pristupu informacijama.
Zato bi okolnosti morale biti izmenjene. A da li će zaista i biti, to je pitanje na koje odgovor javnosti duguje Vlada Srbije; Vlada generalno, a specijalno oni njeni predstavnici koji insistiraju na „ogromnom značaju“ činjenice da je Skupština usvojila Zakon o zaštiti podataka o ličnosti, te da će nas to, samo po sebi, približiti „belom šengenu“ i Evropi.
Poverenik za informacije

Marej odlučio: Đoković – Simon
Endi Marej je odlučio da se danas u Šangaju, u polufinalu završnog turnira za osam najuspešnijih tenisera u sezoni, Novak Đoković sastane s Francuzom Žilom Simonom (početak u 10 časova po našem vremenu). Uzbuđenje u poslednjem duelu poslednjeg kola bilo je toliko veliko da je francuski igrač, posle sigurne pobede protiv Čeha Radeka Štjepaneka (6:1, 6:4), tri časa sedeo kao na iglama. Držao je palčeve najboljem britanskom teniseru. Dalje ga je vodio samo njegov uspeh na meču s dojučerašnjim prvim „reketom” sveta Švajcarcem Rožeom Federerom. Inače, pobede igrača koji je u Šangaj došao kao zamena za povređenog Španca Rafaela Nadala, vodećeg na svetskoj listi, bile bi pirove, a jedna je i nad doskora neprikosnovenim švajcarskim asom.
I Marej je uslišio njegovu molitvu. Pobedio je sa 4:6, 7:6 (7:3), 7:5 u neuporedivo najboljem duelu do sada pod krovom velelepnog stadiona, čuda moderne arhitekture, a možda i najboljem ove sezone, ne računajući vimbldonski finale između Federera i Nadala, koji je, mišljenje je većine, meč bez premca u istoriji tenisa. To zapravo govori i da je Federerova igra podsetila na njegovu nekadašnju svemoć, ali junak je Marej. Švajcarac je gubitnik, koji još jednom ove godine s velikog megdana odlazi pognute glave, s nevoljnim, tek kurtoaznim pozdravom publici.
Federer je rastavljen i od ovog trona, na kojem je bio prethodne dve godine, a ukupno četiri puta. Sezonu za zaborav, koja ga, ko zna, možda podstakne i na razmišljanje o povlačenju, i završava neslavno, jer na finalnom turniru igra od 2002, a samo sada nije uspeo da prebrodi grupu.
Delovao je juče s vremena na vreme, rekli smo, kako možda niko nikada neće, ali su dva razloga zašto nije i izvojevao pobedu koja bi ga odvela među četiri najbolja – na megdan Rusu Nikolaju Davidenku s prvog mesta ili pred Đokovića s drugog. Cele ove sezone u ključnim poenima na videlo izbijaju Federerova nesigurnost i nervoza od kojih takođe zastaje dah zbog neverice. Kao što smo donedavno u čudu ostajali zadivljeni magijom njegove igre, sada smo začuđeni time što mu zadrhti ruka kada ne bi ni početniku ili što mu u naletu besa na sebe dođe i da polomi reket u paramparčad, ali ga valjda ugled obuzda. To nisu sitnice, već krupne mane koje su otupele oštrinu njegovog prepoznatljivog surovog lica i neuporedivog bekhenda jednom rukom.
A preporođeni i razgoropađeni Marej, sve ozbiljnija pretnja i njemu i Đokoviću i Nadalu, kojima je prvi pratilac na svetskoj listi, izrastao je u asa koji nije pokleknuo ni pred na česte momente Federerovom vrhunskom igrom. Britanac na tvrdoj podlozi deluje u odbrani neprobojno kako Nadal čini na šljaci.U epskim duelima kakav je bio njihov jučerašnji vrhunac uzbuđenja po pravilu bude samo kulminacija drame. Tek sledi peripetija. U odlučujućem setu, pri Marejevom vođestvu s 5:4, Federer je na svoj servis spasio sedam meč-lopti! Izbavio se, a činilo se da ga izdaje snaga i da ne može do izjednačenja jer je servirao mlako, nekoliko puta jedva i u mrežu. Dvaput mu je ukazivana pomoć masera između određenih gemova za to. Igrao je 766. meč u karijeri (617 pobeda-149 poraza). Ni jednom nije predao u toku duela. Nije ni juče. Gem je osvojio s dva strahovita asa!
Potom je Marej poveo sa 6:5, a u sledećem gemu, opet na Federerov servis, stekao je još dve meč-lopte (40:15). Švajcarac, ipak, nije mačka. Samo ona ima devet života. Osmi put se nije dočekao na noge.
Marej kao junak izlazi na megdan Davidenku (oko 12,30 č) koji će mu se suprotstavljati do poslednjeg daha, jer Rus zna da nije bez šansi. Jasno je, međutim, i Simonu da Đokovića hrabro može da pogleda u oči. Savladao je našeg tenisera u njihovom jedinom okršaju. Bilo je to u drugom kolu u dvorani u Marseju, desetak dana posle Đokovićevog trijumfa na Međunarodnom prvenstvu Australije. Bilo je 6:2, 6:7 (6:8), 6:3.
Ali, Simon, koji 27. decembra puni 24 godine, zauzimao je tada 30. mesto na listi, a sada je deveti. I on je jedan u nizu tenisera koji je ove godine bacio senku na Federerovu veličinu. Pobedio ga je i u njihovom prvom duelu, na masters turniru u Kanadi. Nedavno je bio kadar da načini preokret u polufinalu mastersa u Madridu protiv Nadala, dok je Marej s mukom slomio njegov otpor u finalu.
Zna Đoković s kim ima posla danas i da mora da odigra bolje nego na mečevima u grupi, a onda još bolje ako prođe u finale. Pred našim asom je izazov da pokaže da izuzetan duel Mareja i Federera nije bio finale pre finala, kakav je neodoljivi utisak sada. Ima li Đoković snage da i danas i sutra bude neprestano agresivan i da blista kao u Melburnu na početku sezone, jer ga samo takva igra vodi do trofeja na njenom kraju.
U osvit današnjeg dana počeo je polufinalni duel Nenada Zimonjića i Kanađanina Danijela Nestora s dužnicima iz finala ovogodišnjeg „Rolan Garosa” Peruancem Luisom Ornom i Urugvajcem Pablom Kuevasom. Nešto posle osam časova po našem vremenu počinje meč najboljeg para na svetu blizanaca Boba i Majka Brajana s Poljacima Marijušom Firstenbergom i Marćinom Matkovskim.

Put u Južnu Afriku vodi preko Beograda
Radomir Antić, selektor naše fudbalske reprezentacije, objavio je spisak igrača na koje računa za prijateljski meč sa Bugarskom, koji će se igrati 19. novembra na stadionu Partizana, s početkom u 17,30 časova (TV RTS1).
– Svesni smo da rezultati iz poslednje dve utakmice i gledanost utakmice sa Austrijom obavezuju da i u ovom susretu budemo na nivou koji narod očekuje od svoje reprezentacije. Pozitivni rezultati otklanjaju dileme, veoma su značajni za stvaranje kulta nacionalnog tima i teraju nas da ovim putem nastavimo napred. Naravno da može bolje, ali je važno da imamo šansu da budemo na željenom nivou. Takođe, imamo čast i zadovoljstvo da se u ovom meču od selekcije oprosti Savo Milošević, koji je ambasador srpstva u svakoj zemlji u kojoj je igrao. To nam je motiv više – izjavio je Radomir Antić.
O reprezentaciji Bugarske selektor je rekao:
– Rival nam je dragi sused, koji zahteva poštovanje, jer ima veoma talentovanu selekciju, koju predvodi možda najbolji napadač na Ostrvu Dimitar Berbatov. Ovakav protivnik nas poziva na respekt i traži da nastavimo putem da budemo reprezentacija sa prepoznatljivim načinom igre.
Pored 18 fudbalera koji konkurišu za sastav u duelu s komšijama, selektor je odlučio da u Beograd doputuju još sedmorica igrača. Oni će raditi sa ekipom, jer je želja Radomira Antića da se igrači druže i tako poboljšaju atmosferu. To su: Vladimir Stojković, Ivica Dragutinović, Mladen Krstajić, Ivan Ergić, Boško Janković, Marko Pantelić i Nikola Žigić.
Na pitanje koliko je u susretu sa Bugarskom važan rezultat, selektor je odgovorio:
– Prethodni rezultati obavezuju da još više učvrstimo dominantnost u igri, u kojoj lopta treba da bude u prvom planu. Ne smemo da zaboravimo da put u Južnu Afriku ide preko Beograda, odnosno domaćeg terena. Svi smo zajedno na istom zadatku i zato je neophodan pozitivan ishod i u ovoj utakmici. U sportu, a naročito u fudbalu, svaki rezultat je bitan, jer predstavlja osnovni preduslov kontinuiteta i kvaliteta igre. Zbog toga i želim da kroz zajedničko druženje stvorim atmosferu familijarnosti i poverenja.
Selektor je kazao da razmišlja o kontrolnom susretu u kome bi igrala i sedmorica koji neće igrati u sredu protiv komšija. Ponovio je da selekcija nije zatvorena i naglasio:
– Razgovarali smo sa Nevenom Subotićem. Zamolio je da ovog puta ostane u klubu, ali smo veoma blizu postizanja dogovora da igra za reprezentaciju Srbije. Vrata nacionalnog tima nikome nisu zatvorena. Imamo još dobrih igrača, ali na njihovo pozivanje utiče i aktivnost u klubovima.
Antić je pohvalio mladog Ivana Obradovića:
– Nije na spisku zato što je kao izraziti levak postigao pogodak desnom nogom. Šalim se, oduševljen sam njegovim učinkom. Mislim da je obeležio jesenji deo sezone. Imao je dosta važnih utakmica. Nije mi namera da ga odmaram, jer ima 20 godina, ali hoću da proverim alternative koje imamo na toj poziciji.
Pored levog beka Partizana, selektor je istakao i Milana Jovanovića i Miloša Krasića:
– Prezadovoljan sam njihovim ponašanjem, radom i učinkom. Oni su se izborili za status reprezentativca, jer zaista imaju maksimalan odnos prema radu i obavezama.
Na kraju, upitan da li je upoznat sa igrama Milana Biševca, koji odlično igra za francuski Valensijen i u poslednja tri kola je izabran u idealan tim lige, Radomir Antić je rekao:
– Odigrao je izvanredno. Međutim, imamo igrače koji su prihvatili nov način sprovođenja odbrane, tako da u ovom trenutku nije u prvom planu.
Srpski reprezentativci okupiće se u ponedeljak u 12 časova u hotelu „Prezident” u Sportskom centru „Kovilovo”.
Đ. Smiljanić
---------------------------------------------------------
Milošević predvodi napadače
Za meč sa Bugarskom selektor Radomir Antić je pozvao 18 igrača. Na spisku su: golmani: Vladimir Dišljenković (Metalurg, Donjeck, 3 utakmice, 3 primljena gola), Bojan Isailović (Čukarički Stankom, debitant), odbrambeni igrači: Branislav Ivanović (Čelzi, 16, 3 gola), Nemanja Vidić (Mančester junajted, 35, 2), Aleksandar Luković (Udineze, 9), Aleksandar Kolarov (Lacio, 1), Antonio Rukavina (Borusija, Dortmund, 13), Igor Đurić (Vojvodina, debitant), igrači sredine terena: Dejan Stanković (Inter, 77, 13), Zdravko Kuzmanović (Fiorentina, 15, 2), Nenad Milijaš (Crvena zvezda, 3), Gojko Kačar (Herta, 5), Miloš Krasić (CSKA, Moskva, 15, 2), Zoran Tošić (Partizan, 10), napadači: Savo Milošević (Rubin, 101, 35), Danko Lazović (PSV, 23, 6), Dragan Mrđa (Vojvodina, debitant), Milan Jovanović (Standard, 10, 2).
--------------------------------------------------
Đurić i Mrđa zaslužili poziv
Antić je istakao da će mu, na njegovu inicijativu, ubuduće na utakmicama nacionalnog tima gosti biti po dva trenera domaćih klubova:
– Ovim potezom želimo da damo doprinos i poboljšamo ukupno stanje u srpskom fudbalu.
O odluci Uprave Vojvodine da pocepa pozive Đuriću i Mrđi, selektor je rekao:
– Moji saradnici su razgovarali s njima. Oni su iskoristili šansu, jer su na prošlim pripremama unapredili rad i ponašanje grupe.

Den Tana: „Finansijeri samo pozajmljuju novac”
Novi predsednik fudbalskog kluba Crvena zvezda, 73-godišnji Den Tana (rođen kao Dobrivoje Tanasijević), saopštio je juče, dan posle izbora, da je Zvezdin dug 16,2 miliona evra, što je utvrđeno nedavno revizijom poslovanja. Na pitanje, zašto je početkom septembra, kada je postao v. d. predsednika kluba, izjavio da je zaduženje duplo manje, on je odgovorio: „Tako su mi preneli, ali sam posle video da je dug mnogo veći”.
Početkom iduće nedelje Den Tana će u Barseloni prisustvovati sastanku predstavnika evropskih klubova, a po povratku u Beograd biće održana prva sednica Upravnog odbora u novom sazivu. Od članova uprave, Den Tana očekuje da poboljšaju finansijsku situaciju, ali je i podsetio da Zvezda ove sezone još nema generalnog sponzora.
– Pokušaćemo da smanjimo dug, ali istovremeno i da stvaramo jak tim. Bankari bi rekli da je to neizvodljivo, ali uz jake sponzore, i znatno veće prihode od marketinga i to je moguće. Uveren sam da će naš dug početi da pada već početkom iduće godine – kazao je Den Tana.
Novinare je zanimao otkud ogromni dug pored vodećih finansijera Zvezde Marka Miškovića i Dragog Mićovića.
– Oni su pozajmili klubu milione evra bez kamate! Ponosan sam na Marka Miškovića, on je veoma iskren i zaljubljen u Zvezdu više nego u išta drugo. Kada se povukao iz Upravnog odbora zbog nezadovoljstva što se naši predstavnici nisu usprotivili izboru Tomislava Karadžića za predsednika FS Srbije, i ja sam bio spreman da postupim na isti način.
Osvrnuvši se na cirkusku atmosferu na sednici Skupštine Den Tana je nakon pobede bio raspoložen i za šalu:
– Prošao sam bolje nego Barak Obama u Americi. Za mene je glasalo 45 članova Skupštine od ukupno prisutna 62. Predstavnici navijača su bili protiv, ali ovo je demokratska zemlja i oni imaju pravo na to. Ovde sam dobrovoljac, neću biti plaćen i zato neće biti nikakvih tajni – istakao je Den Tana.
Novoizabrani predsednik Zvezde je kazao da nije insistirao da se bilo kome zabrani dolazak na skupštinsko zasedanje, ali je i dodao:
– O tome je odlučivao Upravni odbor i zbog prostora je morao da se ograniči broj gostiju. Naravno, bilo je onih koji su došli iz inata i sve je moglo da bude još ružnije. Zbog svega sam se osećao neprijatno, pa sam čak i razmišljao da napustim sednicu. Kada je Vladimir Petrović Pižon negodovao, hteo sam da ga podržim, ali predsedavajući Ante Bošković mi nije dao reč. Petroviću sam prethodno nudio da bude u upravi. Prvo se nećkao, a posle mi rekao da ne može da prihvati ponudu jer priželjkuje novi trenerski angažman. Čuli smo se i posle sednice, a kada sam ga pitao zašto me je verbalno napao, rekao je da mu se naš poznati biznismen Milan Mandarić nije javljao na broj telefona koji sam mu dao pre izvesnog vremena!
Iako je opozicija u Crvenoj zvezdi dobro pozicionirana u Savezu, Dena Tanu ne brine mogući revanšizam. Protivnik Dena Tane u izbornoj kampanji dr Zoran Bingulac je potpredsednik FSS i predsednik UO trenerske škole, čiji je direktor Dušan Savić, dok je Stanislav Karasi član Stručnog odbora, a Milovan Đorić direktor svih mlađih reprezentativnih selekcija.
– To je pitanje za predsednika Saveza Tomislava Karadžića. Takođe bi bilo neozbiljno da komentarišem priče o mafiji i ljudima iz sive zone u Zvezdi, o čemu je stalno pričao Bingulac, ali ništa povodom toga nije preduzeo – zaključio je Den Tana.
Na zvaničnom Internet sajtu FK Crvena zvezda, od juče se nalazi kompletan program rada i razvoja FK Crvena zvezda, novog predsednika Dena Tane, koji nije mogao da izloži na Skupštini jer, kako je duhovito primetio, sednica bi se odužila do ponoći.

Da, ne i možda
Večno je pitanje i tema čestih rasprava koliko porodica, a koliko društvo utiče na formiranje ličnosti deteta.U Tarinom slučaju je uticaj porodice bio daleko snažniji.
Tara je rođena u Londonu i kao trogodišnja devojčica se odselila u Japan gde je ostala petnaest godina, do završetka srednje škole. Prilikom jednog boravka u Srbiji, kada je inmala sedam godina, njena vršnjakinja ju je pitala da li ume da pliva. Tara je u ''japanskom stilu'' odgovorila: ''Možda''. Kad sam je na sopstveno čuđenje pitala zašto je tako odgovorila, rekla je da se osećala nelagodno da kaže DA jer je umela da pliva,ali njena prijateljica nije. MOŽDA je za nju bilo kompromisno rešenje.
Japancima je teško da kažu NE. Ako žele nekog ili nešto da odbiju odgovor će početi sa DA, ali će se nastaviti sa ali, ako i dodatnim objašnjenjem. Oni ne iskazuju svoja osećanja i stavove otvoreno. Većina njih razume šta njihovi sunarodnici žele da kažu. Nema potrebe da se puno priča. Reči se biraju pažljivo da se ne bi poremetila „WA“, harmonija.
ISHIN DENSHIN je komunikacija bez upotrebe reči. To znači da ste u stanju da razumete kako se vaš sagovornik oseća i šta želi da kaže iako je vrlo malo reči razmenjeno. Za mnoge Japance, pogotovo muškarce, vrlina je pričati malo. Neretko sam čula da se Japanci žale da im je teško i neprijatno da provedu ceo dan sa nama, strancima, jer previše pričamo. Oni misle da mi brbljamo i da nema ničeg iza naših reči. Moj odgovor na to je MOŽDA. Potrebna je podrobnija analiza ili debata za precizniji odgovor. Za Japance, verovatno gubljenje vremena. Mnogi od njih koji nikad nisu živeli u Evropi ili SAD, se jednostavno ne snalaze u debatama i polemikama.
S druge strane, onda kad bi po našim merilima trebali da kažu DA, Japanci vrlo rado kažu NE. Ako pitate, na primer, da li neko ume da svira klavir, odgovor će biti NE, ali na vaše insistiranje naći će se neko ko će odgovoriti da bi MOŽDA mogao da pomogne da odsvira nešto....da bi se na kraju ispostavilo da ta osoba odlično svira klavir. Japanci ne hvale sami sebe. Čak ni ne konstatuju da su u stanju nešto da urade. Ako ih vi pohvalite da su u nečemu dobri, njihov odgovor će uvek biti NE. Pohvala će biti prihvaćena jedino ako se odnosi na grupu, tim, školu, državu...
MOŽDA je najidealnije rešenje za mnoge Japance jer im to ostavlja prostor za manevrisanje. Da razmisle i razmotre koji je odgovor najbolji da ne bi povredili sagovornika ili napravili neprijatnu situaciju. Čak i u vrlo konfliktnim situacijama, kad je problem po našim merilima crno-beo, MOŽDA je najprihvatljiviji odgovor.
Tara je od malih nogu bila izložena različitim pritiscima. Napolju, u zabavištu i školi je bila pod pritiskom da se prilagodi japanskom načinu mišljenja,da prećuti i da se složi i kad se ne slaže, prihvati njihove norme. U okviru porodice je bilo insistirano da se jasno i glasno izrazi i da stoji iza svoje reči. Posle završene srednje škole, po svom izboru je otišla na studije tamo gde MOŽDA nije prihvatljiv odgovor, gde se ljudi često i previše hvale, ali gde postoji jasna razlika između DA i NE.

Dovoljni su sto, dobro svetlo i ruka
Transplantacije organa poslednjih dana pobuđuju veliku pažnju javnosti i medija, ali ne zbog medicinskih uspeha i spasenih života, već zbog mogućih najcrnjih kriminalnih radnji. Odgovor na pitanje da li su nestali Srbi sa Kosova prebacivani u Albaniju zbog uzimanja vitalnih organa, a potom bili likvidirani, javnost će očigledno još dugo morati da čeka. Doktor medicinskih nauka, Stevan Pavlović, koordinator Programa za transplantaciju u Kliničkom centru Srbije, koji je za poslednjih desetak godina obezbedio više od 100 bubrega za transplantaciju i desetak jetri i srca, govori za „Politiku”.
Da li je moguće u nekoj poljskoj bolnici ili običnoj kući, smeštenoj daleko od puteva i medicinskih centara, uzeti vitalne organe od ljudi i upotrebiti ih za transplantaciju, kao što se u knjizi Karle del Ponte navodi da je to rađeno u zabačenom selu Bur na severu Albanije? Da li je potrebna neka posebna medicinska oprema?
– Za uzimanje organa za transplantaciju potrebna je, pre svega, operaciona sala, sterilni instrumenti i oprema. Potreban je minimum opreme – respirator, operacioni sto i izvor svetla, da hirurg vidi šta seče. Žuta kuća u onom albanskom selu mi ne izgleda kao mesto gde se moglo to raditi, ali ako se radi o teškoj improvizaciji, organi su mogli da budu od čoveka uzeti na običnom stolu.
Za skidanje organa da li je potrebno neko vrhunsko umeće, veština? Da li to može uraditi samo za to obučeni lekar, ili svaki hirurg, pa i nesvršeni student medicine?
– Sigurno je potrebna veština i određena obučenost, a naročito kada je reč o konzerviranju skinutog organa i transportu. Organe ne može da skine ni nesvršeni student ni običan lekar, ali može svaki hirurg. Postoji precizan način, splet radnji kako se to radi i to se ne uči iz knjiga. Da se skinu oba bubrega potrebno je dva sata, a četiri do pet sati za skidanje svih organa. Prvo se skida srce, pa jetra, pa bubrezi, baš tim redosledom. Ne možete prvo skinuti bubrege, pa onda srce. U nekim kriminalnim okolnostima hirurg se ne bi ni starao o rezu i šteti koju bi naneo lešu, dok u lege artis uslovima lekari vode računa da ne iskasape telo.
Da li je za transport uzetih organa potrebno posebno vozilo ili je dovoljan kanister, koji laicima liči na frižider za piknik?
– Nakon vađenja bubrega sa ureterom i krvnim sudovima, organi se ispiraju posebnim rastvorom i stavljaju u kanister, metalnu posudu za transport. Bubreg može da bude na ledu i 30 sati i može se transportovati do donor bolnice koja je sposobna da te organe transplantira.
Za transport u savremenim zemljama postoje posebna sanitetska kola, koja imaju kompletnu opremu za skidanje organa, ekipa skida organe i doprema ih u donor bolnicu. Mi, nažalost, nemamo takvo specijalizovano vozilo. Za srce i jetru transplantaciju je poželjno uraditi u što kraćem roku, od 10 do 12 sati nakon uzimanja, za razliku od bubrega koji može da se transportuje i nakon 30 sati od uzimanja.
U najmračnijem scenariju, koji se pominje u slučaju u Albaniji, da li ostavljate mogućnost da su imali takvo vozilo?
– Možda ih Albanija nije imala, ali teoretski je mogla da ih dobije. Ako pretpostavimo da se to u Albaniji zaista radilo, skinute organe su mogli da transportuju i u običnim vozilima u kanisterima sa ledom. Kao što se, na primer, iz Evrope organi legalno šalju u Ameriku, ili ranije u vreme bivše Jugoslavije, organi su u Beograd stizali, na primer, iz Skoplja avionom. 
Da li u Albaniji i među kosovskim organima ima osposobljenih lekara za uzimanje organa i transplantacije?
– Po mom mišljenju postojale su mogućnosti da se na Kosovu skidaju organi, ali sam ubeđen da se u uslovima rata ovi organi nisu mogli transplantirati. Za skidanje organa imali su sasvim dobro obučene lekare. Uostalom, polovina lekara sa Kosova je školovana u Beogradu, u Kliničkom centru Srbije, a drugi deo je školovan u Ljubljani i u Zagrebu, kao i na Zapadu. Nije problem skinuti organe, već je problem konzervirati organe, poslati ih na tipizaciju tkiva u neku zemlju i transportovati ih do nje. Tipizacija tkiva se radi u Zavodu za transfuziju, tako što se sa umrlog uzmu limfne žlezde i deo slezine i odredi tip tkiva. Ali, teoretski, mogli su brodom u obližnje zemlje iz Albanije poslati u kanisteru i organ i limfne žlezde i deo slezine .
Postoji li neka usvojena procedura prijema organa koji su uzeti za transplantaciju, može li bolnica da prihvati organ koji je ilegalno skinut pa se radi i tipizacija i transplantacija?
– U razvijenim zemljama se zna put uzetog organa. Ali ne i u uslovima rata, pa čak i kada nema rata, o čemu svedoči slučaj od pre 15 dana u privatnoj klinici u Prištini. Uvek postoji mogućnost da se organizuje i koordinira nelegalno uzimanje organa.
Koliko vam priča Karle del Ponte izgleda verovatna i moguća?
– Mislim da je 50 posto priča moguća. Ne mogu da tvrdim da je istina, ali postoje teoretske mogućnosti za tako nešto. Bio je rat, haos i mogao je da radi ko je šta hteo, a, na žalost, uvek postoje ljudi koji će raditi i takve stvari. Ljudi kojima su uzimani organi naravno nisu mogli da budu ostavljeni u životu. Ako se to dogodilo, oni su anestezirani i izvađeni su im organi, ali niko ih nije vraćao u bunkere ili kuće na oporavak posle uzimanja bubrega. Jer, kriminalci nikada ne ostavljaju svedoke iza sebe.
Kako je moguće da širom sveta i danas cveta trgovina ljudskim organima, da ljudi nude na prodaju deo svog tela, a među onima koji kupuju ima i naših ljudi?
– Preko 20 godina ljudi sa naših prostora, iz Srbije i Crne Gore kupuju organe u Indiji, Pakistanu, a poslednjih godina i u Rusiji. Međutim, kada tamo kupe organ, posle transplantacije svi do jednog, direktno iz tih bolnica prolaze kroz naš Centar za transplantaciju. Ažuriramo im lekove i stabilizujemo ih da mogu da se vrate svojoj kući. Ovi ljudi ne podležu krivičnom gonjenju, oni se snalaze na sve načine da sebi obezbede izlečenje.
Koliko je riskantno tako obezbediti sebi organ za transplantaciju?
– Neko prođe dobro, neko nastrada. Dečko iz Novog Sada je kupio bubreg u Indiji, ali je sa organom dobio i sidu i umro. Ta kupovina je uvek sa velikim rizikom. Preko 50 odsto onih koju su transplantirani u Indiji umrli su vrlo brzo, ali slučajevi iz Pakistana su dobro prošli. 
Koliko je godišnje bilo takvih slučajeva?
– U poslednje vreme sve više ljudi, naročito iz Crne Gore, odlazi u Pakistan po organ. Njih petoro ove godine je ležalo kod nas. Pakistan je jedina zemlja gde je prodaja organa legalna. U poslednjih godinu dana nismo imali slučaj naših državljana da su išli u Pakistan ili u Indiju. Organ košta 25.000 evra. Čovek koji organ prodaje u Indiji ne dobije nikada više od hiljadu dolara.

Tužilac iz Srbije u timu za istragu
Predstavnici Unmika obavestili su juče Tužilaštvo za ratne zločine da se u Prištini formira tim za istragu o trgovini ljudskim organima i da je postupajući tužilac Dragoljub Stanković pozvan da bude u tom timu, rečeno je agenciji Beta u Tužilaštvu za ratne zločine. Tu informaciju juče je za B92 potvrdio tužilac za ratne zločine Vladimir Vukčević.
„Ja mogu da vam kažem da smo upravo danas dobili od Unmika obaveštenje da su formirali istražni tim i da su pozvali jednog od mojih zamenika da uđe u taj tim”, rekao je Vladimir Vukčević i dodao da je to „jedna naša velika pobeda u ovoj čitavoj stvari”.
„Sada očekujem da vidim kako je to Unmik zamislio, pa ćemo da vidimo. Ali, velika je stvar da predstavnik srpskog tužilaštva bude prisutan svakoj od tih radnji”, rekao je tužilac.
Poziv Stankoviću da učestvuje u timu za istragu usledio je nakon što je Vukčević u sredu uputio dopis Unmiku, u kojem je zatražio da se zaštite i obezbede dokazi iz izveštaja Unmikove kancelarije za nestala lica i forenziku od 18. juna 2004. godine do kojeg je došlo Tužilaštvo za ratne zločine.
U izveštaju, u koji je agencija Beta imala uvid, navodi se da su istražitelji i forenzičari Unmika i istražitelj Haškog tribunala bili u okolini Burelja, grada na severu Albanije, i da su prikupili određene dokaze koji su bitni za dalja istraživanja o trgovini ljudskim organima. Ti dokazi, kako se navodi u dopisu Vukčevića, nalaze se u Orahovcu.
Lokacija koja je bila predmet istraživanja je „žuta kuća” koju je bivša glavna tužitelja Haškog tribunala Karla del Ponte pominjala u svojoj knjizi „Lov” navodeći da su u njoj vršene transplantacije i vađeni organi.
U tužilaštvu navode da je izveštaj koji je uradila Kancelarija za nestala lica i forenzička ispitivanja datiran na 18. jul 2004. godine, a da je dokazni materijal predao Hose Pablo Baribar.
U materijalu su navedeni dokazi koji su prikupljeni na lokaciji u okolini Burelja, među kojima su i plastična intravenska boca, špricevi, ambalaža od pilula, komad tkanine koji odgovara materijalu za izradu hirurških kombinezona, futrola za pištolj, špric i bočice raznih tableta.
Protiv Baribara, kako navode u tužilaštvu, postoji više krivičnih prijava koje su podnosila različita udruženja – Udruženje majke Srebrenice, Udruženje nestalih Srba sa Kosova, Udruženje Albanaca sa Kosova, a u kojima se opisuju navodne zloupotrebe tog forenzičara. Vukčević je u pismu upozorio Unmik da postoji opasnost da bi Baribara mogao da utiče da nestanu dokazi o nelegalnoj transplantaciji organa koji su deponovani u Orahovcu, ali odgovor još nije dobio.
Da podsetimo, Unmik je ranije tvrdio da nije bilo istrage o nelegalnoj trgovini organima za vreme i posle sukoba na Kosovu. Tužilaštvo za ratne zločine je 22. aprila uputilo dopis Unmiku u kojem traži sva dokumenta u vezi sa trgovinom ljudskim organima. U odgovoru koji je došao sredinom juna tvrdi se da ne postoji nijedan podatak o tome. Istraga je ipak postojala i dokaz tome je izveštaj koji je tužilaštvo, kako je rekao portparol Bruno Vekarić, „neformalno nabavilo”. On je rekao da postojanje izveštaja sa pečatom Unmika ukazuje na „mnoge nedoslednosti u istrazi” koje mogu značiti i da se radi o vidu kriminala u okviru Unmika na Kosovu, rekao je Vekarić za B92.
T. D.
---------------------------------------------
Još jedan uhapšen zbog transplantacije organa
Jedan Izraelac uhapšen je na Kosovu zbog sumnje da je posredovao u ilegalnoj transplantaciji organa, potvrdio je juče portparol Kosovske policijske službe Veton Eljšani. Prema njegovim rečima, Moše Harel uhapšen je u sredu po podne u Prištini zbog sumnje da je organizovao dolazak na Kosovo prodavca bubrega iz Turske, kao i Izraelca kojem je taj organ presađen.
Policija sumnja da je on posredovao i u drugim slučajevima transplantacije organa i da je zbog toga često putovao za Tursku, Moldaviju, Izrael.
Izraelcu je oduzet pasoš i ima obavezu da se dva puta nedeljno javlja policiji. To je peto hapšenje u vezi sa transplantacijom organa na privatnoj prištinskoj klinici „Medikus”. U bekstvu je jedan od glavnih osumnjičenih, turski lekar Jusuf Erčin Sonmez, za koga se sumnja da je izvršio transplantaciju organa. Beta

Zemljotres jačine 5,7 stepeni Rihterove skale pogodio Čile
Zemljotres jačine 5,7 stepeni Rihterove skale pogodio je danas Čile, saopštio je Evropsko-mediteranski seizmološki centar (EMSC).
Epicentar zemljotresa bio je 39 kilometara severoistočno od glavnog grada Santjaga sa oko 4,8 miliona stanovnika.
Do sada nema izveštaja o eventualnim žrtvama ili šteti, preneo je Tas.

Vučić priredio večeru za predsednika Crne Gore
Predsednik Srbije Aleksandar Vučić ugostio je na večeri predsednika Crne Gore Jakova Milatovića, koji boravi u zvaničnoj poseti Srbiji.
„Poželeo sam dobrodošlicu predsedniku Crne Gore Jakovu Milatoviću, uveren da otvaramo novo poglavlje u odnosima između naših zemalja i bratskih naroda", napisao je Vučić na Instagram nalogu "budućnostsrbijeav".
Prethodno je Milatović na svečanom prijemu u Crnogorskoj kući u Beogradu, poručio da, nakon poseta Evropskim institucijama i sedištu NATO u Briselu, dolazi u Beograd "u nameri da da doprinos revitalizaciji političkih odnosa dve zemlje".
Milatović je danas stigao u zvaničnu dvodnevnu posetu Srbiji, a na aerodromu "Nikola Tesla " u Beogradu dočekao ga je prvi potpredsednik Vlade i ministar spoljnih poslova Srbije Ivica Dačić.
Kako je najavljeno, Milatović će se sutra, uz ceremonijalni doček ispred Palate Srbija, sastati sa predsednikom Srbije Aleksandrom Vučićem, a nakon toga i sa predsednikom Narodne skupštine Vladimirom Orlićem.
Predviđeno je da predsednik Crne Gore u okviru posete položi venac na Spomenik neznanom junaku na Avali uz vojne počasti, kao i da položi cveće ispred Osnovne škole "Vladislav Ribnikar".

U Indiji 15 mrtvih zbog monsunskih kiša
Najmanje 15 ljudi poginulo je na severu Indije u poplavama i klizištima izazvanim monsunskim kišama, a Nju Delhi je zabeležio rekordnu količinu padavina u jednom danu u poslednjih 40 godina, saopštle su danas tamošnje vlasti.
U Nju Delhiju, gde su putevi bili potopljeni, palo je 153 milimetra kiše, najviše u jednom julskom danu za 40 godina.
Pošto meteorološke službe predviđaju još jedan dan jake kiše, vlasti su naložile da škole u Nju Delhiju budu sutra zatvorene.
Mediji su preneli da je 15 osoba poginulo u protekla 24 sata u šest indijskih saveznih država na severu.
Planinske države su najteže pogođene. Prijavljena su klizišta na oko 700 puteva.
Period monsuna u Indiji traje od juna do septembra i svake godine ima žrtava i pričinjena je materijalna šteta, prenosi Tanjug.

Zelenski još nije doneo odluku da li će prisustvovati samitu NATO-a u Viljnusu
KIJEV – Ukrajinski predsednik Volodimir Zelenski još nije doneo konačnu odluku da li će ići na samit NATO-a u Viljnusu, izjavila je danas potpredsednica ukrajinske vlade za evropske i evroatlantske integracije Olga Stefanišina.
Ona je za ukrajinske medije rekla da će konačna odluka Zelenskog o prisustvu samitu NATO-a biti doneta u zavisnosti od završnih dokumenata tog skupa na kojima se još radi, preneo je TAŠ.
Generalni sekretar NATO-a Jens Stoltenberg rekao je ranije da će Zelenski prisustvovati prvom sastanku Saveta Ukrajina-NATO na marginama samita.
Stoltenberg, međutim, nije obećao da će tokom samita u Viljnusu Ukrajina biti pozvana da se pridruži NATO-u nakon što se neprijateljstva u zemlji završe.

Teško do neradne nedelje u trgovinama
Tri godine posle Crne Gore, još jedna zemlja u našem okruženju zabranila je rad nedeljom. U Hrvatskoj je pre nekoliko dana stupio na snagu novi zakon o trgovini prema kojem će prodavnice nedeljom biti zatvorene. Zabrana ipak nije potpuna, jer trgovci mogu odabrati 16 nedelja u godini tokom kojih bi eventualno mogli da rade. Radno vreme od ponedeljka do subote samostalno će određivati trgovac, ukupno do 90 sati sedmično.
 
U Srbiji se nedelja po pravilu tretira kao neradni, odnosno dan za odmor. U Savezu samostalnih sindikata trgovine Srbije podsećaju da u zakonu ipak treba da piše da je nedelja dan odmora, a ne da je „po pravilu dan odmora”, kako je prema važećem zakonu. Naglašavaju i da zahtev da se zabrani rad prodavnica nedeljom u Srbiji ne znači zalaganje za manje rada, jer prema zakonu radna nedelja traje pet dana, sedmično se radi po 40 časova, a rad nedeljom nije regulisan.
Radoslav Topalović, predsednika Saveza samostalnih sindikata trgovine, podseća da je u zemlji trenutno angažovano oko 300.000 trgovaca koji u proseku mesečno zarade oko 54.000 dinara, što je otprilike na nivou iznosa minimalne potrošačke korpe.
– Neosnovane su procene poslodavaca da će biti manji promet u radnjama ako nedelja i državni praznici budu neradni dani, jer će se kupci u istom obimu snabdevati radnim danima. Kupac koji je rešen da pazari neki proizvod, kupiće ga ili dan ranije ili dan kasnije. Zato, ti prigovori nisu utemeljeni. Drugo, ukidanjem nedelje kao radnog dana neće biti smanjena potreba za angažovanjem radnika, već naprotiv, više njih biće potrebno da radi, recimo, subotom i ponedeljkom, jer će tada biti i više prometa – smatra Topalović. Podseća da početak i kraj radnog vremena nije stvar kolektivnog pregovaranja nego je Zakonom o radu regulisano da radna nedelja traje 40 časova. Zato je ovaj sindikat tražio da se izmeni taj propis kako bi nedelja bila neradni dan, a da izuzete budu samo institucije koje su od javnog značaja i moraju da rade nedeljom. Od prve inicijative prošlo je  sedam godina, ali niko nije bio voljan da se ozbiljnije time pozabavi, ni Socijalno-ekonomski savet, ni Ministarstvo za rad i zapošljavanje, jer su to institucije kojima su sindikati podnosili inicijative.
Savez samostalnih sindikata je na tu temu svojevremeno čak i anketirao radnike, a analiza je pokazala da većina zaposlenih ne želi da radi nedeljom.
– Nisam siguran da bi sada, u naletu ove inflacije, isto tako razmišljali. Verovatno bi pristali da rade nedeljom za veću naknadu. Zato podržavamo inicijativu da se rad nedeljom plaća kao i državni praznik, da dnevnica bude 110 odsto tog dana – dodaje Topalović. Navodi da onaj ko mora na posao nedeljom zaista treba da bude više plaćen, zato što više radi i nije sa porodicom.
Podsećanja radi, onaj ko radi nedeljom ne ostvaruje po zakonu pravo na uvećanu platu, sem u slučaju da to nije uređeno aktom između poslodavca i zaposlenog. Fiksno uvećanje zarade nije prepoznato jer je poslodavcima data mogućnost da rad organizuju kako njima odgovara. Stručnjaci za radno pravo naglašavaju da zbog uvećanja zarade za rad nedeljom ne bi bilo neophodno menjati Zakon o radu, jer je naš propis ekstenzivan u tom delu, pa je opštim aktom moguće predvideti razloge za uvećanje plate koja nije opisana u samom zakonu. Kako je ranije za „Politiku” objasnio Bojan Urdarević, profesor radnog prava na Pravnom fakultetu u Kragujevcu, ne postoji nikakva zakonska prepreka da se sa postojećim zakonom predvidi dodatno plaćeni rad i da se utvrdi iznos uvećanja zarade nedeljom.
– Samo, to niko neće da radi, jer ne postoji zakonska obaveza – naveo je on.
Predstavnici sindikata smatraju da neradna nedelja ne bi mogla da prouzrokuje nove otkaze, jer u trgovini već postoji manjak radne snage, ali poslodavci ipak tako ne misle. Strahuju od pada prometa i profita, smanjenja zarada, otpuštanja radnika u sektoru maloprodaje, nezadovoljstva potrošača...

Milatović: Cilj posete Srbiji revitalizacija političkih odnosa
Predsednik Crne Gore Jakov Milatović poručio je večeras, na svečanom prijemu u Crnogorskoj kući u Beogradu, da, nakon poseta Evropskim institucijama i sedištu NATO u Briselu, dolazi u Beograd „u nameri da da doprinos revitalizaciji političkih odnosa dve zemlje”. Prisustvo predsjednika Vučića na mojoj inauguraciji 20. maja, ministra Dačića na Samitu u okviru Procesa saradnje u jugoistočnoj Evropi u Podgorici 27. juna, i ova moja prva poseta Beogradu u tako kratkom vremenskom periodu upravo idu u prilog unapređenju odnosa dve države”, naglasio je Milatović.
Ukazao je na to da je revitalizacija političkih odnosa važna za unaprjeđenje ekonomskih odnosa, što ima za rezultat direktne benefite za privredu i građane dve zemlje, navodi se u saopštenju iz Kabineta crnogorskog predsednika.
Milatović je podsetio da je Srbija Crnoj Gori ubedljivo najveći trgovinski partner, sa robnom razmenom od 764 miliona evra prošle godine, što predstavlja petinu ukupnog prometa robe sa inostranstvom. Srbija je za nas i najveće turističko tržište. U 2022. ostvareno je 435 hiljada dolazaka turista iz Srbije u Crnu Goru, što je udeo od 21 odsto od ukupnog broja dolazaka stranih turista. Kada govorimo o strukturi, najviše noćenja ostvarili su turisti iz Srbije, i to nešto iznad 3 miliona ili 25,5 odsto od ukupnog brojaâ€ś, rekao je Milatović. Dodao je da je Srbija prošle godine bila i najveći strani investitor u Crnoj Gori sa 137 miliona evra ili 12 odsto ukupne vrednosti stranih direktnih investicija, što je u odnosu na 2021. povećanje od 80 odsto.
Uprkos podacima koje sam izneo, sa Srbijom, koja je naš najznačajniji ekonomski partner, Crna Gora nema odnose na nivou ambasadora i to ne iz tehničkih razloga, već političkih, dve zemlje nemaju zajedničke granične prelaze, kao što imamo sa Bosnom i Hercegovinom i sa Albanijom, platni promet predstavlja ozbiljnu poslovnu barijeru, naše Mešovite komisije za rešavanje ovih naizgled tehničkih pitanja se ne sastaju godinama unazad, a nikada nije održana zajednička sednica Vlada dve zemlje, konstatovao je Milatović. On je poručio da su, uprkos svim izazovima, veze između građana i privrede Crne Gore i Srbije ostale jake i da je stoga odgovornost ali i obaveza na državnicima dve zemlje da te odnose ne remete, već da ih unapređuju. Istakao je da, osim tradicionalnih veza i bliskih odnosa, Crnu Goru i Srbiju trajno povezuju zajednički ciljevi, pre svega regionalna stabilnost i članstvo u Evropskoj uniji.
„Posvećenošću ovim ciljevima dajemo dobar zamah proevropskom razvoju Zapadnog Balkana. Uveren sam će politički odnosi Crne Gore i Srbije ići uzlaznom putanjom u periodu pred nama i da će to biti dobar zamajac za dodatno unapređenje ekonomskih, kulturnih i sveukupnih odnosa, rekao je Milatović. On je ukazao i na značaj jačanja veza sa zajednicom Crnogoraca u Srbiji i njihove povezanosti sa Crnom Gorom.
Kako je najavljeno, Milatović će se sutra, uz ceremonijalni doček ispred Palate Srbija, sastati sa predsednikom Srbije Aleksandrom Vučićem, a nakon toga i sa predsednikom Narodne skupštine Vladimirom Orlićem.
Predviđeno je da predsednik Crne Gore u okviru posete položi venac na Spomenik neznanom junaku na Avali uz vojne počasti, kao i da položi cveće ispred Osnovne škole „Vladislav Ribnikar”, prenosi Tanjug.

Gde je Mirjana Paunović?
Kako je „Politika” objavila 11. novembra, među štićenicima psihijatrijske ustanove u Štimlju nalazila se Mirjana Paunović iz okoline Knjaževca. Prema obaveštenju koje je od kolega sa Kosova dobio Centar za socijalni rad u Boru, Mirjana Paunović je umrla. Međutim, Centar nikada iz Štimlja nije dobio nijedan dokument o tome. Tragom sudbine Mirjane Paunović, kao i informacije da je iz ovog instituta nestalo 40 štićenika, za koje se sumnja da su žrtve nelegalne trgovine organima, reporter „Politike” posetio je Specijalni institut Štimlje za hendikepirane osobe.
Šta se, međutim, dogodilo sa Mirjanom Paunović nismo saznali. Direktor instituta Berat Žinipotoku i Habibe Kupina, socijalna radnica u ovoj ustanovi, ne samo da nisu potvrdili njenu smrt, već su izjavili da štićenica sa tim prezimenom nikada nije bila u Štimlju, pa čak ni u jednom domu za mentalno hendikepirane na Kosovu?!
Radnica Centra za socijalni rad u Boru Emilija Stanković ranije je izjavila da je Mirjana Paunović, zajedno sa Ljiljanom Salim Jovanović, drugom štićenicom tog centra, 12. januara 1996. godine prevezena na lečenje
u Štimlje, jer za njih nije bilo mesta u ustanovama u užem delu Srbije. Posredstvom Međunarodnog Crvenog krsta, Centar je 2003. godine dobio informaciju da je Ljiljana Salim Jovanović umrla. I to desetak dana pošto je Centar podneo zahtev za njen premeštaj u Bor. O Mirjani Paunović se nije znalo ništa. Emilija Stanković je rekla da se Centar, na insistiranje rodbine Mirjane Paunović, ponovo obratio albanskim kolegama, koje nije imenovala, i da im je rečeno da je ona umrla.
„Insistirali smo od tamošnjih albanskih kolega da dobijemo dokument o tome, ali i pored obećanja nikada nismo dobili podatke. Ne znamo ni kada je umrla, ni kada je ni gde sahranjena”, rekla je Emilija Stojanović.
Nepoznata je ostala i sudbina 40 pacijenata koji se spominju u dokumentaciji Tužilaštva za ratne zločine dostavljenoj državnom tužilaštvu u Tirani. Mediji su početkom meseca objavili da je Tužilaštvo za ratne zločine istragom došlo i do podatka da je u martu 2001. četrdeset pacijenata iz psihijatrijske bolnice u Štimlju kombijem prebačeno preko graničnog prelaza Vrbnica, te da njihova sudbina nije razjašnjena.
Berat Žinipotoku, direktor Specijalnog instituta Štimlje za hendikepirane osobe, negirao je da je iz ovog instituta prethodnih godina nestalo 40 štićenika.
– Pogledajte spiskove, mi tačno znamo ko nam je ovde i od kada je ovde, rekao je Žinipotoku.
Habibe Kupina, socijalna radnica u ovoj ustanovi, rekla je da je u ovaj institut svojevremeno dolazila komisija koju su činili ljudi iz Unmika i iz srpskih državnih institucija.
– Nikakav spisak nisu tražili, niti su imali ikakav prigovor. Zgranuti smo onim što čujemo od vas – rekla je Habibe Kupina.
Sagovornici „Politike” navode da se u ovoj instituciji danas nalazi 61 štićenik, da je „skoro podjednak broj” Albanaca i Srba, da još ima Roma, Muslimana i Mađara.

Dan marke
Tradicionalno izdanje poštanskih maraka pod nazivom „Dan marke” emitovano je 24. oktobra. Prigodnom markom nominale 46 dinara Pošta Srbije je obeležila 125 godina od uvođenja prvog telefona u Srbiji.
Prvi telefonski razgovor kod nas vođen je u Beogradu 14. marta 1883. godine, svega sedam godina posle uvođenja telefona u svetu. Veza je uspostavljena između Geodetskog odeljenja Ministarstva vojnog, koje se nalazilo na uglu Bulevara kralja Aleksandra i Ulice kneza Miloša, i vojne inženjerske kasarne na Paliluli, koja je tada bila predgrađe Beograda. Prvi razgovor obavili su vojni ministar Teša Nikolić i inženjerski kapetan Kosta Radisavljević.
Kralj Milan odmah je dao nalog da se u državni budžet za narednu godinu unesu sredstva za instalaciju telefonskih stanica u Beogradu za potrebe Dvora i vojske.
Zasluge za prvi razgovor pripadaju Panti Mihajloviću, TT mehaničaru, rođenom u Bogatiću. Nakon što je u Šapcu završio tri razreda gimnazije, Mihajlović je otišao u Beč i tu završio elektrotehničku školu. Odatle je otišao u Berlin i zaposlio se u firmi „Simens-Halske”. Kao priznati stručnjak, 1873. godine premešten je u Njujork gde je radio kao šef u istoj firmi. U Srbiju se vratio 1877. godine. Godine 1882. dobio je koncesiju za podizanje telefonskih stanica u Beogradu. Naredne godine, pored pomenute telefonske linije, u Beogradu uvodi još dve: između zgrade Liceja i požarne (vatrogasne) čete i između Narodne skupštine i policijske stanice.
Uvođenje telefonskih veza u Srbiji išlo je sporo. Na telegrafskim linijama sredinom januara 1886. godine uspostavljena je prva međumesna telefonska linija između Beograda i Niša. Prvi telefonski razgovor između ova dva grada vodili su kralj Milan i Milutin Garašanin. Prvo „Pravilo o telefonu” doneto je 1890. godine, kada je odobreno da se za privatne potrebe mogu podići telefonske linije sa štacijama. Prva telefonska centrala u Beogradu, sa 50 brojeva, montirana je tek 1898. godine na prvom spratu Kolarčeve kuće. Javni telefonski saobraćaj u Beogradu počeo je 1899. godine sa 28 pretplatnika.
(/slika2)Motivi na marki su zgrada na uglu Kneza Miloša i Kralja Aleksandra („Tri lista duvana”), portret TT mehaničara Pante Mihajlovića i telefonski aparat iz 1896. godine. Umetničku obradu marke uradila je mr Marina Kalezić, akademski slikar iz Beograda. Stručnu pomoć pružio je Dragoljub Poposki, kustos PTT muzeja u Beogradu i autor više knjiga o istoriji i razvoju telegrafa, telefona i pošte kod nas. Marke su štampane tehnikom višebojnog ofseta u novosadskoj štampariji „Forum” u šalterskim tabacima od 25 komada maraka. Tiraž je 28.000 komada. Na dan puštanja marke u opticaj emitovan je prigodan koverat prvog dana sa žigom pošte 11101 Beograd.
Povodom obeležavanja 100 godina od uvođenja prvog telefona u Srbiji, Zajednica jugoslovenskih PTT-a emitovala je 1983. prigodnu poštansku marku nominale 3,50 dinara, kao i koverat prvog dana.
B. S.

Ojkača je „kriva” za etnozbirku
Prijedor – Malo je entuzijasta ili, bolje rečeno, nostalgičara koji bi ceo život posvetili prikupljanju predmeta iz života naših predaka. Baš takav je Prijedorčanin Radovan Pekić iz sela Malo Palančište koji već nekoliko godina poseduje malu etnozbirku.
– Sve je počelo pre desetak godina, kada sam ovu veliku kuću dobio od Stanoja Niševića iz Omarske. To je njegova rodna kuća koju sam kasnije prepravio i doveo u stanje kakva je izgledala nekada, priča Pekić a sećanja naviru.
Ovaj šezdesetogodišnjak je rodom iz Međuvođa, mesta koje pripada dubičkoj opštini. Sudbina je htela da se nakon teškog života posle onog rata otisne u daleki svet. Ljubav prema domovini i rodnom kraju vratili su ga pod Kozaru. Ovoga puta u mesto odakle je rodom njegova supruga Vuka sa kojom ima sina. Danas Pekići imaju i dva unuka.
– Još dok sam bio mali do dubine moje duše doprla je pesma naroda ovoga kraja, naša ojkača koja se pevala kod pokrivanja kuće i na ostalim seoskim okupljanjima. Valjda je ona „kriva” što sam ovakav i što i danas volim sve što me veže za vreme koje je prošlo, sa setom govori Radovan. Tako se i javila ideja da sakuplja predmete iz vremena predaka kako bi omladina Potkozarja znala kakvi su nekada običaji bili i kako se živelo.
Rešen da poklonjenu kuću opremi baš kako je izgledala, sa zemljanim podom i ostalim stvarima, Pekić se poslednjih tridesetak godina dao u obilazak sela, ne samo prijedorske već i susednih opština. Tako je upoznavao ljude, nailazio na razne zgode i nezgode i prikupio eksponate sa kojima se malo ko može pohvaliti u bližoj okolini.
(/slika2)– Ovakvi predmeti, kao što je nekadašnja brema u kojoj su ljudi našeg kraja donosili vodu, natra na kojoj su tkale naše bake, korita, kolevka, rekviziti za pranje veša, stara pegla, preslica, muška i ženska narodna nošnja pravi su unikati. Malo gde se danas mogu naći jer su naša sela prazna, ljudi koji su ih koristili nisu među živima a mladi to nisu sačuvali, kaže Radovan i dodaje da mu je oduvek bila želja da na ovom mestu napravi etnocentar. Na žalost, kaže, do sada nije imao podršku i razumevanje lokalne zajednice.
Radovan i Vuka borave u maloj etnokući koja je ručni rad našeg sagovornika. U njoj je sve na svome mestu kao da je vreme stalo pre nekoliko decenija. Tkane prostirke, stari nameštaj, protkano pruće kao pomoćni zid i vatra u starom šporetu samo su deo ambijenta u kojem boravi ovo dvoje ljudi.
Predivan vidik sa brda koji gleda na celo prijedorsko polje odiše tišinom i vapi za ulaganjem. Dvorište Pekića prepuno je starih konjskih zaprega koje je koristio običan seljak ali i onih za tadašnju gospodu.
– Za svaku od ovih sitnica sam se vezao i svaka ima svoju priču, veli Pekić i podseća da su ga iz tih razloga obilazile razne medijske kuće. Za jednu takvu, baš u ovom ambijentu, snimali su emisiju koja je bila posvećena Božiću, najradosnijem našem prazniku. Pokazuje preslice koje su, kako tvrdi, stare i po nekoliko vekova i zato bi najviše voleo sve ovo da stavi na sigurno mesto. Imao je i taj peh da je pre nekoliko godina, samo u jednoj noći ostao bez dvadeset drvenih kola, koja su, kako saznaje, završila na otpadu za staro gvožđe.
Za malu etnozbirku našeg sagovornika čuo je veliki broj ljudi sa strane. I danas mnogi dolaze da pogledaju sitnice koje je ih vraćaju u daleku prošlost.
(/slika3)– Iskreno se nadam da će bar ova priča imati odjeka i da će se naći neko ko je ljubitelj starina i narodnih običaja i pomoći mi da ovde izgradim etnocentar, sa setom govori Radovan držeći u ruci tamburicu, trožicu, drveni instrument meštana Potkozarja i Knežpolja. Iako ga, veli na kraju, zdravlje već polako izdaje, ne libi se da zapeva koju narodnu, uz rime samo njemu znane. Kako i ne bi kada je ceo životni vek vezao za kulturno-umetnička društva koja neguju običaje i kulturu naroda ovoga dela Srpske.
Za koji dan Pekići se spuštaju u grad. Zimi je u drvenim kućama hladnije ali će već sa prolećem, čim sunce grane, ponovo u Palančište, u svoje odaje koje odišu prohujalim vremenom.

Uvozna riba na barskoj pijaci
Bar – Barani s ponosom govore o svojim pijacama, posebno najstarijim u Virpazaru i Starom Baru. Virpazar je bio centar ne samo Crmnice, već i regionalna pijaca na koju su, osim Crmničana koji su iznosili plodove svojih vinograda i „bostana”, dolazili dubrovački trgovci sa svilom i skadarski sa duvanom i prahom. Do Virpazara su momci i devojke kilometrima pešačili da vide i da budu viđeni. Ne manje atraktivna bila je starobarska pijaca.
U okolnim kafanama pulsirao je decenijama život Starog Bara, ali su tu rado dolazili i žitelji iz nekoliko kilometra udaljenog naselja na obali mora. Na pazarni dan, petkom, bilo je toliko ljudi da su se teško mimoilazili. Ostalo je zapisano da su u zlim vremenima poglavari sve tri konfesije: prota, biskup i hodža zajedno ispijali kafu „da ih svi vide”.
Na virpazarsku i starobarsku pijacu sada malo ko zalazi.
Nekih pijaca odavno nema. Kao one na Pristanu, jer ni njega više nema. Bila je jedna pijaca „ispod borova”, tamo su sada Lučka kapetanija i kafić „Turist”. Trgovalo se i na tržnici u objektu „13. jula”, gde je svojevremeno bio buvljak i roba koju su prodavali Poljaci. Ali od kada je, krajem osamdesetih godina prošlog veka, na uglu Makedonske ulice i Bulevara 24. novembra, otvorena zelena pijaca, sve se slilo u centar grada – Topolicu.
Zelena pijaca označena je na mapi Bara, a u nekim turističkim vodičima opisana je kao mesto naglašene raznolikosti koje turisti treba obavezno da posete i dožive. Sredinom devedesetih pod istim krovom, trgovci su prodavali hranu, ali i tkanine, plastiku, kozmetiku... Haotična unutrašnjost pijace verodostojno je oslikavala tadašnje prilike i način življenja. Buvljak je zatim iseljen na plato pored pijace, a neko vreme se prostirao duž trotoara uz bulevar. Zatim je izgrađen poseban objekat za buvlju pijacu.
Zelena pijaca, inače, jedna od najskupljih u Crnoj Gori, ima šest ulaza, prostranu unutrašnjost i visoku, masivnu, krovnu konstrukciju. Prodavci kažu da je, uprkos tome što cene zakupa nisu nekoliko godina menjane, sve više onih koji prestaju da se bave pijačnom prodajom jer ne mogu ništa da zarade, a posao je težak.
Na zelenoj pijaci ima dosta nakupaca koji diktiraju cene. Rano ujutru kupuju naveliko voće i povrće sa kamiona ili pazare od ljudi koji proizvode donose sa sela i prodaju im po znatno nižim cenama.
Neobično je da je slaba ponuda sveže ribe na pijaci iako je Bar primorski grad u kojem ima ljudi koji žive od ribolova. Često riba dobrog kvaliteta i ne stiže do pijace, jer je već u gradskoj marini preuzimaju vlasnici restorana. I građani su počeli da sačekuju ribarice i barke i na marini pazare. Tako su sigurni da će uzeti svežu ribu i po nešto povoljnijoj ceni. A riba je prilično skupa.
Cena lignji zavisi od kategorije, odnosno da li su ulovljene sa koče ili pojedinačno. Kilogram prvih staje od šest do osam, a drugih 12 i više evra. Cena uglavnom za sve ribe zavisi i od dana – da li je bio berićetan za ribare ili ne.
Kilogram najpopularnije „plave” ribe palamide, skakavice i skuše košta oko sedam, „niskobudžetna” bela riba gof je osam evra, barbuni i arbuni od 12 do 15, orada, zubatac 25 i više evra. Sve ređe ima kozica (vrsta račića) i staju 12 evra. Krupni komadi ribe, takozvani porcijaši uvek su skuplji.
Ribari savetuju oprez pri kupovini plodova mora na pijaci, jer sve je više u ponudi zamrzavane i ribe iz uvoza, kao da je Bar kontinentalni grad. A sveža riba se prepoznaje po bistrim očima, crvenim škrgama i po tome što na dodir ne sme da bude mekana.

Lični primer
Štedite, ne razmećite se. Vratite kredit pre roka, ne zadužujte se, ako ne morate. Dug je, kako lepo kaže naš narod, zao drug.Uzdržavajte se i od investicija, bolje je sada imati gotovinu u banci.
Ovo su samo neki od saveta guvernera Radovana Jelašića upućenih građanima. Jer finansijska kriza je zakucala i na naša vrata. Ali većina od nas od stezanja kaiša samo što se ne prepolovi. Nema više kud. Neka ga stežu oni koji bi odavno, i zarad ličnog zdravlja, morali na dijetu.
Država pre svih. Red je da svojim primerom pokaže kako se domaćinski gazduje. Doduše, našim parama.
Država bi, konačno, morala da počne da smanjuje glomaznu administraciju, koja je posle svakih izbora bivala sve brojnija. Zatim da proredi broj službenih automobila i putovanja po belom svetu. Ni manje ni siromašnije države, ni mnogobrojnijih delegacija.
Narodni poslanici, ako su zaista narodni, trebalo bi da dele sudbinu naroda, pogotovu tranzicionih gubitnika, a direktori javnih preduzeća i članovi njihovih upravnih odbora da svedu na pristojnu meru debele plate. Ali i čelnici NBS, koji tako revnosno prozivaju rasipnike da ograniče trošenje za reprezentaciju po internom propisu bez limita.
Gradonačelnik prestonice je najavio svoj doprinos štednji. Uostalom, kad može Voren Bafet, najbogatiji čovek na svetu, sam da upravlja svojim automobilom mogli bi i naši političari bez državnog šofera.
Obećanja koalicionih partnera osiromašenom narodu su velika, a državna kasa plitka. Ministarka finansija se danima budi okupana u znoju čekajući spas od MMF-a. Za povećanje penzijana 70 odsto prosečne plate treba „iskopati” 1,7 milijardi dolara. Javni sektor „jede” oko 45 odsto društvenog proizvoda i uvećava veliki deficit tekućeg računa.
Kako onda da sami sebe ne pojedemo i dočekamo spremni udarac krize?
Jedina prednost Srbije u odnosu na zemlje koje je okružuju jeste što ima visoke devizne rezerve. Ali, NBS ih već „gricka” da bi branila kurs dinara koji se sunovraćuje. Da jake devizne rezerve pomažu Srbiji da prebrodi direktne efekte svetske finansijske krize, složio se i Sajmon Grej, šef kancelarije Svetske banke. Ali i njega zabrinjava velika zavisnost ove zemlje od direktnih stranih investicija i „prekograničnih” kredita. Svetsku krizu Srbija može da preokrene u ekonomsku prednostsamoukoliko privredni rast bude brži od potrošnje, upozorava i on. Pare od privatizacije su delom potrošene, uslovi zaduživanja pogoršani, a prihodi od poreza na dodatu vrednostće biti tanji. Zato bi budžet za 2009. morao da se „kroji”po meri, a vlada bude štedljivija, da ograniči javnu potrošnju i usmeri je na investicije. I, napokon, okonča reforme.
Srpska vlada nije toliko autistična na krizu, kako joj neki dadoše dijagnozu. Donela je mere za ne daj bože, ako bicunami sa Volstrita udario i nas. Intervencije najbogatijih država u svetu su bez presedana. Šalju signale za uzbunu. Zato bi i vladin „krizni štab” sa guvernerom i zajedničkom strategijom morao spremnije da čeka krizu.
I da se nije pojavila ova svetska pošast, Srbija je odavno trebalo da se uzme u pamet. A sada, za početak, bar da, konačno, prestane da rasipa. Štednji, koja podrazumeva odricanje, treba da prethodi racionalno trošenje. Naravno, počev od države.
Jer nema reči koje mogu da budu ubedljivije od ličnog primera.

Ima li starost pravo na strast
SLOBODNA ZONA 
Ako bismo pokušali pronaći lajtmotiv koji bi povezao većinu ostvarenja sa ovogodišnjeg festivala angažovanog filma Slobodna zona, možda bi ponajpre to bilo iskustvo, iskustvo koje menja, problematizuje, izaziva poglede na svet, kako samih junaka, tako i gledalaca.
Kanadski dokumentarista kineskog porekla, Jung Čang, pre nego što se filmskom kamerom, u ostvarenju Uz Jangce, otisne brodom koji krstari ovom gigantskom rekom, citira Konfučija – mudrost, kaže Konfučije, stičemo na tri načina: razmišljanjem (što je najuzvišenije), podražavanjem (što je najjednostavnije), i iskustvom, a to je najgorče. Zapravo, kao da je i sama suština dokumentarnog filma sažeta u potonjem načinu dolaska do istine. Za razliku od pretprošlogodišnjeg laureata festivala u Veneciji, igranog filma Mrtva priroda, reditelja Đa Džangkea, koji takođe tretira sudbine ljudi raseljenih u toku izgradnje brane Tri klisure i izmeštanje lokalnog stanovništva, dokumentarac Uz Jangce ispričan je iz vizure siromašne devojke koja počinje da radi upravo na brodu kojim krstare bogati zapadnjački turisti. Kontrapunkt Istoka i Zapada, apgrejdovanog socijalizma i kapitalizma, nosi zapravo jedna krhka kineska devojčica na svojim plećima, koja promucava engleske reči. Njeno radno ime je Sindi. Gotovo kao prostitutka. Krajolik oko Jangcea i napuštena naselja za zapadnjake predstavljaju puku razglednicu, iza čijih kulisa nevoljno otplivavaju i ljudski životi, odlamajući se kao fasade. Finalni kadar, poput zarumenjene sekvence nekog sna, uplivavanje kroz branu, donose jedan potpuno onirički kvalitet ovom neobičnom dokumentarcu.
Još jedno iskustvo, i to boravka na naizgled rajskom Haitiju, izmenilo je percepcije autora filma Duhovi Grada Sunca. Iako nakon Božjeg grada Fernanda Mejrejesa, briljantnog igranog dokumenta o zloglasnoj brazilskoj faveli, svaki pokušaj približavanja savremenom gang-miljeu u Latinskoj Americi može ostati u senci, dokumentarac danskog reditelja Asgera Leta (kameru i korežiju potpisuje Miloš Lončarević) ipak čini iskorak. Prisvajajući pop-kulturni rukopis američkih gangsta repera (Tupak Šakura i Fifti Senta), sa jedne, i prepoznatljivog francuskog hip-hopa sa druge strane, dva antiheroja iz haićanske prestonice, braća Tupak i Bili, saradnici tadašnjeg diktatorskog režima, ispovedaju svoje nade, strepnje, i opsesije direktno u kameru, dopuštajući autorima da u potpunosti zavire u njihove intimne rituale, pa i u međusobne bratske konflikte. Za razliku od Pariza iz Mržnje Metjua Kasovica, slikanog crno-belom fotografijom, ubogi Site Solei (posve ironičnog naziva) sav je okupan suncem, u preeksponiranoj krupnozrnoj fotografiji, slikan iz ruke i montiran estetikom MTV spota.
(/slika2)Konačno, jedna u potpunosti intimistička priča, drugačijeg tempa, snažnog iskustvenog potencijala – Sedmo nebo Andreasa Drezena, dobitnik specijalne nagrade na ovogodišnjem Kanu, Otkucaji srca, sa temom koja gotovo nimalo nije eksploatisana na filmskom platnu.
Na svoj devedeseti rođendan, junak Markesove novele Sećanja na moje tužne kurve ne odriče sebi pravo na seksualni stimulus u prisustvu jedne device. Margaret Diras, u ispovedno-poetskom testamentu To je sve, pred smrt ponire čežnjom u svog daleko mlađeg ljubavnika. Čini se da je u književnosti seksualnost vremešnih postavljena kao kontrapunkt mladim, jedrim telima. Ali film, svojom vizuelnom, grafičkom sugestivnošću otvara jedan novi horizont, karnalnu ljubav onih koji su jednaki u svojoj izopštenosti, žrtve ejdžizma. Sedmo nebo predstavlja ne šok već elegiju. Do sada prilično tabuizirani tretman seksualnosti ljudi trećeg doba ispričan je melodramskim jezikom. Slike vođenja ljubavi između šezdesetogodišnjakinje Inge (Ursula Verner, ljupka i neposredna) i sedamdesetogodišnjaka, prestaju biti simfonija kontakta dva usahla tela, i postaju jedna elegična labudova pesma poslednje ljubavi. Iako je u pitanju klasičan ljubavni trougao – junakinja, krojačica i domaćica, suprug, penzionisani profesor i stariji, nekonvencionalni ljubavnik – Sedmo nebo (metafora raja, dakle, krajnje instance užitka i vanvremenske sreće) ne tabuizira preljubu koliko potrebu starih ljudi za karnalnim užitkom, za ponovnim otkrivanjem onog elan vitala, zatomljene joie de vivre. No, društvo, ne samo što nepisanim normama sankcioniše preljubu, ono daleko više sankcioniše taj hibris, to da se junakinja sa svojih šezdeset godina drznula da ponovo iskusi ljubav. Simon d’ Bovoar je u svojoj studiji Starost govorila upravo o tome kako društvo marginalizuje, obeležava i stigmatizuje ljude trećeg doba, ne ostavljajući im ni pravo ni mogućnost na ljubav i seksualni odnos – starost je parodija života, a smrt je transformacija života u sudbinu. Bovoarova melanholično zaključuje kako „nije u stanju da dosegne večnost, a ipak, ne prihvata konačnost”. U ostvarenju Sedmo nebo, mučena grižom savesti, junakinja priznaje mužu preljubu – „nisam želela da se to desi” ponavlja ona kao mantru. I taj unutrašnji sudija je zapravo i egzekutor – sreća nije moguća, suprug okončava život suicidom. Konačno, Sedmo nebo kao filmsko ostvarenje je angažovano u jednom sociopolitičkom kontekstu pozivajući na pravo na izbor partnera, na pravo za ljubav, na pravo da starost ne bude (jer ne sme biti) negativna dispozicija ili jedan oblik socijalnog invaliditeta. Sedmo nebo je dostojni germanski odgovor na Intimnost Patrisa Šeroa kada junaci imaju po četrdeset godina više, sa propadljivim telima osuđenim na imploziju.

Vanesa i Virdžinija na njujorškim talasima
AMERIČKA PRIČA 
Od našeg dopisnika iz Vašingtona
Dve Engleskinje, iz različitih epoha i drugačijeg profesionalnog lika, prepliću senzibilitet i umetničke domete pozorišne scene između Njujorka i Londona. Taman je Vanesa Redgrejv, posle Brodveja, perfektnim kalifornijskim akcentom digla London na noge monodramom adaptiranom po savremenim memoarima „Godine magičnog mišljenja ”američke književnice Džoan Didion, a u Njujork, na obeležavanje decenije projekta „nove vizije” na scenu Linkoln centra, stiže iz Londona nova Virdžinija Vulf . 
Britanska rediteljka Kejti Mičel (44) uspela je da „Talase” učini pozorišnim događajem, iako su se dela Virdžinije Vulf (1882–1941), jedne od najistaknutijih predstavnica modernističkog pravca u literaturi, vrlo teško i retko pela na svetlost pozornice. Kejti Mičel, koja je i jedan od direktora Narodnog pozorišta u Londonu, kaže da je dvadeset godina „koketirala” sa idejom da ovaj roman toka svesti od tri stotine stranica postavi na daske. Ono što se u „talasima” dešava u glavi prenela je uz pomoć najnovije tehnologije spojivši osam glumaca obučenih u crno u „posadu broda” koji se preciznošću švajcarskog sata ljuljaju po burnim i nepoznatim dubinama velikog ekrana iznad pozornice. Radnja se sa pozornice prenosi na ekran, ponekad u najkrupnijem planu: samo prst ili samo šaka. U jednom trenutku krvnim sudom na ekranu plove cvetovi…
Tuga ispod sladunjave zbrke
Za to vreme, čistotom studijskog snimka za radio dramu, figure u crnom na praznoj pozornici izgovaraju tekst. Bliskom saradnjom sa „Fifti najn prodakšen”, čuvenom kompanijom za video-dizajn, omogućena je ova moderna prezentacija „toka svesti” koji je kao literarni pravac početkom dvadesetog veka oduševio čitalačku publiku. Londonska pozorišna javnost je ovacijama pozdravljala ovakve „Talase” Virdžinije Vulf, no rediteljka Mičel strepi od američke kritike.
„Jako se plašim da moju predstavu ne proglase zastarelim derivatom. Znam da je sve što radim bilo rađeno na različite načine još od šezdesetih.” Ali, kako tvrdi autorka novih „Talasa”, predstava je sasvim drugačija i usklađena sa zahtevima koje pred glumce postavlja novi „katalist sistem” sa neverovatno sofisticiranom tehnologijom. Kejti Mičel smatra da joj je i to pomoglo da odagna pogrešan imidž Vulfove, nametnut filmskim ostvarenjima njenih dela. Njen rukopis je na celuloidnoj traci prikazan kao „zbrkana, sladunjava, ružičasta, šarmantna proza”. Mičel, međutim u „Talasima” prepoznaje neizdržljivu tugu u razabiranju smrti, identiteta i usamljenosti… A što se novih tehnologija tiče, one nam u pozorištu omogućavaju da vizuelizujemo naše iskustvo „toka svesti”, što smo do sada uspevali da doživimo samo kao „pojedinci čitaoci”.
Londonski „Gardijan” je Kejti Mičel nazvao „radikalnom snagom kojom danas otkucava srce londonskog Nacionalnog teatra”, a sudeći po najavi, jedva se čeka da takvi snažni otkucaji unesu nove vibracije i na Menhetnu. Virdžinija Vulf razbaškariće se ove sezone i u drugim delovima Velike jabuke u okviru programa o literarnim muzama koji organizuje Linkoln centar.
Glumica toreador
(/slika2)Monodrama rađena po novim memoarima savremene američke književnice Džoan Didion „Godine magičnog mišljenja”, u kojoj celu priču maestralno drži britanska zvezda Vanesa Redgrejv (71), mimoišla se sa Virdžinijom Vulf i krenula na drugu obalu da osvaja Evropljane. Vanesa Redgrejv je prethodno na premijeri oduševila Brodvej. Zajedno sa Didion, jednom od najrafinovanijih predstavnica američkog „ženskog pisma”, Redgrejv je u pripremi za svoj solistički nastup na daskama dugo razabirala nijanse u ovoj visoko ocenjenoj prozi američke književnice. Iz ove tanane isprepletane senzibilnosti dve umetnice izašla je izuzetna predstava.
Kako na temi bola zbog izgubljene porodice (muž Džoan Didion je preminuo 2004. a ona je 2005. godine napisala knjigu o vremenu posle njegove smrti koja je postala bestseler i nagrađena najvišim nacionalnim književnim nagradama) odigrati solističku ulogu i razmaženu publiku, naviklu na multimedijalne spektakle, držati bez daha? Svojim licem, pokretima, transformacijom iz mladosti u starost, iz racionalnog procenjivanja u životinjsku povređenost, iz nostalgije za porodičnim ritualima u prazninu nenadoknadivog gubitka… to može samo Vanesa Redgrejv. Samu na sceni, veliki peruanski pisac koji živi u Londonu Mario Vargas Ljosa poredi Vanesu Redgrejv sa toreadorom koji u koridi obuzdava istovremeno šest besnih bikova. U esejima koje nedeljom objavljuje madridski „Pais”, Ljosa je mimo uobičajenih aktuelnopolitičkih analiza pre četrnaest dana svojim preciznim literarnim perom sa svih strana osvetlio umetnički lik i izuzetnost Vanese Redgrejv.
„Ono što se doista dešava na praznoj sceni, dešava se u rukama, u očima, na usnama i u pokretima – gotovo uvek minimalnim, na ivici da se golim okom ne primete… Kad dva ili tri puta (Vanesa Redgrejv) ustane sa stolice, kao da uragan zakovitla čitavo pozorište, smeša ga paklenom snagom. Ali gotovo istog trenutka, jednostavnim tihim, čistim pokretom, oluja se smiruje i cela sala se pobožno predaje glasu žene koja sedi sama… Doživljavaju se reči, slogovi, slova, tačke, zapete i više od svega tišine…Glumica zaćuti sa pogledom u prazninu, a to su trenuci kada se i publika pretvori u jednu očajničku prazninu…” Tako piše Vargas Ljosa, oduševljen predstavom u Londonu. A Vanesa Redgrejv se priprema da ponovo dođe na Brodvej. Igraće od januara u „Maloj noćnoj muzici”, a karte su već razgrabljene.
Šteta što mediji u Americi više nemaju para za pozorišne kritičare, pa neće imati ko da Amerikancima dočara čudovišne metamorfoze ove vanvremenske glumice. Ako u pomoć ne pozovu Vargasa Ljosu, da svojim majstorskim perom dočara ovu igru, veću od života.

Kamen strpljenja
GONKUROVA NAGRADA
Specijalno za „Politiku” od dopisnika Tanjuga 
U elegantnom restoranu Druan, gde se svakog novembra dodeljuje najprestižnija francuska književna nagrada, Gonkur, vest je prostrujala i pre nego što je žiri proglasio ovogodišnjeg dobitnika: „Avganistanac, dobio je Avganistanac!”
Ubrzo se pojavio i dobitnik, Atik Rahimi, četrdesetšestogodišnji francusko-avganistanski pisac, čiji je roman „Sege sabur: kamen strpljenja”, prvi koji je napisao na francuskom jeziku, osvojio Gonkurov žiri i nagradu od 10 evra, ali koja sa sobom donosi neprocenjivu slavu i dobit od prodaje knjige.
Kao što se prošlogodišnji dobitnik ove prestižne nagrade Žil Leroa uvukao pod kožu Zelde Ficdžerald da bi govorio o sudbini one koja je zauvek ostala u senci slavnog muža, tako je ovaj put, u sasvim drugačijim okolnostima, avganistanski pisac koji živi u Francuskoj preuzeo glas jedne od onih anonimnih žena pod burkama čiji se glas nikada ne čuje. Kao pred čudotvornim kamenom kome se, prema avganistanskom predanju, poveravaju patnje, ona se ispoveda mužu koji leži u komi, pogođen metkom u glavu.
„Možda ja i jesam žena!”, odgovara Rahimi na pitanja znatiželjnika, ne skidajući neodoljivo blag osmeh koji imaju oni koji su spoznali rat i izgnanstvo i čija je sudbina dobila neočekivani obrt.
Ovakav ishod nije mogao da sluti kada se kao dečak, u Kabulu, upisao u francuski licej, isti onaj koji je pohađao i kasnije čuveni general Masud. Ubrzo, njegovi francuski profesori su napustili zemlju pred sovjetskom invazijom. Bežeći od rata našao se u Pakistanu, odakle je zatražio politički azil u Francuskoj, u kojoj se obreo 1985. godine. Napisao je četiri romana i prema jednom od njih, „Zemlja i pepeo”, 2004. godine snimio film, koji je bio zapažen na festivalu u Kanu.
Kako ste došli na ideju da gradite roman iz ženskog ugla? 
Smrt avganistanske pesnikinje koju je ubio muž, dok se spremala da organizuje književno veče na kome je trebalo da učestvujem, podstakla me je da napišem ovu knjigu, koju sam njoj posvetio. Njena smrt me je veoma pogodila i razbesnela, pa sam odlučio da istražim čitav slučaj na licu mesta. Želeo sam da se sretnem sa porodicom, ali je ona odbila susret, hteo sam da razgovaram i sa njenim mužem, koji se nalazio u zatvoru, ali je to bilo nemoguće, pošto je ubrizgao benzin u vene. Želeo sam da uđem u kožu tog čoveka i objasnim šta ga je nagnalo na taj kriminalni čin. Ali dok sam pisao, desilo se nešto čudno, žena je uzela reč i uvukla se u mene, želela je da govorim o njoj, da preuzmem njen glas. Nisam želeo da se zadovoljim crnom hronikom, već da pokažem kako ovakvi slučajevi nisu samo tragedija jednog naroda, već i čitavog čovečanstva.
Roman počinje neodređenom vremenskom odrednicom, „negde u Avganistanu ili drugde“...
Nisam želeo da govorim o Avganistankama kao o posebnim ženama već da pokažem da su one poput svih drugih, da nisu objekat sakriven ispod burke, bez karaktera, bez puti, bez želja i snova. Sve se dešava iza zatvorenih vrata, iako se razume da se radi o zemlji poput Avganistana, u kojoj postoji snažna represija nad ženama, u kojoj su verska i politička tradicija teret. Ali slučajeva poput ovog ima svuda. Na mene je veliki utisak ostavilo i ubistvo Mari Trentinjan, koju sam mnogo voleo kao glumicu, a koje se dogodilo neposredno pre ubistva ove avganistanske pesnikinje, u potpuno drugačijem kontekstu, naravno. U ovom romanu ne govorim o veri, jer bih u tom slučaju morao da dovedem u pitanje sve tri monoteističke religije, u kojima je telo objekat patnje, srama, uništavanja, žrtvovanja...
Da li je u psihološkom smislu bilo teško ući u ženski lik?
Nisam o tome razmišljao dok sam pisao, tek kada sam završio postao sam svestan do koje mere sam ušao u intimni svet jedne žene, i to me je donekle uplašilo. Ali kada zadirete u unutrašnjost ljudskih bića, bilo da su u pitanju žene ili muškarci, dolazite do istog, do iste patnje.
Šta je presudilo da ovaj roman napišete na francuskom jeziku, a ne na persijskom, kao dosadašnje?
Maternji jezik nameće ograničenja, tabue, dok je pisanje na nekom drugom jeziku oslobađajuće. U mom slučaju to je bio francuski, koji mi je omogućio da prevaziđem ove stege. Pred sobom nemate lik oca koji vam govori: „Bez prostakluka“. To nije slučaj samo sa persijskim jezikom, već sa bilo kojim maternjim jezikom, jer, kako pokazuje psihoanaliza, u nama postoje zabrane povezane sa jezikom. Napisao sam tri knjige na persijskom pre ove, ali od 2002. godine, od pada talibana i mog povratka u zemlju, u potrazi za korenima i jezikom, nisam više bio u stanju da pišem na persijskom. To možda izgleda paradoksalno, jer se tokom godina egzila u Francuskoj nisam usuđivao da pišem na francuskom i tek kada sam se vratio u Avganistan počeo sam da pišem na ovom jeziku. Ali tada se iz mene zaista izlio bes, jer sam počeo da se bavim tabuima, da ulazim u intimni svet ljudi, o čemu nisam imao smelosti da pišem na maternjem jeziku. To mi se činilo kao da vodite ljubav sa rođenom majkom.
Kakav prijem očekujete u Avganistanu nakon objavljivanja ove knjige? 
Knjiga još nije prevedena na persijski. Do sada su moja dela nailazila na dobar odjek. Roman „Zemlja i pepeo“ je čak izdat i reizdat u Iranu, gde sam dobio i nagradu 2005. godine. Drugi roman je bio cenzurisan, a čini mi se da će to biti slučaj i sa ovim, ali videćemo. Događaje u ovom svetu je teško predvideti. Ova knjiga će biti prevedena bilo u Iranu bilo u nekoj drugoj zemlji i nadam se da će je pročitati u Avganistanu i Iranu.
Roman „Zemlja i pepeo“, o mladiću koji je otrgnut od svoje zemlje koju je zahvatio ratni haos, adaptirali ste na veliki ekran. Avganistan ostaje u centru vaših interesovanja?
Avganistan je velika inspiracija, jer ono što se dogodilo u toj zemlji otkriva mnogo o čovečanstvu. Ima mnogo tema koje su vezane za geopolitički kontekst, za pejzaže ili lica. Avganistan je „no man’s land”, što vam omogućava da govorite na univerzalan način. Njegova sudbina je povezana sa onim što se dešava u svetu. Probleme u Avganistanu je teško rešiti dok ne rešimo druge probleme, kao što je problem terorista u Pakistanu ili dok ne izvršimo pritisak na zemlje poput Saudijske Arabije, koje daju novac teroristima. Sudbina Avganistana zavisi od geopolitičkih kretanja u svetu.

Zadovoljstvo prestupa
NOBELOVCI
„Scena se odigrava u Poljskoj, što znači nigde”, napisao je Alfred Žari u „Kralju Ibiju”. Singer se rodio u Poljskoj, 1904. u Leoncinu.
Zagonetka Singer
Njujork, 2008. Na uglu Brodveja i 86. ulice stoji plavi natpis, tik uz semafor: „Zapadna 86. ulica. Bulevar Isaka Baševisa Singera”. Tu su se 1965. preselili Singerovi. Unutrašnje dvorište iza zgrada, gvozdena ograda i rododendroni u cvatu, nevidljivi sa ulice, osvojili su Singera. Podsetili su ga na Poljsku, na Krohmalnu ulicu u Varšavi, gde je proveo detinjstvo. Tu se izvečeri igrao sa devojčicom koja se zaista zvala Šoše. Kasnije, napisaće roman o njoj.
Leoncin, 2008. Selo gde je rođen Singer. Danas ovde više nema ni traga od jevrejskog življa.Na mestu piščeve rodne kuće nalazi se samo voćnjak. Preko puta opštinske zgrade postoji mala, slepa uličica, koja nosi ime Isaka Baševisa Singera. Ploča je bezmalo nečitka, obeležena je sa dve Davidove zvezde. Ovde se sećanje na Singera, očito, ne čuva. Iako je bilo predloga, nikada seoska škola nije dobila njegovo ime. Ulica nazvana imenom velikog pisca zapravo je puteljak, na kome nema nijedne stambene kuće. „Stanovnici Leoncina listom su odbili da imaju jevrejsku adresu”, piše, između ostalih, Florans Noavil, autorka biografije jednostavno nazvane „Singer”, koju je kod nas objavio „Arhipelag”, u prevodu Anike Krstić. Noavilova je književnica i urednica književnog dodatka „Monda”. Godine 2003, za biografiju „Singer” dobila je u Francuskoj Nagradu za najbolju biografiju objavljenu na francuskom jeziku. Da bi napisala ovo delo, proputovala je stazama Singerovog života, intervjuisala neke od njegovih savremenika koji su još živi (Singer je preminuo 1991. u Njujorku). Njihove su izjave protivrečne. Singer je očito pisac sa više lica, od kojih je svako podjednako čudno, čudesno i uverljivo. „Mađioničara iz Lublina” napisao je, očito, vilenjak. Da li je Singerovo lice sa fotografija, one kristalne, plave prodorne oči, da li je to lice bila maska za istinskog Singera koga niko nije upoznao? Sudeći po izjavama savremenika, ova bi formulacija mogla biti tačna.
Isak Baševis Singer - sin
Singerov otac je sedma generacija rabina u porodici. Singerova majka je, takođe, kći rabina. „U detinjstvu, češće smo viđali bogove, duhove i dibuke, nego ljude”, negde će napisati. Očekivalo se da će Singer nastaviti očevu tradiciju. Ali nije. Singerov stariji brat Jošua bio je pisac, toliko uspešan da je u Americi, četrdesetih godina, spominjan kao ozbiljan kandidat za Nobelovu nagradu. Singerova starija sestra, takođe je napisala dva izvanredna romana. Čitavog života patila je od epilepsije. Singerov najmlađi brat, postao je rabin. No, pre no što je zaista uspeo da se bavi pozivom koji je odabrao, nestao je sa majkom u Kazahstanu, u pogromima. Deportovani su vozom, u stočnim vagonima. Gubitak majke Singer nikada nije preboleo. Posle očeve smrti, progonilo ga je osećanje krivice. Ono, i tako, uvek ide uz smrt bližnjih.
Singer - pisac
U Ameriku je pobegao brodom, preko Pariza, pred sam Drugi svetski rat. Imao je za sobom objavljen tek jedan roman – „Sotona u Goraju” – i nekoliko objavljenih priča. U Americi je engleski učio sistematično, sve dok ga nije progovorio tečno. Pa ipak, zauvek je pisao na jidišu:„Nemam nikakav razlog da prestanem da pišem na tom jeziku zato što je Hitler pobio ogroman broj onih koji su njime govorili. To bi značilo završiti njegov posao”. U Americi, na početku boravka, pati od depresije, luta ulicama priželjkujući samoubistvo. Posmatra nagli književni uspon svog starijeg brata Jošue. Kad saznaju da su im majka i najmlađi brat ubijeni, Singer tone u još dublje beznađe, a Jošua umire od iznenadnog srčanog udara. Senka velikog, uspešnog brata, starijeg od Singera jedanaest godina je sklonjena. I Singer ubrzo počinje ponovo da piše. Dolaze uspeh i slava. Svetska. Ono što mu najviše pomaže jeste činjenica da njegove prve priče prevodi sa engleskog niko drugi do Sol Belou. Začudno je samo to što se Singer posle toga distancirao od Beloua. Nisu postali prijatelji, Singer mu se, tvrdio je Belou, nikada čak nije ni zahvalio. Singer je pisao na jidišu, ali je za engleski jezik pripremao „drugi original”, promenjen. Stiče se utisak da je Singer na jidišu barokniji, višeznačniji, mudriji, a da je na engleskom kraći, sažetiji, jasniji i – pre svega lucidan pripovedač. Mađioničar je pripovedanja na oba jezika.
Singer – ljubavnik
Singer nije bio čovek jedne žene, on sam nije ni verovao da je tako šta čoveku poput njega uopšte moguće. Muzilovljevom „čoveku bez svojstava”, Singer je suprotstavio „čoveka bez karaktera”. Njegovi junaci su lutalice, uvek zaljubljeni u više žena. Sam Singer vodio je upravo takav život. Tvrdio je da „jedna sveća može da upali više plamenova”, kao i da je nemoguće istovremeno voleti jednu ženu. Uvek je u njegovom životu bilo više različitih muza, potpuno suprotnih međusobno. Pa ipak, on nikako nije bio Don Žuan, on je pre svega bio zaljubljenik u ljubav i neizlečivi zaljubljenik u strast. Prodornih plavih očiju, erudita blistave inteligencije, zavodio je žene svojom ogromnom zainteresovanošću za njihove živote i poštovanjem prema njima. Do kraja života, starinski im je ljubio ruke, tražeći, pri tom, dopuštenje za taj čin. Do kraja života, imao je ljubavnice. Njegova supruga, Alma Singer, morala je da „zatvara oči”. Neprekidno.Pred smrt, priznao je prijatelju da je u životu imao tridesetak ljubavnica i uvek više njih istovremeno. „I svaku sam voleo”, rekao je.
Singer – otac
Pre no što će pobeći u Ameriku, Singer postaje otac dečaka Izraela. Zvali su ga Điđi i dobio ga je u braku koji nije bio zakonski, sa ženom koju je zvao Runja. Bila je komunistkinja i nisu se nikada slagali. Čudno je što je Singer ostavio petogodišnjeg dečaka i ženu i pobegao pred Drugi svetski rat u Ameriku, znajući tačno od čega beži. Dvadeset godina kasnije, ponovo će videti sina. Sin je tada novinar u Tel Avivu i ima porodicu, četvoro dece. Singer mu priznaje: „Moja deca, to su moje pripovesti”. Sin novinarima kaže: „Moj otac nikada nije porodičnog duha”. U trenutku kada se ženi u Americi Almom, ona napušta muža i dvoje male dece, sina i kćer od četiri i šest godina. Singer je odbijao da ih vidi ili je ih je viđao retko. Alma je, iako pre braka sa Singerom dobrostojeća, sada sa njim upala u finansijske nevolje. Čitavog života je radila najrazličitije poslove, dok je Singer pisao, sve dok nije stigla slava, mnogo kasnije. Singer je prihvatao njenu žrtvu kao nešto potpuno prirodno. U starijim godinama, ljubavnice je birao između svojih obožavateljki – prevodilaca. Jedna od njih bila mu je toliko bliska da je sa njom svakodnevno provodio mnogo vremena. Kada su mu 1978. javili da je dobio Nobelovu nagradu, zajedno su sastavili njegov govor. Tek tada, seća se danas ona, Singer je izjavio: „Ti ne putuješ sa mnom u Stokholm”. U Stokholm je sa njim putovala Alma sa još dve prijateljice. Pa ipak, posle Singerove smrti, Alma upravo nju poziva da zajedno srede Singerovu rukopisnu ostavštinu. „Chaoss Room” je Singerova soba prepuna papira. Bile su potrebne godine da se dovede u red.
Nobelova nagrada
U Stokholm, 1978, Singer stiže u fraku koji je iznajmio i koji mu je bio prevelik. Prilikom prijema Nobelove nagrade drži govor na jidišu. Pre no što pođe, zaboravi ček, ali se, trkom, vraća po njega. Službenici Akademije nauka u Stokholmu, kažu:  „Ove godine je dodela nagrade bila vesela”.
Starost
U starosti, Singer gubi ono što je za njega čitavog života bio „raj iz koga niko nije uspeo da ga progna” – pamćenje. Polako, ali sigurno, zaboravljao je imena junaka o kojima je pisao. To ga je činilo furiozno ljutitim. Odlazio je sa sekretaricom u banke i tvrdio da ga banke strahovito potkradaju, proveravao po više puta svaki račun, svaku kamatu, u vreme kada je već bio dobrostojeći čovek. „Moj otac je uvek bio cicija”, govorio je kasnije njegov sin. „Ali mene to ne čudi. Veći deo života živeo je izuzetno teško”.
Kraj
Do kraja života, Singer tvrdi da su „njegove knjige njegova deca, a da su deca zamke, zastrašujući oblik pritiska, poput zaključavanja muške slobode”, piše Florans Noavuil. Pred odlazak, posle niza moždanih udara, dugo ćuti ili spava. Ima pogled zastrašenog, izgubljenog deteta. Pred smrt, svest mu se vraća i on kaže supruzi Almi: „Nisam bio dobar muž”.
Zaostavština
U literarnoj Singerovoj ostavštini nađen je spisak njegovih omiljenih pisaca i knjiga. Voleo je Bibliju (onaj koji je sa Bogom čitavog života ratovao), „Anu Karenjinu”, „Zločin i kaznu”, Gogolja, „Madam Bovari”, Poa, Hamsuna, Svedenborga. Nađen je i spisak (obožavao je spiskove), njegovog uobičajenog dana: „8 sati – buđenje, 9-11, rad na romanu, 12 - toaleta, oblačenje, 12-2 šetnja, ručak, 3-6 pisati, 7-8 večera (ne jesti previše, piše u zagradi – no overeat), 8-11 ljudi, čitanje, bioskop, pozorište.”
Nemoguće je ne primetiti da su ljudi na spisku ovog genijalnog vilenjaka bili na poslednjem mestu.

Evropa i tetke iz provincije
KNjIŽEVNOST U REGIONU 
Za roman Naš čovjek na terenu, koji objavljuje nakon knjiga priča Možeš pljunuti onoga tko bude pitao za nas i Užas i veliki troškovi, kao i pesničke zbirke Dvorac Amerika, Robert Perišić, pisac rođen u Splitu 1969. godine, kolumnist i književni kritičar zagrebačkog nedeljnika Globus, dobio je najvažniju hrvatsku proznu nagradu – „Nagradu Jutarnjeg lista“.
Zaplet vašeg romana počinje, rekli ste, „kad jednog hrvatskog liberala sudarimo s rodbinom sa sela, koja od njega traži da povuče veze i da ih zaposli”. S obzirom na to da znaarapski, nalazi mu posao u ratnom Iraku!? Irak na izvestan način širi granice vašeg proznog sveta, tematika romana prelazi na viši nivo, postaje globalni problem...
To kad neko zaposli rođaka tipično je domaća priča, tu se otvara jedna društvena komedija. Ovo pak s Irakom, ispada da je to neka strana priča... Ali rat, ludilo, haos, Ameri u svetu – pa nije da ne znamo ništa o tome! Ne bih ja o tome pisao kad bi to bio samo Irak, nego je rat uvek na neki način isti – ko je video jedan rat, zna kako izgleda to ludilo, a ko je živeo u normalnom društvu, taj o tome nema pojma, misli da je to film. Klasično novinarsko izveštavanje nikad ne može preneti tu istinu, onu psihološku istinu rata, jer je ona razorna. Ja tu u Irak „šaljem“ lik koji je bio u ovdašnjim ratovima, koji vuče odatle neke posledice, da izveštava kao novinar, no on o tome piše malo drukčije – i naravno da se njegovi izveštaji u novinama ne mogu objaviti. Dakle, taj globalni teren radnje – od Zagreba i Dalmacije do Bagdada – to je, s jedne strane, povezivanje devedesetih i nultih godina, povezivanje dvaju haosa, Balkana i Bliskog istoka, jedan književni pogled na sve to ludilo. Na drugu loptu, tu se onda nude i prilike za komentar današnjeg sveta.
U knjizi vrlo oštro i duhovito secirate društvo, i to baš ovo sadašnje, puno novih preduzetnika, manekenki, deoničara, gde su svi na prvi pogled uspešni i lepi. Vi, zapravo, pokušavate, uplićući u priču „rodbinu sa sela“, da raskrinkate taj svet, pokažete njegovo pravo lice, snobizam? 
Ova linija selo–grad hvata tu značajnu temu za naše društvo, ali ja nisam hteo ići standardno – da tu uđem u neku kuknjavu oko poseljačenja grada, nego ulazim u priču sa strane, na jedan više komičan, ali autoironičan način jer ja sam u Hrvatskoj poznat kao urban pisac. Dakle, i taj glavni junak je posve urban, samo što je, eto, zaposlio tog svog rođaka iz rodnog kraja, poslao ga u Irak i zakomplikovao sebi život. Tu se opisuju te naše „skrivene“ društvene veze, neka stidna mesta tog našeg urbaniteta. Snobizam i nove elite takođe su obrađeni. Mislim da roman daje dosta široku sliku tog našeg društva i tog života gde se mešaju moderni i folklorni elementi, Evropa i tetke iz provincije. Ne znam koliko ste upućeni, ali kod nas su na prošlim izborima liberalna i seljačka stranka išli u koaliciji. Ta liberalno-seljačka situacija, to je prostor humora ovog romana, iako samim likovima ništa nije smešno.
Na jednom mestu ste rekli da „celokupna javnost zapravo funkcioniše po načelu žanrova koji imaju svoja pravila“. Da li bi se moglo reći da su junaci vašeg romana i njihovi životi dokaz tačnosti takve teze ili pre kritička rasparava kroz prozu o takvom viđenju sveta?
To o žanrovima je pokušaj da se ljudima koji samo „konzumiraju medije“ ponešto objasni o tome kako mediji funkcionišu iznutra. Tu imamo mladu glumicu, ona je jedan od značajnih likova, koja ne razume kako novine funkcionišu i ne može predvideti kako će „ispasti“ u intervjuu. Logika medija nju smešta u određeni pregradak, ljudi igraju unapred utvrđene uloge. Mi smo u tom smislu uopšte dosta neosvešćeni, malo ko o tome išta artikuliše, mediji sve to obavljaju „nesvesno“, čak i ne znaju opisati šta rade, nego samo postoji neka ironična svest. Jedan iskusan novinar javne ljude u stvari vidi kao dramske likove na pozornici tržišta, to mu dođe nehotice, jer postoji ograničen broj javnih uloga. Zavisno od kulture nekog društva, te se stvari menjaju. Recimo, raspon „ženskih uloga“ u javnosti mnogo je uži u zaostalom društvu, tu je tek nekoliko opcija. Glumica iz romana tako upada u neki „zaostali“ obrazac, i ona javno postaje „fufica“, a da je u nekom naprednijem društvu, onda bi je predstavili drukčije jer ta cura uopšte nije glupa – to je u suštini i medijska i feministička tema. Kad ti neko prebriše pamet, onda si glup i tačka. Donekle se to, na širem planu, dogodilo i nama iz tranzicije. Meni se, recimo, nekako čude što se u romanu bavim i tim velikim svetskim temama, a da sam sa Zapada, to bi bilo normalno. Ovako, pak, više se smatra da bi trebalo da pišem samo o lokalnim stvarima i da budem po mogućstvu što više egzotičan i živopisan.
Na koricama izdavač citira zanimljivu preporuka reditelja Srđana Dragojevića: „Robert Perišić je preveden, to preporučujem, on je užasno duhovit čovek, za razliku od naših mrsomudnih pisaca“!
Ovo je Srđan Dragojević izjavio još kad su u Srbiji objavljene moje zbirke priča. Duhovitost je meni bitna, ona je za književnost krucijalna, s tim da to nije puko valjanje fora. To fino Kundera objašnjava u svojim esejima. Stvar je u iznenađenju, u dvostrukosti, u otkrivanjima dvosmislenosti zbilje, u nekom „namigivanju“ između pisca i čitaoca koje je teško opisati, ali ipak znamo šta je to. Naš čovjek na terenu, nadam se, ima tu dimenziju da povremeno sve biva smešno, iako to nije tzv. humoristički roman.
Kako izgleda dobiti književnu nagradu u Hrvatskoj?
Pa ne znam, valjda je bolje dobiti nagradu nego je ne dobiti. Valjda je nagrada pomogla da Naš čovjek na terenupostane hit. Iako – uz nagrade odmah se pojave i zajedljivi glasovi, toga ima dosta oko te moje knjige jer bi ona, kako su neki primetili, mogla ispasti paradigmatska i dovesti u pitanje neke utabane načine pisanja. Ovaj roman, kako je napisala jedna kritičarka, donekle je stran u kontekstu hrvatske produkcije. 
Izdavačka kuća Profil, poput nekih drugih hrvatskih izdavača, odnedavno ima predstavništvo u Srbiji. Naš čovjek na terenu je sada dostupan i čitaocima u Srbiji. Kako vi vidite tu novu književnu saradnju između Srbije i Hrvatske, ali i drugih bivših jugoslovenskih republika?
Ta komunikacija je apsolutno poželjna, s tim da tu u igri nisu države nego jačanje izdavača i „lak izvoz“ bez troška prevođenja. Samo treba registrovati firmu. Nije to zapravo „književna saradnja između Srbije i Hrvatske“, to mi zvuči kao neki program, a nema to više veze, niti sam ja tu deo neke delegacije. Meni je jasno da me u Beogradu niko neće čitati zato što sam iz Hrvatske, jer se knjige čitaju zato što su dobre, a ne zato da bi čitalac zadovoljio neku kvotu. Voleo bih da to što sam iz Hrvatske postane književno manje bitno, jer čim izađem iz Hrvatske, to me previše određuje. Kontekst ovih malih kultura čoveka ionako više „spušta“ nego diže – jer da sam Amer i da pišem jednako dobro, svima bi to izgledalo još duplo bolje. Uostalom, u ovom romanu se ionako ne radi „o Hrvatima i Srbima“, nego se radi o vrlo sličnom tipu društva u tranziciji, sličnim oblicima urbanog života, istim medijima i o istom globalnom trenutku. A i ljubavna drama, koja je deo romana, nije lokalna pojava.

Zemljotres jačine 5,7 stepeni Rihterove skale pogodio Čile
Zemljotres jačine 5,7 stepeni Rihterove skale pogodio je danas Čile, saopštio je Evropsko-mediteranski seizmološki centar (EMSC).
Epicentar zemljotresa bio je 39 kilometara severoistočno od glavnog grada Santjaga sa oko 4,8 miliona stanovnika.
Do sada nema izveštaja o eventualnim žrtvama ili šteti, preneo je Tas.

Vučić priredio večeru za predsednika Crne Gore
Predsednik Srbije Aleksandar Vučić ugostio je na večeri predsednika Crne Gore Jakova Milatovića, koji boravi u zvaničnoj poseti Srbiji.
„Poželeo sam dobrodošlicu predsedniku Crne Gore Jakovu Milatoviću, uveren da otvaramo novo poglavlje u odnosima između naših zemalja i bratskih naroda", napisao je Vučić na Instagram nalogu "budućnostsrbijeav".
Prethodno je Milatović na svečanom prijemu u Crnogorskoj kući u Beogradu, poručio da, nakon poseta Evropskim institucijama i sedištu NATO u Briselu, dolazi u Beograd "u nameri da da doprinos revitalizaciji političkih odnosa dve zemlje".
Milatović je danas stigao u zvaničnu dvodnevnu posetu Srbiji, a na aerodromu "Nikola Tesla " u Beogradu dočekao ga je prvi potpredsednik Vlade i ministar spoljnih poslova Srbije Ivica Dačić.
Kako je najavljeno, Milatović će se sutra, uz ceremonijalni doček ispred Palate Srbija, sastati sa predsednikom Srbije Aleksandrom Vučićem, a nakon toga i sa predsednikom Narodne skupštine Vladimirom Orlićem.
Predviđeno je da predsednik Crne Gore u okviru posete položi venac na Spomenik neznanom junaku na Avali uz vojne počasti, kao i da položi cveće ispred Osnovne škole "Vladislav Ribnikar".

U Indiji 15 mrtvih zbog monsunskih kiša
Najmanje 15 ljudi poginulo je na severu Indije u poplavama i klizištima izazvanim monsunskim kišama, a Nju Delhi je zabeležio rekordnu količinu padavina u jednom danu u poslednjih 40 godina, saopštle su danas tamošnje vlasti.
U Nju Delhiju, gde su putevi bili potopljeni, palo je 153 milimetra kiše, najviše u jednom julskom danu za 40 godina.
Pošto meteorološke službe predviđaju još jedan dan jake kiše, vlasti su naložile da škole u Nju Delhiju budu sutra zatvorene.
Mediji su preneli da je 15 osoba poginulo u protekla 24 sata u šest indijskih saveznih država na severu.
Planinske države su najteže pogođene. Prijavljena su klizišta na oko 700 puteva.
Period monsuna u Indiji traje od juna do septembra i svake godine ima žrtava i pričinjena je materijalna šteta, prenosi Tanjug.

Zelenski još nije doneo odluku da li će prisustvovati samitu NATO-a u Viljnusu
KIJEV – Ukrajinski predsednik Volodimir Zelenski još nije doneo konačnu odluku da li će ići na samit NATO-a u Viljnusu, izjavila je danas potpredsednica ukrajinske vlade za evropske i evroatlantske integracije Olga Stefanišina.
Ona je za ukrajinske medije rekla da će konačna odluka Zelenskog o prisustvu samitu NATO-a biti doneta u zavisnosti od završnih dokumenata tog skupa na kojima se još radi, preneo je TAŠ.
Generalni sekretar NATO-a Jens Stoltenberg rekao je ranije da će Zelenski prisustvovati prvom sastanku Saveta Ukrajina-NATO na marginama samita.
Stoltenberg, međutim, nije obećao da će tokom samita u Viljnusu Ukrajina biti pozvana da se pridruži NATO-u nakon što se neprijateljstva u zemlji završe.

Teško do neradne nedelje u trgovinama
Tri godine posle Crne Gore, još jedna zemlja u našem okruženju zabranila je rad nedeljom. U Hrvatskoj je pre nekoliko dana stupio na snagu novi zakon o trgovini prema kojem će prodavnice nedeljom biti zatvorene. Zabrana ipak nije potpuna, jer trgovci mogu odabrati 16 nedelja u godini tokom kojih bi eventualno mogli da rade. Radno vreme od ponedeljka do subote samostalno će određivati trgovac, ukupno do 90 sati sedmično.
 
U Srbiji se nedelja po pravilu tretira kao neradni, odnosno dan za odmor. U Savezu samostalnih sindikata trgovine Srbije podsećaju da u zakonu ipak treba da piše da je nedelja dan odmora, a ne da je „po pravilu dan odmora”, kako je prema važećem zakonu. Naglašavaju i da zahtev da se zabrani rad prodavnica nedeljom u Srbiji ne znači zalaganje za manje rada, jer prema zakonu radna nedelja traje pet dana, sedmično se radi po 40 časova, a rad nedeljom nije regulisan.
Radoslav Topalović, predsednika Saveza samostalnih sindikata trgovine, podseća da je u zemlji trenutno angažovano oko 300.000 trgovaca koji u proseku mesečno zarade oko 54.000 dinara, što je otprilike na nivou iznosa minimalne potrošačke korpe.
– Neosnovane su procene poslodavaca da će biti manji promet u radnjama ako nedelja i državni praznici budu neradni dani, jer će se kupci u istom obimu snabdevati radnim danima. Kupac koji je rešen da pazari neki proizvod, kupiće ga ili dan ranije ili dan kasnije. Zato, ti prigovori nisu utemeljeni. Drugo, ukidanjem nedelje kao radnog dana neće biti smanjena potreba za angažovanjem radnika, već naprotiv, više njih biće potrebno da radi, recimo, subotom i ponedeljkom, jer će tada biti i više prometa – smatra Topalović. Podseća da početak i kraj radnog vremena nije stvar kolektivnog pregovaranja nego je Zakonom o radu regulisano da radna nedelja traje 40 časova. Zato je ovaj sindikat tražio da se izmeni taj propis kako bi nedelja bila neradni dan, a da izuzete budu samo institucije koje su od javnog značaja i moraju da rade nedeljom. Od prve inicijative prošlo je  sedam godina, ali niko nije bio voljan da se ozbiljnije time pozabavi, ni Socijalno-ekonomski savet, ni Ministarstvo za rad i zapošljavanje, jer su to institucije kojima su sindikati podnosili inicijative.
Savez samostalnih sindikata je na tu temu svojevremeno čak i anketirao radnike, a analiza je pokazala da većina zaposlenih ne želi da radi nedeljom.
– Nisam siguran da bi sada, u naletu ove inflacije, isto tako razmišljali. Verovatno bi pristali da rade nedeljom za veću naknadu. Zato podržavamo inicijativu da se rad nedeljom plaća kao i državni praznik, da dnevnica bude 110 odsto tog dana – dodaje Topalović. Navodi da onaj ko mora na posao nedeljom zaista treba da bude više plaćen, zato što više radi i nije sa porodicom.
Podsećanja radi, onaj ko radi nedeljom ne ostvaruje po zakonu pravo na uvećanu platu, sem u slučaju da to nije uređeno aktom između poslodavca i zaposlenog. Fiksno uvećanje zarade nije prepoznato jer je poslodavcima data mogućnost da rad organizuju kako njima odgovara. Stručnjaci za radno pravo naglašavaju da zbog uvećanja zarade za rad nedeljom ne bi bilo neophodno menjati Zakon o radu, jer je naš propis ekstenzivan u tom delu, pa je opštim aktom moguće predvideti razloge za uvećanje plate koja nije opisana u samom zakonu. Kako je ranije za „Politiku” objasnio Bojan Urdarević, profesor radnog prava na Pravnom fakultetu u Kragujevcu, ne postoji nikakva zakonska prepreka da se sa postojećim zakonom predvidi dodatno plaćeni rad i da se utvrdi iznos uvećanja zarade nedeljom.
– Samo, to niko neće da radi, jer ne postoji zakonska obaveza – naveo je on.
Predstavnici sindikata smatraju da neradna nedelja ne bi mogla da prouzrokuje nove otkaze, jer u trgovini već postoji manjak radne snage, ali poslodavci ipak tako ne misle. Strahuju od pada prometa i profita, smanjenja zarada, otpuštanja radnika u sektoru maloprodaje, nezadovoljstva potrošača...

Milatović: Cilj posete Srbiji revitalizacija političkih odnosa
Predsednik Crne Gore Jakov Milatović poručio je večeras, na svečanom prijemu u Crnogorskoj kući u Beogradu, da, nakon poseta Evropskim institucijama i sedištu NATO u Briselu, dolazi u Beograd „u nameri da da doprinos revitalizaciji političkih odnosa dve zemlje”. Prisustvo predsjednika Vučića na mojoj inauguraciji 20. maja, ministra Dačića na Samitu u okviru Procesa saradnje u jugoistočnoj Evropi u Podgorici 27. juna, i ova moja prva poseta Beogradu u tako kratkom vremenskom periodu upravo idu u prilog unapređenju odnosa dve države”, naglasio je Milatović.
Ukazao je na to da je revitalizacija političkih odnosa važna za unaprjeđenje ekonomskih odnosa, što ima za rezultat direktne benefite za privredu i građane dve zemlje, navodi se u saopštenju iz Kabineta crnogorskog predsednika.
Milatović je podsetio da je Srbija Crnoj Gori ubedljivo najveći trgovinski partner, sa robnom razmenom od 764 miliona evra prošle godine, što predstavlja petinu ukupnog prometa robe sa inostranstvom. Srbija je za nas i najveće turističko tržište. U 2022. ostvareno je 435 hiljada dolazaka turista iz Srbije u Crnu Goru, što je udeo od 21 odsto od ukupnog broja dolazaka stranih turista. Kada govorimo o strukturi, najviše noćenja ostvarili su turisti iz Srbije, i to nešto iznad 3 miliona ili 25,5 odsto od ukupnog brojaâ€ś, rekao je Milatović. Dodao je da je Srbija prošle godine bila i najveći strani investitor u Crnoj Gori sa 137 miliona evra ili 12 odsto ukupne vrednosti stranih direktnih investicija, što je u odnosu na 2021. povećanje od 80 odsto.
Uprkos podacima koje sam izneo, sa Srbijom, koja je naš najznačajniji ekonomski partner, Crna Gora nema odnose na nivou ambasadora i to ne iz tehničkih razloga, već političkih, dve zemlje nemaju zajedničke granične prelaze, kao što imamo sa Bosnom i Hercegovinom i sa Albanijom, platni promet predstavlja ozbiljnu poslovnu barijeru, naše Mešovite komisije za rešavanje ovih naizgled tehničkih pitanja se ne sastaju godinama unazad, a nikada nije održana zajednička sednica Vlada dve zemlje, konstatovao je Milatović. On je poručio da su, uprkos svim izazovima, veze između građana i privrede Crne Gore i Srbije ostale jake i da je stoga odgovornost ali i obaveza na državnicima dve zemlje da te odnose ne remete, već da ih unapređuju. Istakao je da, osim tradicionalnih veza i bliskih odnosa, Crnu Goru i Srbiju trajno povezuju zajednički ciljevi, pre svega regionalna stabilnost i članstvo u Evropskoj uniji.
„Posvećenošću ovim ciljevima dajemo dobar zamah proevropskom razvoju Zapadnog Balkana. Uveren sam će politički odnosi Crne Gore i Srbije ići uzlaznom putanjom u periodu pred nama i da će to biti dobar zamajac za dodatno unapređenje ekonomskih, kulturnih i sveukupnih odnosa, rekao je Milatović. On je ukazao i na značaj jačanja veza sa zajednicom Crnogoraca u Srbiji i njihove povezanosti sa Crnom Gorom.
Kako je najavljeno, Milatović će se sutra, uz ceremonijalni doček ispred Palate Srbija, sastati sa predsednikom Srbije Aleksandrom Vučićem, a nakon toga i sa predsednikom Narodne skupštine Vladimirom Orlićem.
Predviđeno je da predsednik Crne Gore u okviru posete položi venac na Spomenik neznanom junaku na Avali uz vojne počasti, kao i da položi cveće ispred Osnovne škole „Vladislav Ribnikar”, prenosi Tanjug.

Rekvijem za Isidoru
ROMANSIRANE BIOGRAFIJE 
Kada govorimo o prozi Laure Barne, svakako bi trebalo napomenuti da ova spisateljica ne robuje malim i velikim fabulama i da u svim svojim knjigama neguje gotovo sve vrste diskursa: i filozofski i esejistički i epistolarni i poetski i narativni…
Svi oni koji su imali priliku da pročitaju njena prethodna tri romana Protovir (2003), Nevolje gospodina T. ili suteren (2005) i Crno telo (2007) složiće se da Laura Barna neguje i donosi u srpsku književnost jedan potpuno nov i bogat jezik i rečenicu koji njenim delima daju tako bitan lični pečat i prepoznatljivost… Sve ove reference karakterišu i njen najnoviji roman Moja poslednja glavobolja (Zavod za udžbenike, Beograd, 2008) koji je kompoziciono organizovan kao dijalog glavne protagonistkinje, volšebne Isidore Sekulić i zagonetnog Poete. Ovaj roman se, istina, nekim unutrašnjim nevidljivim nitima vezuje za prethodni roman Crno telo (inače, posvećen svevremenom pesniku Lazi Kostiću), ali ga u svojim novim stvaralačkim svojstvima prevazilazi.
U romanu Moja poslednja glavobolja Laura Barna progovara u prvom licu jednine kroz lik Isidore Sekulić „pozajmljujući“ joj sav svoj spisateljski dar i literarni instrumentarijum… Ovaj roman je izvorna i darovito pisana knjiga u formi ispovedne proze; ima u njoj više raznovrsnih sadržajnih tokova koji se zasnivaju na realnim i često konkretnim životnim činjenicama (odslikanim u preoštrim kritikama Jovana Skerlića, toplim pismima i razumevanju Milana Kašanina, saputničkoj patnji Vladislava Petkovića Disa, Milana Rakića i drugih savremenika), ali ima u njemu i elemenata sugestivne moderne fantastike (kao što je gorepomenuti dijalog sa zagonetnim, da ne kažemo – imaginarnim Poetom), ima simbolike i parabola (posebno između Isidore Sekulić i same autorke), a često i promišljenih i veoma funkcionalnih satiričnih poteza (naglašenih u junakinjinom gotovo iracionalnom razumevanju i praštanju neodmerenih i neargumentovanih grubosti nanetih joj od strane tadašnje dežurne kritičke svesti personifikovane u liku Jovana Skerlića).
U romanu Moja poslednja glavobolja prisutna su dva sadržajna sloja – u svom osnovnom toku Laura Barna kroz lik Isidore Sekulić analizira vreme, zbivanja, događaje, atmosferu, ljudske strasti i karaktere u prvoj polovini dvadesetog veka. Svoju analizu tog vremena sa svim njegovim bremenitim protivrečnostima ova je spisateljica zasnovala na činjenici da je to bilo novo vreme u kome se živelo burno i dinamično, da su to bile godine koje su bile prožete snažnim duhom revolucije i svim onim društvenim i psihološkim preobražajima koje je ona pokrenula u vremenu i ljudima.
Kako su to bile godine u kojima su se dogodila oba svetska rata, to su se gotovo neprekidno, burno i dramatično, osećale njihove posledice. Bilo je prisutno nastojanje da se u svemu primene ideje nove svesti, da se intenziviraju procesi oslobađanja novih i zdravih ljudskih energija, bila je prisutna volja da se stvore intenzivniji i raznovrsniji životni sadržaji, da se prevaziđe stari način života, ali koliko god su ta nastojanja bila živa i angažovana, postojale su i mnoge prepreke koje su onemogućavale brzu dinamiku i koje su sputavale progresivne prevratničke duhove kakva je bila Isidora Sekulić.
Inače, Isidora je u ovoj knjizi prikazana kroz akribijski portret, upravo onakva kakva je i bila sa svim svojim kontradiktornostima: kao ranjiva a istovremeno i snažna, škrta na vremenu – a istovremeno širokogrudna prema drugima, neshvaćena i obezvređivana od tadašnjeg književnog establišmenta i pojedinih kolega – a istovremeno plemenita, hrišćanski plaha i puna razumevanja prema istim, što ju je oduvek činilo uzvišenom i jedinstvenom pojavom u istoriji srpke književnosti i kulture uopšte.
Protivurečnosti filozofskog sistema kojim Isidora Sekulić živi život žene pisca slobodarskih nazora, pristajanjem na dobrovoljno zatočeništvo, ne samo u sopstvenoj sobi već i u krajnje patrijarhalno orijentisanom društvu, koliko i poricanje takvog stanja stvari svojim upornim stvaralaštvom, kao da je paradigma nekog šireg konteksta i vremena i prostora: odnosa male balkanske sredine – Srbije – spram Istoka i Zapada.
Laura Barna je za taj složen, dinamičan i dramatičan život imala veoma razvijena čula, osetila je i analitički dobro razvila mišljenja o egzistencijalnim društvenim i psihološkim karakteristikama toga vremena. Svoju analizu postavila je i izvela tako da njen roman Moja poslednja glavobolja u glavnim tokovima ispoljava punu kritičku idejnu zrelost i nameće se kao angažovana vizija sveta.
Laura Barna nije u osnovnom sloju romana išla samo za tim da ispriča jednu moguću, stvarnu priču o životu Isidore Sekulić i njenih Orfejevih saputnika i sapatnika u prvoj polovini dvadesetog veka, njena je priča prožeta novom svešću koja je u ljudima i u njihovom integralnom životu proizašla iz bunta i nove svesti. Ta preobražena svest čini egzistencijalnu osnovu ovog romana i ona je prisutna u svemu što se u njemu zbiva.
Kroz roman Moja poslednja glavobolja (koji je, to na ovom mestu posebno naglašavam, izuzetno zahvalan za dramatizaciju i ekranizaciju) Laura Barna je ispisala lucidni rekvijem Isidori Sekulić i na najlepši način obeležila pedesetogodišnjicu od smrti nesumnjivo jedne od najumnijih (uz Kseniju Atanasijević i Anicu Savić-Rebac) Srpkinja dvadesetog veka.

Arijadnina nit romskog jezika
INTERVJU 
Rajko Đurić (1947), doktor sociologije, univerzitetski predavač, potpisnik brojnih knjiga i dugogodišnji urednik u glasilima, veruje da je pronašao Arijadninu nit u maternjem, romskom jeziku, koju niko do sada nije uočio: izobilje homonimnih glagola (isti oblik, različita značenja). Ova odlika gotovo svih jezika koji imaju poreklo u sanskritu i ostalim staroindijskim jezicima, najsuštinskiji je nalaz tragalačkog zapažanja, opisanog u naučnoj studiji koja se pojavljuje pod okriljem Srpske akademije nauka i umetnosti.
Da li je to nagoveštaj izlaza iz semantičkog lavirinta, moraće da prosude i presude jezikoslovci.
Iz kojih pobuda ste se upustili u ovo istraživanje? Kojom ste se mišlju vodiljom rukovodili? 
– Iz naučno-praktičnih istraživao sam više od 35 godina istoriju i kulturu Roma, što mi je omogućilo da zapazim da pojedina filološka objašnjenja nisu tačna, a da druga važna pitanja nisu uopšte uočena. Primetio sam to naročito dok sam pisao „Gramatiku romskog jezika” i studiju o simbolima Roma. Homonimni romski glagoli staroindijskog porekla jedno su od tih neuočenih pitanja. Mada je objavljeno mnoštvo knjiga i studija širom Evrope, homonimni romski glagoli ne pominju se ni u fusnotama! Mali dokaz da nije samo filozofija osuđena da se bavi „opštepoznatim stvarima” – kako glasi poznata filozofska misao – već katkad i nauka i specijalističke discipline.
Što se tiče misli vodilje, ona je sledeća: „Um je izvor svih knjiga i knjiga je nad knjigama.”
Otkuda u romskom jeziku toliko homonimnih glagola? Imaju li ih još neki iz iste indoevropske porodice? 
– Nema takoreći jezika bez homonimije; o ovoj pojavi raspravljalo se još u antičko doba, to je jedno od početnih pitanja Aristotelovog „Organona”. Međutim, naučni osnovi etimologije formulisani su tek u 19. veku! To je jedan od razloga što nije moglo dugo da se sazna poreklo romskog i što homonimni glagoli u tom jeziku nisu bili uočeni. Sećam se razgovora sa akademikom Radetom Uhlikom kada smo prevodili film „Skupljači perja” Aleksandra Saše Petrovića. Germanista po struci (đak mu je bio naš kolega Slobodan Glumac, takođe Rom) i veliki znalac romskog i njegovih dijalekata, začuđeno me je pitao 1966. kako je mogućno da romski glagol hal znači „jesti”, „svađati se”, „sukobiti se”, „tući se” itd. Tada student filozofije i fizičke hemije, nisam ni ja znao da u romskom ima mnogo homonimnih glagola. Rade Uhlik je izneo svoje „objašnjenje”: „Romi su vrlo temperamentni. Kada se svađaju i međusobno spore, oni ’žderu’ jedni druge. Glagol hal koji znači ’jesti’ i ’svađati se’ ilustrativan je primer za to”. Što se tiče brojnosti homonimnih glagola, to se obrađuje u zaključnom delu moje studije. Najkraće rečeno, to je odlika skoro svih jezika koji imaju poreklo u sanskritu i ostalim staroindijskim jezicima. Sandi (naziv za pojavu koja označava spajanje dveju reči ili više oblika reči, što je detaljno opisano u sanskritu, a prvi put objašnjeno u pomenutoj „Gramatici romskog” jedan je od važnih, dosad nezamećenih razloga, učestale homonimije u romskom, naročito homonimije glagola.
Zašto je drugim istraživačima, uglavnom, izmicao njihov smisao i uloga? 
– Romski su istraživali pojedini vodeći lingvisti Evrope: jedan od osnivača etimologije nemačkog jezika August Fridrih Pot, učenik oca uporednih istraživanja i studija indoevropskih jezika Franca Bopa, Franc Miklošič, predsednik Akademije nauka u Beču (desetak studija), Džon Sempson, profesor indologije na Univerzitetu Oksford, Ralf Turner, jedan od najčuvenijih profesora sanskrita na Londonskom univerzitetu itd. Analizirali su jezik na osnovu sakupljenog materijala, ali ga nisu govorili, zato nisu mogli da osete i uoče homonimiju, naročito homonimne glagole. Da su ta pitanja posmatrali ne samo kroz naočari logike, a ne samo etimologije i lingvistike, onda su morali zapaziti da je, recimo, glagol dav – koji, osim „dati”, znači još „ući”, „udariti”, „zapaliti”, „teći”, „liti” itd. – jedan od paradigmatičnih slučajeva homonimije. Vredi podsetiti na slavnog Getea, koji je rekao da je „najlepša sreća za mislećeg čoveka kada istražuje već istraženo”.
Da li ste suviše odvažni u svojem htenju, imajući u vidu da niste izvorno filolog? Šta će na to reći jezikoslovci? 
– To pitanje priziva sećanje na Hegelove reči: „Šuster Jakob Beme bio je filozof. Ali su mnogi filozofi samo šusteri...” Jedna od najvećih pouka filozofije jeste da se ne treba „ustručavati”. Za nauku je bitna istina, ne „htenja” ili struka. Osim toga, homonimija i semantika ne zaokupljaju samo pažnju jezikoslovaca. Počev od stoičara i Aristotela do naših dana, to pitanje je podjednako interesovalo filozofiju jer zadire u logiku, teoriju značenja itd. Već je pomenuto, naučni osnovi etimologije i komparativnih istraživanja indoevropskih jezika nastali su tek u 19. veku. Kao mnogi pesnici sveta, uverio sam se da je poezija najdublja i najtananija nauka o jeziku. Verujem da to ne zahteva objašnjenja.
Do kojih ste saznanja došli? Čemu bi, ako su nova, mogla da koriste? 
– Na osnovu poređenja gotovo svih dosad objavljenih rečnika romskog u Evropi s rečnicima sanskrita i novoindijskih jezika, zaključio sam da je romski u najbližem srodstvu s jezicima centralne Indije, dakle hindskim, hindustanskim, maratijem, sindskim itd. Što znači da su Romi do 1192. godine – kada je zbog ratova došlo do egzodusa – živeli u oblastima oko Nju Delhija, u Radžastanu, Harijani, Pandžabu i Utar Pradešu. To se podudara sa istorijskim istraživanjima. Utvrđivanje porekla, etimoloških gnezda romskih glagola, od veoma je velikog značaja za leksiku romskog, za nastavu romskog, za prevodioce itd. Ko pronađe izlaz iz semantičkog lavirinta, nesumnjivo je uradio značajnu i korisnu stvar.
U kakvoj su sprezi romski i srpski, oba govorite i na oba pišete? Postoje li ikakve sličnosti, ako su starinom iz iste jezičke kolevke?
– O vezi srpskog i hrvatskog, a i ostalim slovenskim jezicima, sa staroindijskim pisali su mnogi naučnici. Zahvaljujući tim istraživanjima, stižemo do zajedničkog izvora, prepoznajemo univerzum jezika, koji sudeluje u stvaranju i oblikovanju horizonta govora i mišljenja. Parafrazirajući nemačkog filozofa Hajdegera, moglo bi se šaljivo kazati da je jezik „kuća bitka” u kojoj ljudi stiču pravo „na azil”.
Koliko se u Srbiji izučava romski? Može li se, uopšte, prepoznati ikakav ozbiljan naučni napor?
– Za razliku od Francuske, Češke, Slovačke, Rumunije, Bugarske, Italije i tako redom, na čijim se univerzitetima i u institutima studira romski, u Srbiji nema još uslova za to. Pojedinci su još primorani da nose „planinu” na ramenima.
Očekujete li da traganje u koje ste se upustili bude shvaćeno i prihvaćeno u svetu, s obzirom na kudikamo više upućenih znalaca? 
– Naučnoj istini nije potrebna „šengenska viza”, niti se za nju glasa dizanjem ruku. Prema mojim saznanjima, „velikih znalaca” romskog ima danas samo u Francuskoj i SAD.

Erotski ritmovi u pleksusu
FORMATIRANjE 
Predanja budućih vremena tvrde da je Zoran Ćirić alijas Magični Ćira knjigu priča Solidno srce (VBZ, 2008) porodio iz lošeg prevoda. U arhivi neznane beogradske radio-stanice – kazivaće legenda – večito buntovni nišvilski hroničar, kao komarac neustrašiv a kao leptir ljut, otkriva redak artefakt zarad kog bi mladi Indijana Džons prodao oca, promenio veru i žanr. Otkriva hit kolekciju monumentalnog r’n’b muzičara Marvina Geja, a uz nju papirić sa posrbljenim naslovima pesama. Prevod s engleskog koji bi se i nakon konzilijarne ekspertize anglističkih serklova od Bogote do Bogatića u najboljem slučaju mogao smatrati neveštim pokrenuo je invenciju jedinog srpskog proznog desperadosa koji je vekovni mezimac postpetooktobarskog mejnstrima. Ostalo tek treba da postane istorija: ljupka neprozirnost naslova poput „Čuo sam to kroz vino“ oterala je Ćiricu-Ćirilicu na sentimentalno hodočašće stazama bluza i roka, egzistencijalne krize i ljubavne patnje.
Stilskoj nesuvislosti koja prerasta u bizarno očuđenje pisac duguje i sam naslov ove zbirke. Ko od nas neće tu zbunjujuću – a opet nekako zaumno logičnu – sintagmu „solidno srce“ prepoznati kao odjek odnegovanog jezičkog neznanja radio-voditelja koji su adolescentski publikum godinama uveravali da se pesma grupe „ZZ Top“ zove „Uspavani prtljag“ – a ne „Vreća za spavanje“ (što je, složićete se, bar za nijansu verovatniji smisao)? Taj je nenamerni jezički ludizam i danas čujan u stihovima domaćih pop pesmica gde caruju opskurna zanimanja kakvo je, na primer, „vojnik sreće“, dok nesrećni ljubavnici jedno drugom malo „zovu ime“, a malo – turu pića.
Piće je, uz muziku, sveto mesto Ćirićevih priča: alkoholno nadahnuće obojilo je kaleidoskopski sevdah njegovih junaka koji su svi redom „u cvetu ludosti“, zaljubljeni u „čisti rum u sve tri boje“ što se plemenito valja u ustima „ko da si stavila belutak pod jezik“. Sve špice i šiparice, sanjari i čergari iz Solidnog srca opčinjeni su zaboravljenim dodirima i emotivnom bliskošću koja izmiče u nepovrat. No, „telesne ekskurzije“ koje Ćirić pominje sad ne uključuju samo ludu žurku i treš erotiku, nego i opasnu blizinu skalpela. Tako je u priči „Problematičan čovek“ operacija srca lajtmotiv skrivene, dobro kamuflirane povesti o ženama koje od srca najviše i zaziru. Robokap-rekonvalescent svetačkog imena, „u purpurnoj košulji od poliestera, zavodnički razdrljenoj, strukiranoj i uvučenoj u svetlucave zvoncare koje padaju na srebrne čizme s platformama od dvadeset santimetara“, luta od jedne bivše ljubavi do druge, sve u nadi da će ovlašnim dodirom i okorelim mužjačkim hvalisanjem mrtvu prošlost probuditi iz anestezije.
Zbirka priča nastala iz erotičnog ritma Marvina Geja spada u „književnost ispod pojasa“: dert Ćirićeve proze izvire iz iste mreže krvnih sudova iz koje će izroniti njegova geografska i poetička sabraća: Zvonko Karanović, Saša Stojanović, Dejan Stojiljković. Oni su zaposeli čitav „južnjački pojas“ u kome nema klasnih ni interesnih podela, postoje samo estetičke: podela na ono čemu se robuje i ono za šta se navija, bilo da je tema fudbal, rok ili rokanje. Saša Stojanović Čarli u najnovijem romanu Var(Filip Višnjić, 2008) plete mrežu vonegatovske pripovesti oko vojnih intervencija iz apokaliptične 1999, i to uz asistenciju tridesetak svedoka iz redova polubogova i ljudi, sa sve umetnutim lecima za podizanje borbene gotovosti i dežurnim alter egom Čarlijem. Ovaj Leskovčanin nastavlja povest o svom dvojniku koji je bio zatvaran, osuđivan, proganjan i praćen u prethodnim romanima Krvoslednici (2003) i Manchester City Blues (2006); sasvim u duhu američke „tvrdo kuvane“ proze, svoju biografiju pretvara u proračunati produžetak umetničkog dela. Dejan Stojiljković se šegači sa mačizmom naoružanih spodoba u trenerkama koje za svaku senku sumnje surovo ubijaju – obično pogrešnog čoveka – ali je mrtav ozbiljan kad piše o uzvratnim posetama britanskih i nemačkih elektronskih bendova u cilju otkrivanja Tajne Stvaranja. U Stojiljkovićevoj zbirci priča Low Life (2007), koju baš Magični Ćira potpisuje kao urednik, vrte se neispričane anegdote iz muzičkog mikrokozma od Džegera do Galagera. Zvonko Karanović kao da je prva dva dela najavljene trilogije, Više od nule (2005) i Četiri zida i grad (2007) naslonio na Ćirićev roman Prisluškivanje (2000); opisujući nišku kulturu suvišnih ljudi, alternativaca koji su se zaglavili među ikonama pop kulture dok im rat diše za vrat, Karanović ima ambiciju da u najavljenom romanu Blatojužnjačku urbanu mitologiju dopuni još jednim svedočanstvom o muzici, ljubavi i odlasku u rezervu umesto u pečalbu.
Svi su pisci južnjačkog pojasa odreda hardkor obožavaoci skaza, te stare i proverene tehnike fingirane autentičnosti; oni u širokom luku zaobilaze Petrije iz svoje kasabe, radije dajući reč sreskim kriminalčićima, didžejevima i narkosima, njihovoj zaljuljanoj vizuri sveta u kojoj nema sreće bez nasilja ni vere bez oružja.
Ali ni južnjački mačizam nije večit. Književnoj policiji odranije poznat kao stalno zaposlen atentator na rodne studije, don Ćirleone je sada krotko prepustio podijum i mikrofon raskošnim ženskim glasovima. Bila to „zemunska Mediteranka“ iz priče „Ekspresni put do mog srca“ panično i sitničavo usredsređena na kvalitet hotelske usluge na grčkim ostrvima ili pak napuštena ljubavnica koja sastavlja kompilaciju pesama kao svoju emotivnu mapu („Idemo na“, još jedan namerno semantički skandalozan naslov), glas Ženskog nije tek glas Razlike niti margine, već je to glas nove arogantne osnaženosti i odlučnosti, glas od kog južnjački mačizam krcka i puca.
Poređenje Ćirićeve knjige ponosnog jecanja sa Haj fideliti Nika Hornbija nameće se najviše zbog liste pesama kao poetičke reminiscencije: Rob Fleming sebe od očaja i besmisla spasava tako što polupromašen život pretvara u top-listu savršeno razmerenih pesama, dočim Ćirićevi paćenici iz Solidnog srca poderanu mrežu očajnog zavodnika bacaju naslepo, srljajući u stupice oko neosvojivih utvrđenja u kojima caruju seksi predatorke kamenih srca. Dve po svemu drugom daleke knjige povezuje nežna muškost glavnih junaka, njihov tihi i nevoljki oproštaj od uloge zavodnika i osvajača koju više nisu u stanju da hladnokrvno igraju. Ostaju im samo pesme i snovi. Zato je, kao u priči „Suviše zauzet mislima o dragoj“, za ženu i moguće reći da je „raznizana kao prepričana muzika“. Životni udarac zadat mačo menu pravo u meki stomak aktivira njegov centar za nežnost, i tako počinje osvajanje istorije: od lošeg prevoda do tužnog dnevnika ne jedne, već mnoooogih ljubavi. Jadikovka koja se čuje samo kroz vino.

Dobri i loši Banaćani
BAŠTINA 
Rođen pre vremena, sa sedam meseci, Stevan nije pokazivao znake života i tek prilikom kupanja povratio se u život. Prvih godinu dana nikako nije otvarao oči i svi su strepeli da će ostati slep. Progledao je tek oko prvog rođendana. Čudesno rođenje i još čudesniji dani najranijeg odrastanja mora da su za porodicu i okolinu predstavljali neobično znamenje. Ako je to bio znak da je upravo Stevan predodređen da nastavi kreativnu nit porodične tradicije, onda je vreme pokazalo da je bio istinit…
Stevan Aleksić (Arad, 1876. – Modoš, 1923) potekao je iz slikarske porodice u kojoj su se i deda Nikola i otac Dušan bavili slikarstvom. Osnovnu i građansku školu završio u Aradu, prve slikarske pouke dobija od oca, a 1895. odlazi u Minhen gde slikarstvo najpre uči privatno, a potom na Akademiji (u klasi  Nikolasa Gizisa, Grka). Zbog očeve smrti prekida studije (1900) i nastanjuje se u Modošu (današnji Jaša Tomić), gde je sazidao kuću sa ateljeom i oženio se modoškom učiteljicom Stefanijom Lukić.
Životu i stvaralaštvu Stevana Aleksića, čiji opus čini oko 230 štafelajnih slika, preko 20 crkvenih objekata sa oko 100 ikona i velikim brojem zidnih kompozicija, kao i šezdesetak crteža i skica, istoričarka umetnosti Jasna Jovanov posvetila je doktorsku disertaciju (odbranjena 2004. na Univerzitetu u Novom Sadu) koja je nedavno objavljena u izdanju Matice srpske i Spomen zbirke Pavle Beljanski.
Od početka karijere Stevan Aleksić bavio se oslikavanjem crkava i slikanjem monumentalnih religioznih i istorijskih kompozicija. Zidne slike i ikonostase ostvario je između ostalih, u Uspenskoj crkvi u Čakovu, novosadskoj Sabornoj crkvi, u manastiru Bešenovo, Preobraženskoj crkvi u Pančevu, Sabornoj crkvi u Sremskim Karlovcima, za čiji je fasadu slikao „Raspeće”. Ovu sliku karlovački prota, sveštenik Jovan Jeremić, ocenio je kao kopiju rađenu „po običaju u zapadnoj crkvi”, uprkos brojnim pohvalama savremenika koji su u slici prepoznali životnost prizora i bravuroznost u realizaciji.
(/slika2)Minhensko školovanje predstavlja nezaobilaznu činjenicu u razumevanju i novijem tumačenju stvaralaštva Stevana Aleksića, mada se, za razliku od mnogobrojnih minhenskih đaka koji su na studije uglavnom dolazili iz Beograda i učestvovali u likovnom životu srpske prestonice, nije uklapao u beogradsko slikarstvo sa početka 20. veka. Delo „Veseli Banaćani”, po kome se danas Aleksić najviše prepoznaje, dočekano je na nož kritike na Četvrtoj jugoslovenskoj umetničkoj izložbi (1912). Moša Pijade je tada izjavio da u „srpskoj Ladi izlaže još i neki Aleksić iz Modoša, koji je dao jedne do zla boga loše Banaćane”.
Neslavni beogradski nastup uticao je na to da se Stevan Aleksić više nikada nije odvažio da izlaže u Beogradu, a prestonica mu u narednoj polovini veka nije poklanjala gotovo nikakvu pažnju. Beogradski neuspeh, međutim, nije ugrozio povoljan prijem koji je Aleksić imao u Vojvodini, o čemu svedoče pozitivne ocene podstaknute izlaganjem slike „Spaljivanje moštiju Svetog Save”.
I posle neuspeha „Veselih Banaćana”, Aleksić nastavlja da varira teme kafanske atmosfere. Veseli Banaćani doživeli su više replika, a u poslednjoj iz 1922. Aleksić u sliku smešta i svoj autoportret i postaje učesnik zabave, ali i svedok i voajer. Scene iz krčme, povratak veselog kafanskog društva blatnjavim ulicama bili su popularna tema u Aleksićevo vreme, ali, kako su utvrdili istoričari, dok je Uroš Predić ovim temama davao moralizatorsku notu, Aleksić nije imao takve namere.
Jasna Jovanov kaže da Aleksić spada u one slikare koji su često, u procesu samoispitivanja prikazivali životna raspoloženja na sopstvenom licu.
Uporedo sa radom u crkvama tokom prve decenije 20. veka, Aleksić radi portrete, naručene, reprezentativne ili intimne. Jedan od antologijskih jeste portret dece pukovnika Konca.
Životom i radom Stevan Aleksić bio je vezan za pogranično područje Austrougarske monarhije, bez mnogo kontakata sa Beogradom. Često je proglašavan za epigona, marginalca i umetnika anahronog izraza. Nekadašnji učenik i dugogodišnji Aleksićev saradnik Vasa Pomorišac izneo je jednom prilikom stroge ocene na račun slikarevog života u seoskoj sredini: „Živeći u palanci, koja je imala sve sitničarske vrednosti ovakvih sredina, njegov se duh nije mogao razviti do one zavidne visine koju mu je prorokovao njegov profesor Gizis. On je bio daleko izvan tog velikog pokreta prečišćavanja i lagano umirao u palanačkoj čamotinji, sa jednom bolnom notom u duši jer nije ostvario sebe…”
Dr Jasna Jovanov upustila se u ponovno preispitivanje višeznačnih vrednosti Aleksićevog stvaralaštva na osnovu podele na istorijsko, religijsko i žanr slikarstvo, sa posebnim naglaskom na elementima simbolističke poetike u portretima i autoportretima, kao i na fazu radikalnog simbolizma.
„Tek posmatran sa aspekta poetike slikarstva Minhenske škole i u kontekstu srednjovekovnog slikarstva, u odnosu na umetnička kretanja u regiji u kojoj je živeo i stvarao, kao i istorijskih okolnosti koje su njegovo stvaranje pratile, Aleksićev opus je moguće sagledati u drukčijem, pozitivnijem svetlu”, kaže Jasna Jovanov i naglašava da se najznačajniji segment slikarevog opusa svojom simbolističkom orijentacijom uklapa u aktuelne tokove evropske umetnosti.

Odzvonilo haosu oko pijaca
Nelegalnoj trgovini i komunalnom haosu oko beogradskih pijaca ovoga vikenda ističu poslednji dani. Kako saznajemo, „Gradske pijace”, direktori još nekoliko gradskih preduzeća i gradonačelnik Dragan Đilas potpisaće, u ponedeljak 17. novembra, memorandum o razumevanju i saradnji i ozvaničiti opšte principe rešavanja problema komunalnog nereda oko pijaca u prestonici.
U razgovoru za „Politiku” novi direktor preduzeća „Gradske pijace” mr Dragan Pušara (G 17) ističe da će tržnice Beograda za najmanje tri godine izgledati potpuno drugačije nego danas. Pod pretpostavkom da postoji politička volja i saglasnost za realizaciju ideja.
Najavljujete oslobađanje pijaca od divlje trgovine? 
– Memorandum potpisujemo u ponedeljak, a već narednog dana krećemo u sinhronizovanu akciju. Razgovarao sam sa nadležnima iz policije, tržišne inspekcije, sekretarijata i kolegama iz drugih preduzeća. Rešeni smo da se zajedno suprotstavimo tom problemu. Ovo preduzeće će biti koordinator, obezbedićemo vozila, ljude, a pripremićemo i prostor za oduzetu robu. Ova akcija će se sprovoditi svakoga dana, naredne godine.
Očekujete li protivljenja? 
– Razumemo socijalni ambijent i one koji prodaju robu na kutijama. Vrlo brzo ćemo kod Vidikovačke pijace srediti jedan plato, u produžetku, ograditi ga i dati im mogućnost da tu trguju. Ako je to kategorija ljudi koji su zaista ugroženi, postoji nadležni sekretarijat koji može da subvencioniše te zakupce. Određeni broj tezgi možemo da damo i besplatno. Ako je gradonačelnik tražio da budemo profitabilni, onda zaista moramo da počnemo da se borimo i protiv nelojalne konkurencije.
Koji su još načini da ispunite zahtev gradonačelnika koji traži od svih javnih preduzeća da do kraja 2009. godine ostvare prihod ili bar posluju na nuli? 
– Našao sam preduzeće u minusu od 41 milion dinara, ali postoje i potraživanja od zakupaca od 48 miliona. Uveli smo kratkoročne mere za poboljšanje poslovanja i mislim da ćemo do kraja godine imati pozitivno stanje na računu. Takođe, od 1. januara, svi zakupci poslovnog prostora će dobiti nove anekse ugovora. Tim paketom ovo preduzeće planira da znatno poboljša prihode.
Znači li to povećanje cena? 
– Ne, samo jedan obostrano korektniji i odgovorniji odnos. Imamo oko 250 sudskih sporova sa zakupcima poslovnog prostora koji ne izmiruju svoje obaveze. Želimo da naš prostor stavimo pod kontrolu. Novim ugovorima tražićemo depozit od zakupaca u vrednosti od tri mesečne kirije. Imaćemo i mogućnost da tražimo nadoknadu ukoliko ustanovimo štetu u poslovnom prostoru.
Neće biti otpuštanja, smanjenja plata zaposlenima?
– Interes je da imamo profit, da podelimo dividende radnicima. Nemamo neki značajniji višak radnika. Neki će otići u penzije, a osnovaćemo i odeljenje za, takozvane, mobilne pijace. Preuzećemo organizaciju svih esnafskih sajmova u gradu, recimo meda, rakije… Kupićemo lepe gondole koje će ujedno biti i ukras nekih gradskih trgova.
Planirate li rekonstrukciju nekih tržnica? 
– Imamo mnogo ideja i planova, ali moramo prvo da rešimo probleme koje smo zatekli. Na prvom mestu to je komunalni haos oko pijaca. Posebno kod „Kvantaške pijace” ispred koje su, sve do autoputa parkirani kamioni, a koja godišnje ostvaruje veliki gubitak. U širini „Tempa” nema nijednog kamiona, a kod „Kvantaša” ih je 500. Dakle, ima načina da se ovo pitanje reši i mi ćemo to uraditi vrlo brzo. 
I. Albunović
-------------------------------------------------
Moguće preseljenje „buvljaka”
Direktor gradskih pijaca dobio je nedavno od opštine Novi Beograd zahtev da se Otvoreni tržni centar, poznatiji kao „buvljak”, iseli sa ovog placa pre održavanja Univerzijade u Beogradu, odnosno do jula 2009. godine.
Slične namere pokazuje, saznajemo, i GSP koji planira da proda zgradu u Bulevaru kralja Aleksandra u kojoj trenutno posluje „Depo”. Gradske pijace u ovim tržnicama ostvaruju četvrtinu ukupnih prihoda.
---------------------------------------------
Stručnjak za bezbednost hrane
Među 28 kandidata koji su konkurisali za mesto direktora „Gradskih pijaca” izborna komisija je odlučila da na ovu poziciju, u naredne četiri godine, postavi mr Dragana Pušaru. Istoga dana pošto je imenovan za direktora ovog preduzeća Pušara se odrekao mesta odbornika partije G 17 u gradskom parlamentu.
Diplomirao je na Fakultetu veterinarske medicine 2003. godine, a nakon master studija u inostranstvu i Beogradu, dve godine kasnije, postao magistar kvaliteta i bezbednosti hrane. Bio je predsednik međunarodne radne grupe za izradu Strategije o bezbednosti hrane, a od 2007. godine je zamenik direktora Akreditacionog tela Srbije.

I invalidi bi da se parkiraju
U Beogradu postoji 824 parking mesta koja su rezervisana za invalide, ali ih često uzurpiraju neodgovorni vozači. Zbog toga su predstavnici nekoliko udruženja osoba sa invaliditetom na jučerašnjem okruglom stolu održanom u sklopu akcije „I mi bismo da se parkiramo” zatražili od „Parking servisa”, Sekretarijata za saobraćaj, komunalnih inspektora, kao i Ministarstva za rad i socijalnu politiku da im omoguće nesmetano parkiranje tako što će najstrože kažnjavati ovakvo nemarno ponašanje nesavesnih građana.
Invalidi su insistirali i na uvođenju kaznenih poena za vozače koji se parkiraju na mesta namenjena njima, što su predstavnici grada i Republike u načelu podržali, ali su istakli da je prethodno neophodno podići nivo svesti stanovništva. Naglasili su i da su uspeli da spreče manipulaciju nalepnicama kojima osobe sa invaliditetom obeležavaju svoja vozila. Tako je Radenko Vuković, direktor Sektora za poslove razvoja i organizaciju parking kontrole u „Parking servisu”, rekao da su do 2003. godine ove nalepnice mogle da se kupe na buvljaku, pa su ih mnogi vozači lepili na automobile kako bi izbegli plaćanje parkinga.
– Imali smo slučaj da se jedna osoba šest meseci parkirala ispred naše zgrade u Ulici Starine Novaka tako što je na kolima imala nalepnicu namenjenu invalidima. Na kraju smo utvrdili da je reč o studentu Građevinskog fakulteta koji uopšte nije bio invalid – kazao je Vuković navodeći jedan od bezbroj primera zloupotrebe ovih nalepnica.
Jelena Kotović, ispred Ministarstva za rad i socijalnu politiku, naglasila je da će predložiti nadležnim ministarstvima izmenu zakonske odredbe prema kojoj osobe sa invaliditetom ove nalepnice mogu da koriste samo u mestu prebivanja.
– Nedopustivo je da neko ko je invalid i živi u Beogradu ne može da se parkira u Novom Sadu ili Nišu, jer mu markica važi samo na teritoriji glavnog grada. Pokušaćemo da to izmenimo i da vam omogućimo da nesmetano parkirate automobile ne samo u svim mestima u Srbiji, već i u drugim zemljama. Da bismo to postigli insistiraćemo na uvođenju jedinstvene nalepnice koja će važiti svugde – poručila je Jelena Kotović osobama sa invaliditetom.
Predstavnici invalida tada su zatražili da „Parking servis” bude ažurniji u odnošenju vozila koja uzurpiraju prostor namenjen ovoj kategoriji stanovništva, ali su dobili dobro poznat odgovor: „Moramo prvo da dobijemo nalog od komunalne inspekcije”. Direktori „Parking servisa” rekli su da ukoliko prethodno ne dobiju nalog nemaju ovlašćenja da odnose vozila taman da se ona parkiraju na sam ulaz u javnu garažu. Tada su se u raspravu uključili i komunalni inspektori više beogradskih opština koji su istakli da ih u obavljanju posla koči Zakon o komunalnim delatnostima.
– Po zakonu mi ne možemo odmah da odnesemo vozilo koje je nepropisno zauzelo prostor namenjen invalidima, već moramo da čekamo sat vremena, pa tek onda da dovedemo „pauka” – žalili su se komunalni inspektori.
Predstavnici nekoliko udruženja osoba sa invaliditetom pokušali su da se izbore i za uvođenje liftova u javnim garažama, kao i toaleta koji bi odgovarali njihovim potrebama. Oni su ukazali i na problem nedostatka parking mesta za ovu kategoriju sugrađana, ali su ih iz Sekretarijata za saobraćaj uverili da će, za početak, dobiti dva mesta za parkiranje ispred Palate pravde.

Pančevački most mora da bude bezbedan
Ministarka za Nacionalni investicioni plan Verica Kalanović obišla je juče Pančevački most gde se izvode radove, i naglasila je da je sanacija tog mosta veoma važna, jer on povezuje jugoistočnu sa srednjom Evropom. Istakavši da se radovi delom finansiraju iz sredstava NIP-a, ona je kazala da sanacija mora zadovoljiti bezbednosne i sve druge standarde.
Kalanovićeva je najavila da će sledeći projekat NIP-a biti izgradnja mosta kod Vinče, kako bi se zaokružila obilaznica oko Beograda i rasteretio saobraćaj kroz centralnu zonu grada. Sredstva za rekonstrukciju Pančevačkog mosta, u iznosu od 600 miliona dinara, obezbediće Direkcija za građevinsko zemljište i izgradnju Beograda, dok će iz gradske kase biti izdvojene 1,2 milijarde dinara.
Najviše novca biće obezbeđeno iz NIP-a – 1,6 milijardi, opština Pančevo izdvojiće 200 miliona dinara, dok je projekat rekonstrukcije mosta izradio Saobraćajni institut CIP. Radovi prve faze obuhvataju skidanje rđe, zaštitu od korozije i farbanje, a započeli su u julu i treba da traju do kraja godine, kada će biti raspisan novi tender za izvođača druge faze radova.
Ona će obuhvatiti rekonstrukciju saobraćajnica na samom mostu i pristupnih puteva, a planirano je da traje godinu i po dana.

Novi život Doma omladine
Renoviranje sale „Pogon”, fasade i krova programskog dela Doma omladine, kao i trga u Dečanskoj ulici biće završeni do kraja novembra, saopšteno je juče u Domu omladine. Ovu zgradu, koja važi za jedan od simbola glavnog grada, juče su obišli Dragan Đilas,gradonačelnik,  Kameron Manter, ambasador Sjedinjenih Američkih Država i predstavnici američke Organizacije za međunarodnu pomoć. Drugu fazuobnove Doma omladine, vrednu oko 1.200.000 dolara, finansirala je Agencija SAD za međunarodni razvoj, a prilikom svečanog obilaska iskazana je zahvalnost američkim građanima na ovoj donaciji.
Obnova Doma omladine počela je 2007. godine kada je tadašnji američki ambasador Majkl Polt pokrenuo inicijativu da se Beogradu dodeli novčana pomoć. Odluku da li će on biti utrošen za kupovinu vozila za potrebe Hitne pomoći ili za obnovu Doma omladine doneli su Beograđani glasajući SMS-om i posredstvom interneta. U anketi je učestvovalo oko 65.000 građana, a Dom omladine je dobio 54 odsto glasova.
– Za obnovu zgrade američki narod je na početku dao 1.000.000 dolara, ali smo pre mesec dana odlučili da toj sumi dodamo još 192.000 dolara, kako bi sala „Pogon” dobila novu svetlosnu i zvučnu opremu. Očekujemo da gradske vlasti uskoro izdaju sve potrebne dozvole i da ova ustanova počne novi život – rekao je Kameron Manter.
Sala „Pogon”, koja je obnovljena sredstvima iz američke donacije, uskoro će u znak zahvalnosti biti preimenovana u „Amerikanu”. Najavljeno je da će ova dvorana biti opremljena najsavremenijim svetlosnim i zvučnim uređajima, jedinstvenim u ovom delu Evrope.
U prvoj fazi radova u Domu omladineobnovljen je zadnji deo fasade, liftovi, kao i vodovodne i kanalizacione cevi.Milan Lučić,direktor ove ustanove,najavio je još jednu fazu radova, a oni bi trebalo da počnu sledeće godine.Tada će se obnoviti Džez klub, Velika sala u suturenu i hodnici, a ovaj deo posla finansiraće se iz gradskog budžeta.

Ana Ivanović u zagrljaju osnovaca
Opšte oduševljenje osnovaca, ali i njihovih predavača i roditelja, izazvalo je jučerašnje gostovanje Ane Ivanović u školi „14. oktobar” u Bariču koja je donacijom poznate teniserke priključena Unicefovom programu „Škola bez nasilja – ka sigurnom i podsticajnom okruženju za decu”. Neobuzdani aplauz, blicevi fotoaparata i uzvici dece: „Ti si naš uzor, zbog tebe treniramo!”, ispunili su salu u kojoj je srdačno dočekana. Otkrivajući da je njen idol i inspiracija bila Monika Seleš, proslavljena teniserka kaže da je ovakva dobrodošlica najvrednije priznanje.
Opkoljena osnovcima koji su se gurali da joj budu bliže, uzmu autogram ili je poljube, ne skidajući osmeh sa lica, Ivanovićeva je savetovala školarce da budu dobri, izbegavaju svađe, pomažu jedni drugima.
– Bićete prave „face” ako ste najbolji prijatelji, druželjubivi i blagonakloni. Ne dozvolite da vas neuspeh obeshrabri. Mnogo je važnije od pobede da vaša svakodnevica bude fer-plej – hrabrila je Ana Ivanović školarce koji su upijali svaku njenu reč.
Nina Jakšić i Kristina Drenjanin, osmakinje OŠ „14. oktobar” poručile su da na Anu treba da se ugledaju i odrasli. Za njih je ona najlepša, uspešna, pametna, a tako dobrog srca.
– Ovo je jedna od „mojih” škola a ima ih još 14 u kojima sam pomogla realizaciju projekta „Škola bez nasilja”. Presrećna sam što mogu da doprinesem naporima da se reši ovaj ozbiljan problem – rekla je Ana Ivanović. Ističući da „nema prave sreće dok god deca pate” pozvala je sve ljude dobre volje da učestvuju u ovom programu i pruže mališanima šansu za bolje i srećnije detinjstvo.

Teniski tereni uzdrmali koaliciju
Smederevo – Suvlasnici firme „Utva – Milan Premasunac“ iz Kačareva, koji su pre godinu dana od kompanije „Ju-Es stil” kupili staru železaru, demantovali su juče optužbe lidera Koalicije za bolje Smederevo Milana Lukića da im je bilo ko iz lokalne vlasti obećao dobijanje dozvole za izgradnju teniskih terena sa pratećim objektima, na potesu pored Dunava, koji je kupljen u paketu sa železarom.
– Istina je da smo napravili grešku i sagradili temelje terena za tenis bez dozvole, ali smo radove obustavili čim nam je to naložila građevinska inspekcija. Nemamo ništa protiv da se to sruši i da se poštuje zakon, ali naša namera je bila da Smederevu omogućimo nove terene za takmičenja uz sve neophodne prateće uslove, zgradu sa svlačionicama, toaletima, restoranom. Šteta je, ali i dalje ćemo pokušavati da dobijemo dozvole za izgradnju – rekao je novinarima Novica Grgić, jedan od tri suvlasnika „Utve”.
Inače, „teniska afera” već danima preti da ugrozi opstanak ovdašnje vladajuće koalicije. Milan Lukić, lider Koalicije za bolje Smederevo, koja je deo vladajuće većine, podneo je pre dva dana ostavku na mesto saradnika gradonačelnika za privredu i investicije, a kao jedan od razloga naveo je upravo „divlju gradnju“ na obali Dunava, optuživši zamenicu gradonačelnika Jasnu Avramović da sa svojim saradnicima „štiti“ ovaj bespravni projekat.
Pomenutoj jučerašnjoj konferenciji za novinare prisustvovao je i Nenad Janković, vlasnik firme „TASS-Janković“, koju je „Utva” angažovala kao izvođača radova. Jankovićevi ortaci u firmi su Nenad Maksić, član Gradskog veća, i Nenad Maksimović, odbornik Pokreta za Smederevo, na čijem čelu je Jasna Avramović. Na naše pitanje ima li njihov politički uticaj bilo kakve veze sa gradnjom teniskih terena Janković je odgovorio:
– Oni nemaju nikakve veze sa ovim, to je započeto u vreme prethodne vlasti. A Milan Lukić je jedini čovek u Smederevu kome smeta izgradnja teniskih terena.
Jedan od suvlasnika „Utve” – Zlatibor Kovjanić tvrdi da je u februaru imao nezvaničan razgovor sa Lukićem na ovu temu, dok ovaj još nije bio u vlasti, ali da su se u međuvremenu stvari promenile.
Na drugoj strani, Lukić je optužio vlasnike „Utve” da vrše pritisak i na gradonačelnika da se odustane od izmeštanja pružnog koloseka sa obale reke, jer su im šine neophodne za transport i pretovar robe. Prema Lukićevim rečima, oni tako opstruišu najvažniji projekat za Smederevo – preseljenje teretne luke iz centra grada.
– Ne vršimo pritisak, ali je istina da razgovaramo o mogućnosti ostanka barem jednog koloseka, bez koga bismo mi praktično ostali bez mogućnosti da transportujemo robu – odgovorio je Kovjanić na Lukićeve prozivke.

Zemljotres jačine 5,7 stepeni Rihterove skale pogodio Čile
Zemljotres jačine 5,7 stepeni Rihterove skale pogodio je danas Čile, saopštio je Evropsko-mediteranski seizmološki centar (EMSC).
Epicentar zemljotresa bio je 39 kilometara severoistočno od glavnog grada Santjaga sa oko 4,8 miliona stanovnika.
Do sada nema izveštaja o eventualnim žrtvama ili šteti, preneo je Tas.

Vučić priredio večeru za predsednika Crne Gore
Predsednik Srbije Aleksandar Vučić ugostio je na večeri predsednika Crne Gore Jakova Milatovića, koji boravi u zvaničnoj poseti Srbiji.
„Poželeo sam dobrodošlicu predsedniku Crne Gore Jakovu Milatoviću, uveren da otvaramo novo poglavlje u odnosima između naših zemalja i bratskih naroda", napisao je Vučić na Instagram nalogu "budućnostsrbijeav".
Prethodno je Milatović na svečanom prijemu u Crnogorskoj kući u Beogradu, poručio da, nakon poseta Evropskim institucijama i sedištu NATO u Briselu, dolazi u Beograd "u nameri da da doprinos revitalizaciji političkih odnosa dve zemlje".
Milatović je danas stigao u zvaničnu dvodnevnu posetu Srbiji, a na aerodromu "Nikola Tesla " u Beogradu dočekao ga je prvi potpredsednik Vlade i ministar spoljnih poslova Srbije Ivica Dačić.
Kako je najavljeno, Milatović će se sutra, uz ceremonijalni doček ispred Palate Srbija, sastati sa predsednikom Srbije Aleksandrom Vučićem, a nakon toga i sa predsednikom Narodne skupštine Vladimirom Orlićem.
Predviđeno je da predsednik Crne Gore u okviru posete položi venac na Spomenik neznanom junaku na Avali uz vojne počasti, kao i da položi cveće ispred Osnovne škole "Vladislav Ribnikar".

U Indiji 15 mrtvih zbog monsunskih kiša
Najmanje 15 ljudi poginulo je na severu Indije u poplavama i klizištima izazvanim monsunskim kišama, a Nju Delhi je zabeležio rekordnu količinu padavina u jednom danu u poslednjih 40 godina, saopštle su danas tamošnje vlasti.
U Nju Delhiju, gde su putevi bili potopljeni, palo je 153 milimetra kiše, najviše u jednom julskom danu za 40 godina.
Pošto meteorološke službe predviđaju još jedan dan jake kiše, vlasti su naložile da škole u Nju Delhiju budu sutra zatvorene.
Mediji su preneli da je 15 osoba poginulo u protekla 24 sata u šest indijskih saveznih država na severu.
Planinske države su najteže pogođene. Prijavljena su klizišta na oko 700 puteva.
Period monsuna u Indiji traje od juna do septembra i svake godine ima žrtava i pričinjena je materijalna šteta, prenosi Tanjug.

Zelenski još nije doneo odluku da li će prisustvovati samitu NATO-a u Viljnusu
KIJEV – Ukrajinski predsednik Volodimir Zelenski još nije doneo konačnu odluku da li će ići na samit NATO-a u Viljnusu, izjavila je danas potpredsednica ukrajinske vlade za evropske i evroatlantske integracije Olga Stefanišina.
Ona je za ukrajinske medije rekla da će konačna odluka Zelenskog o prisustvu samitu NATO-a biti doneta u zavisnosti od završnih dokumenata tog skupa na kojima se još radi, preneo je TAŠ.
Generalni sekretar NATO-a Jens Stoltenberg rekao je ranije da će Zelenski prisustvovati prvom sastanku Saveta Ukrajina-NATO na marginama samita.
Stoltenberg, međutim, nije obećao da će tokom samita u Viljnusu Ukrajina biti pozvana da se pridruži NATO-u nakon što se neprijateljstva u zemlji završe.

Teško do neradne nedelje u trgovinama
Tri godine posle Crne Gore, još jedna zemlja u našem okruženju zabranila je rad nedeljom. U Hrvatskoj je pre nekoliko dana stupio na snagu novi zakon o trgovini prema kojem će prodavnice nedeljom biti zatvorene. Zabrana ipak nije potpuna, jer trgovci mogu odabrati 16 nedelja u godini tokom kojih bi eventualno mogli da rade. Radno vreme od ponedeljka do subote samostalno će određivati trgovac, ukupno do 90 sati sedmično.
 
U Srbiji se nedelja po pravilu tretira kao neradni, odnosno dan za odmor. U Savezu samostalnih sindikata trgovine Srbije podsećaju da u zakonu ipak treba da piše da je nedelja dan odmora, a ne da je „po pravilu dan odmora”, kako je prema važećem zakonu. Naglašavaju i da zahtev da se zabrani rad prodavnica nedeljom u Srbiji ne znači zalaganje za manje rada, jer prema zakonu radna nedelja traje pet dana, sedmično se radi po 40 časova, a rad nedeljom nije regulisan.
Radoslav Topalović, predsednika Saveza samostalnih sindikata trgovine, podseća da je u zemlji trenutno angažovano oko 300.000 trgovaca koji u proseku mesečno zarade oko 54.000 dinara, što je otprilike na nivou iznosa minimalne potrošačke korpe.
– Neosnovane su procene poslodavaca da će biti manji promet u radnjama ako nedelja i državni praznici budu neradni dani, jer će se kupci u istom obimu snabdevati radnim danima. Kupac koji je rešen da pazari neki proizvod, kupiće ga ili dan ranije ili dan kasnije. Zato, ti prigovori nisu utemeljeni. Drugo, ukidanjem nedelje kao radnog dana neće biti smanjena potreba za angažovanjem radnika, već naprotiv, više njih biće potrebno da radi, recimo, subotom i ponedeljkom, jer će tada biti i više prometa – smatra Topalović. Podseća da početak i kraj radnog vremena nije stvar kolektivnog pregovaranja nego je Zakonom o radu regulisano da radna nedelja traje 40 časova. Zato je ovaj sindikat tražio da se izmeni taj propis kako bi nedelja bila neradni dan, a da izuzete budu samo institucije koje su od javnog značaja i moraju da rade nedeljom. Od prve inicijative prošlo je  sedam godina, ali niko nije bio voljan da se ozbiljnije time pozabavi, ni Socijalno-ekonomski savet, ni Ministarstvo za rad i zapošljavanje, jer su to institucije kojima su sindikati podnosili inicijative.
Savez samostalnih sindikata je na tu temu svojevremeno čak i anketirao radnike, a analiza je pokazala da većina zaposlenih ne želi da radi nedeljom.
– Nisam siguran da bi sada, u naletu ove inflacije, isto tako razmišljali. Verovatno bi pristali da rade nedeljom za veću naknadu. Zato podržavamo inicijativu da se rad nedeljom plaća kao i državni praznik, da dnevnica bude 110 odsto tog dana – dodaje Topalović. Navodi da onaj ko mora na posao nedeljom zaista treba da bude više plaćen, zato što više radi i nije sa porodicom.
Podsećanja radi, onaj ko radi nedeljom ne ostvaruje po zakonu pravo na uvećanu platu, sem u slučaju da to nije uređeno aktom između poslodavca i zaposlenog. Fiksno uvećanje zarade nije prepoznato jer je poslodavcima data mogućnost da rad organizuju kako njima odgovara. Stručnjaci za radno pravo naglašavaju da zbog uvećanja zarade za rad nedeljom ne bi bilo neophodno menjati Zakon o radu, jer je naš propis ekstenzivan u tom delu, pa je opštim aktom moguće predvideti razloge za uvećanje plate koja nije opisana u samom zakonu. Kako je ranije za „Politiku” objasnio Bojan Urdarević, profesor radnog prava na Pravnom fakultetu u Kragujevcu, ne postoji nikakva zakonska prepreka da se sa postojećim zakonom predvidi dodatno plaćeni rad i da se utvrdi iznos uvećanja zarade nedeljom.
– Samo, to niko neće da radi, jer ne postoji zakonska obaveza – naveo je on.
Predstavnici sindikata smatraju da neradna nedelja ne bi mogla da prouzrokuje nove otkaze, jer u trgovini već postoji manjak radne snage, ali poslodavci ipak tako ne misle. Strahuju od pada prometa i profita, smanjenja zarada, otpuštanja radnika u sektoru maloprodaje, nezadovoljstva potrošača...

Milatović: Cilj posete Srbiji revitalizacija političkih odnosa
Predsednik Crne Gore Jakov Milatović poručio je večeras, na svečanom prijemu u Crnogorskoj kući u Beogradu, da, nakon poseta Evropskim institucijama i sedištu NATO u Briselu, dolazi u Beograd „u nameri da da doprinos revitalizaciji političkih odnosa dve zemlje”. Prisustvo predsjednika Vučića na mojoj inauguraciji 20. maja, ministra Dačića na Samitu u okviru Procesa saradnje u jugoistočnoj Evropi u Podgorici 27. juna, i ova moja prva poseta Beogradu u tako kratkom vremenskom periodu upravo idu u prilog unapređenju odnosa dve države”, naglasio je Milatović.
Ukazao je na to da je revitalizacija političkih odnosa važna za unaprjeđenje ekonomskih odnosa, što ima za rezultat direktne benefite za privredu i građane dve zemlje, navodi se u saopštenju iz Kabineta crnogorskog predsednika.
Milatović je podsetio da je Srbija Crnoj Gori ubedljivo najveći trgovinski partner, sa robnom razmenom od 764 miliona evra prošle godine, što predstavlja petinu ukupnog prometa robe sa inostranstvom. Srbija je za nas i najveće turističko tržište. U 2022. ostvareno je 435 hiljada dolazaka turista iz Srbije u Crnu Goru, što je udeo od 21 odsto od ukupnog broja dolazaka stranih turista. Kada govorimo o strukturi, najviše noćenja ostvarili su turisti iz Srbije, i to nešto iznad 3 miliona ili 25,5 odsto od ukupnog brojaâ€ś, rekao je Milatović. Dodao je da je Srbija prošle godine bila i najveći strani investitor u Crnoj Gori sa 137 miliona evra ili 12 odsto ukupne vrednosti stranih direktnih investicija, što je u odnosu na 2021. povećanje od 80 odsto.
Uprkos podacima koje sam izneo, sa Srbijom, koja je naš najznačajniji ekonomski partner, Crna Gora nema odnose na nivou ambasadora i to ne iz tehničkih razloga, već političkih, dve zemlje nemaju zajedničke granične prelaze, kao što imamo sa Bosnom i Hercegovinom i sa Albanijom, platni promet predstavlja ozbiljnu poslovnu barijeru, naše Mešovite komisije za rešavanje ovih naizgled tehničkih pitanja se ne sastaju godinama unazad, a nikada nije održana zajednička sednica Vlada dve zemlje, konstatovao je Milatović. On je poručio da su, uprkos svim izazovima, veze između građana i privrede Crne Gore i Srbije ostale jake i da je stoga odgovornost ali i obaveza na državnicima dve zemlje da te odnose ne remete, već da ih unapređuju. Istakao je da, osim tradicionalnih veza i bliskih odnosa, Crnu Goru i Srbiju trajno povezuju zajednički ciljevi, pre svega regionalna stabilnost i članstvo u Evropskoj uniji.
„Posvećenošću ovim ciljevima dajemo dobar zamah proevropskom razvoju Zapadnog Balkana. Uveren sam će politički odnosi Crne Gore i Srbije ići uzlaznom putanjom u periodu pred nama i da će to biti dobar zamajac za dodatno unapređenje ekonomskih, kulturnih i sveukupnih odnosa, rekao je Milatović. On je ukazao i na značaj jačanja veza sa zajednicom Crnogoraca u Srbiji i njihove povezanosti sa Crnom Gorom.
Kako je najavljeno, Milatović će se sutra, uz ceremonijalni doček ispred Palate Srbija, sastati sa predsednikom Srbije Aleksandrom Vučićem, a nakon toga i sa predsednikom Narodne skupštine Vladimirom Orlićem.
Predviđeno je da predsednik Crne Gore u okviru posete položi venac na Spomenik neznanom junaku na Avali uz vojne počasti, kao i da položi cveće ispred Osnovne škole „Vladislav Ribnikar”, prenosi Tanjug.

Direktor bez mandata i ugovora o radu
Surdulica – Direktorka Doma učenika u Surdulici Maja Mitić (inače, predsednica opštinskog odbora DSS), koja je na toj dužnosti od februara ove godine, u izjavi za naš list tvrdi da već mesec dana trpi pretnje i šikaniranje prosvetne inspekcije iz Vranja, što ona objašnjava namerom bivšeg direktora MiodragaMarkovića (od pre mesec dana predsednik OO SPS) da ponovo zauzme funkciju koju ona sada obavlja. On je surduličkim Domom učenika rukovodio u tri mandata. Poslednji mu je istekao 2006. a u fotelji direktora je ostao do februara ove godine, kada je dužnost preuzela Maja Mitić.
– Budući da Marković nije imao sklopljen ugovor o radu, niti je svoj status regulisao drugim aktima, po prestanku funkcije njemu je prestao i radni odnos. Marković je ipak podneo tužbu tražeći da bude vraćen na posao i da mu budu isplaćene zarade od dobijanja otkaza do danas. Tužbu je, inače, podneo tek kada je formirana aktuelna republička vlada – kaže Mitićeva i dodaje da joj je čudno što inspektor prosvete Dušan Stojanović iz Vranja, obavljajući u maju kontrolu u Domu, u zapisniku nije naveo nikakve zamerke, a posle naknadnih nadzora,taj isti inspektor tvrdi da upravni odbor nije izabran u skladu sa propisima.
– Inspektor Stojanović mi je naložio da Miodraga Markovića vratim na posao i da mu isplatim lične dohotke od dobijanja otkaza, što ni ja, a ni upravni odbor nismo mogli da učinimo jer nema zakonskog osnova. Kako bih razrešila situaciju, ponudila sam Markoviću da raspišem konkurs za vaspitača i da legalno bude vraćen na posao, ali je on to odbio – kaže Maja Mitić, dodajući da je bilo i nekoliko telefonskih poziva:
– Zvao me je čovek koji se predstavio kao pomoćnik ministra prosvete i pretio da će u Domu biti uvedene prinudne mere i da će upravni odbor biti raspušten. Naravno, i on je tražio da Markovića vratim na posao – naglašava Maja Mitić.
(/slika2)U pokušaju rasplitanja ovog Gordijevog čvora, upravni odbor Doma učenika se pismom obratio predsedniku Vlade Srbije, predsedniku Republike, ministru prosvete, ministru rada, Narodnoj kancelariji predsednika Republike, poslaničkim klubovima, republičkom ombudsmanu i Vrhovnom sudu Srbije, tražeći pomoć u razrešenju problema. Direktorka Mitić je čak zatražila da bude razrešena dužnosti, jer, kako je navela, pretnje i rad pod pritiskom utiču na normalno funkcionisanje ustanove na čijem je čelu.
-----------------------------------------------------------
Marković: Fotelja me ne interesuje
– Ja sam se obratio ministru prosvete i pomoćniku ministra u vreme kada sam dobio obaveštenje da mi je prestao radni odnos, a inspekcijskoj službi februara ove godine. Tužbu sudu za radno mesto i nadoknadu zarada podneo sam 3. marta 2008 – precizira u izjavi za naš list Miodrag Marković, naglašavajući da će poštovati odluku koju donese sud.
Na naše pitanje kako je bilo moguće da funkciju direktora surduličkog Doma učenika obavlja cele dve godine nakon što mu je 2006. mandat istekao, Marković kaže da je u čitavom sektoru bilo takvih slučajeva, a da i danas ima direktora kojima je mandat istekao a nisu razrešeni. On naglašava da je u zakonskom roku, tri meseca pre isteka mandata, obavestio Ministarstvo prosvete o toj činjenici, ali da nadležni resor nije našao za shodno da ga razreši.
– Istina je i da nisam imao sklopljen ugovor o radu, ali takav ugovor u to vreme nisu imali ni drugi direktori – kaže Marković, ističući da nema ambicija da se vrati na mesto direktora Doma učenika i da bi mu radno mesto vaspitača sasvim odgovaralo. Na naše podsećanje da je aktuelna direktorka Maja Mitić izrazila spremnost da raspiše konkurs za to radno mesto i da Marković bude legalno primljen, naš sagovornik kaže da bi najpre sačekao ishod sudskog postupka u kome traži nadoknadu ličnih dohodaka od dobijanja otkaza do dana eventualnog vraćanja na posao.

Specijalna bolnica protiv privatizacije u paketu
Banja Koviljača – Apsolutno se ne slažemo sa najavljenim modelom zajedničke privatizacije Specijalne bolnice za rehabilitaciju „Banja Koviljača“ i HTP „Banja Koviljača“, jer prodaja u paketu direktno ugrožava naše interese – rekla je na jučerašnjem skupu radnika Specijalne bolnice predsednica sindikalne organizacije ove ustanove Ljubica Aleksić, dodavši da ne žele da budu „ogledni kunići“ modela privatizacije za koji nema garancija da će biti uspešan. Ona je naglasila da se „stav sindikata irukovodstva nemožerazlikovati kad su upitanjuvitalni interes i ustanove“.
Inače, aktivisti sindikata su već zatražili prijem kod gradonačelnika, a dopis o svom stavu prema predloženom modelu privatizacije poslali su Agenciji za privatizaciju i resornom ministarstvu.
U diskusiji, gotovo svi zaposleni su istakli da bi privatizacijom „u paketu“ Specijalna bolnica izgubila status u mreži zdravstvenih ustanova priMinistarstvu zdravlja.Ova ustanova ima ugovore sa Fondom zdravstvenog osiguranja, Fondom PIO iFondomzdravstvenog osiguranja Republike Srpske i ovde se godišnje leči oko 17.000 pacijenata, rečeno je na skupu. Zaposleni kažu da „treba voditi računa io socijalnom karakterudelatnostikojom se baviova ustanova jer 50 odsto bolesničkihdana ostvaruju pacijenti koji su na teretu fonda a pitanje je da liće interes novog vlasnika biti da održi zdravstvenu delatnost“.
Kako je naš list već pisao, državni sekretar za turizam u Ministarstvu ekonomije Goran Petković nedavno je u Loznici rekao da će za Specijalnu bolnicu za rehabilitaciju i istoimeno Hotelsko turističko preduzeće do početka naredne godine biti pripremljen poseban model, po kome će oni u paketu biti ponuđeni budućem strateškom partneru i da njihove odvojene privatizacije ne bibile dobre. To je u HTP naišlo na odobravanje, ali ne i u Specijalnoj bolnici.

Dragoceni pokloni
Povodom dragocene arhivske građe iz perioda vladavine dinastije Obrenovića, koju je Vesna Fogt iz Beča poklonila Muzeju Vuka i Dositeja u Beogradu, Ljiljana Čubrić, upravnica ove ustanove, i Tatjana Cvjetičanin, upravnica Narodnog muzeja, juče su organizovale susret sa novinarima. Bila je to prilika da se vidi pet poklonjenih dokumenata, a reč je o dva pisma kneginje Ljubice Obrenović bratu Gavrilu Vukomanoviću iz 1833. i 1835. godine, pismu Anice Tešić knezu Mihailu iz 1863, povelji kneza Mihaila Gaji Vukomanoviću iz 1860. i dopisu Cvetka Rajovića i Jovana Gavrilovića (članovi Sovjeta u Miloševo vreme) đumruku topčiderskom iz 1839. godine.
– Od dobijene građe najznačajnija su pisma kneginje Ljubice, prve vladarke obnovljene Srbije, čijih se 220 godina od rođenja obeležava ove godine. Pisala ih je svome bratu Gavrilu Gaji Vukomanoviću, i njihova sadržina prikazuje jednu kneginjinu osobinu, a to je štedljivost kojoj je ona učila srpske žene.
Povelja kneza Mihajla Gaji Vukomanoviću nastala je u spomen na pogibiju njegovog, i kneginjinog brata Jove Vukomanovića. Poznato je da kneginja, kada je sahranila brata Jovu Vukomanovića, nikada više nije nosila nakit.
U pismu Cvetka Rajovića i Jovana Gavrilovića đumruku topčiderskom (cariniku) stoji zahtev da se izvesnom Selakoviću ustupi kuća u kojoj će „kozaru držati”.
Pismo, pak, obične građanke Anice Tešić knezu Mihailu iz 1863. svedoči o tome kako Tešićeva moli da knez pomogne njenom mužu, uhapšenom zbog nekakve krađe. U pismu Tešićeva, između ostalog, kaže: „Moje petoro dece raste bez oca”.
Ove dokumente je Vesna Fogt pronašala u zaostavštini svoje majke. Nije znala odakle potiču, a želela je da ih pokloni muzeju uz napomenu da ne želi da ih prodaje zato što „nema pravo da trguje sa srpskom istorijom” – rekla je Ljiljana Čubrić. Dokumenti oslikavaju vreme vladavine dinastije Obrenović i tadašnje stanje u Srbiji.
Tatjana Cvjetičanin dodala je da je ove godine, pored ovih dokumenata, Narodnom muzeju poklonjen 71 umetnički predmet kojim su upotpunjene zbirke jugoslovenskog slikarstva 20. veka, jugoslovenske skulpture, crteža i grafika jugoslovenskih autora, crteža i grafika stranih autora kabineta grafike, strane umetnosti i srpskog srednjovekovnog novca kabineta numizmatike. Po tome se vidi da ljudi shvataju značaj Narodnog muzeja, rekla je Cvjetičanin.
Petar Petrović, kustos, podsetio je da nas „ove plemenite činjenice života pozivaju na osećaj da poklanjamo” i zahvalio darodavcima”.
B. L.

Zagrebački Šekspir
Užice – Ako se vrednost predstave meri po simpatijama i aplauzima publike, a za nju teatar živi i radi, onda je Šekspirov „San Ivanjske noći” zagrebačkog Gradskog dramskog kazališta „Gavela”, igran preksinoć na pozorišnom festivalu u Užicu, vredan i značajan komad. I tokom izvođenja, a posebno po završetku, pa čak i tokom razgovora sa akterima nakon predstave, užički ljubitelji teatra – iza kojih je 13 ovakvih festivala, pa dobro znaju šta vredi – nisu štedeli dlanove u podršci ovoj modernoj, brzoj, energičnoj verziji Šekspira. Reč je o predstavi proglašenoj najboljom na hrvatskoj smotri dramskih ostvarenja u minuloj pozorišnoj sezoni.
Ukratko, klasika na sceni, a zanimljiva, maštovita, duhom obojena. Dekor u visećim crvenim zavesama, granama vilinske šume, vešto upotrebljenim u priči. Kostimi su savremena odela, da nagoveste kako nam ovovremene opsene i te kako utiču na životne tokove i stavove. Glumačka igra izuzetna, scenski pokret do perfekcije uvežban, a za režiju u ovom komadu makedonskog reditelja Aleksandra Popovskog već je pisano da je najbolja u kazalištu „Gavela” u poslednjoj deceniji. Nije u Užicu baš običaj da se na pola festivala prognozira pobednik, ali ovog puta „San Ivanjske noći” ovde već svrstavaju u mogućeg favorita.
Svojom glumačkom umešnošću, u razigranoj ekipi koju predvode Hrvoje Klobučar, Ozren Grabarić, Ksenija Pajić i drugi, opšte simpatije pobrao je veteran zagrebačkog glumišta Pero Kvrgić u ulozi Puka. „Nisam mnogo igrao Šekspira. Danas se on drugačije igra nego nekad, sa puno muzike i pantomime, ekspresijom koja nije samo govorna. Ovde igram Puka koji je verovatno najstariji Puk u istoriji Pukova. Sasvim je drugačiji, pun staračkog iskustva koje zna šta je ljubav i prolaznost. Spojeno je u njemu iskustvo i bivša, mladalačka zaigranost”, opisao je tu ulogu Kvrgić.
Sinoć se na festivalu svojim Užičanima predstavio domaći teatar u komadu „Došljaci”, po tekstu Milutina Uskokovića, u režiji Aleksandra Saše Lukača. Večeras, kao šesta po redu, u takmičarskoj konkurenciji, na programu je predstava „Samoubica” Narodnog pozorišta iz Sarajeva u režiji Eduarda Milera.
-----------------------------------------------------------
Ministarstvo daje pola miliona za najbolju predstavu
Direktor festivala Zoran Stamatović obelodanio je ovde najnoviju odluku ministra za kulturu Nebojše Bradića, po kojoj će ovo Ministarstvo sa 500.000 dinara nagraditi pozorište koje bude imalo najbolju predstavu na ovom užičkom festivalu. Taj dodatak već datoj pomoći ministarstva ovoj smotri namenjen je da podrži i ojača značaj festivala sa uspelim regionalnim konceptom.

Hrvatska zamrzava plate, ali ne i penzije
Od našeg stalnog dopisnika 
Zagreb, 14. novembra – Nismo u najtežoj situaciji kao neke zemlje EU, ali nismo ni izašli iz mogućnosti da sutra to ne budemo – rekao je premijer Ivo Sanader na tradicionalnom skupu hrvatskih ekonomista u Opatiji, opisujući odjeke svetske ekonomske krize na Hrvatsku i prve korake vlade na putu da te posledice što više ublaži. Mere koje će u tom smislu uvesti vlada ekonomisti već nazivaju „hrvatski nju dil”. Prema onome što je saopštio Sanader,to će najkraće izgledati ovako: rigorozna štednja i zamrzavanje prihoda svih delatnosti koje se finansiraju iz državne kase na ovogodišnjem nivou, osim za socijalna davanja, zdravstvo (koje upravo kreće u veliku reformu oko koje se još lome politička koplja) i penzije.
Da bi prevladali aktuelnu ekonomsku krizu koja je po sistemu spojenih sudova stigla i na hrvatska vrata, vlada predlaže da se u narednoj godini zamrznu sve plate, opštu štednju i rezanje troškova na svim nivoima. Kako se ističe, državnu politiku budžetskog deficita od nula odsto za iduću godinu treba da sledi i lokalna samouprava koja u tom periodu ne bi smela da podigne cene komunalnih usluga.
„Ako bismo išli na deficit od samo jedan odsto, to bi značilo tri milijarde kuna (oko 422 miliona evra) novog zaduživanja. Nema razloga za paniku, ali ima za ozbiljnost i zajedništvo”, napominje, takođe, Sanader.
Iz vlade apeluju na sve državne institucije i javna preduzeća da maksimalno štede, pa da se u tu svrhu odreknu i uobičajenih božićnih darova i što više smanje troškove reprezentacije.
Iako predstoji donošenje detaljnih mera štednje, jasno je da će neke planirane kapitalne investicije morati biti odgođene, a među takvima se spominje gradnja novog aerodroma u Zagrebu, za koji Sanader kaže da se može graditi ali ne u aranžmanu države, već u okviru međunarodne koncesije.
Donošenje budžeta za iduću godinu zbog najnovije krize odgođeno je za polovinu decembra, a tada će se detaljnije znati i kakve će sve konkretne mere biti donete.
„Bićemo pametniji ako budžet donesemo što kasnije”, kaže Sanader.

Telekom predstavio „Teleprezens”
Banjaluka – Telekom Srbija najavio je juče da će od 1. decembra ponuditi „Teleprezens” video konferencijsku uslugu, prvu te vrste u jugoistočnoj Evropi, u kojoj će sagovornici sa udaljenih destinacija moći da razgovaraju i da se vide na ekranima visoke rezolucije.
Juče u podne održana je prezentacija, u kojoj su međusobno bile povezane kancelarije u Beogradu, Banjaluci, Podgorici i Kosovskoj Mitrovici.
Prvu video vezu uspostavili su glumci Svetozar Cvetković (Beograd), Tihomir Stanić (Banjaluka) i Mladen Nelević (Podgorica), a zatim su prisutne putem „Teleprezensa” iz Beograda pozdravili generalni direktor Telekoma Srbija Branko Radujko, direktor Direkcije za komercijalne poslove Telekoma Srbija Vladimir Lučić i direktor Direkcije za tehniku Telekoma Srbija Saša Leković.
Radujko je rekao da će ovakav način održavanja sastanaka uštedeti velika finansijska sredstva kompanijama, jer poslovni ljudi neće morati da putuju po svetu da bi vodili biznis, već će moći preko„Teleprezensa” da lično održe sastanak sa poslovnim partnerima.
On je najavio da će ovakva usluga biti ponuđena državnim institucijama, kao što je Vlada Srbije, kako bi njeni ministri mogli da vode bilateralne i druge razgovore sa predstavnicima drugih država ili da održe video konferencijsku sednicu vlade, kada nisu fizički prisutni u Beogradu.
Leković je objasnio da „Teleprezens” garantuje bezbednost u komunikaciji, jer je nemoguće prisluškivati razgovor, a zagarantovana je i potpuna diskrecija. Za sada Telekom Srbija ima četiri sobe u Beogradu iz kojih se može razgovarati putem „Teleprezensa” i biće u funkciji od 1. decembra, 24 sata dnevno.
U prvo vreme biće omogućeno održavanje sastanaka između Beograda, Podgorice, Banjaluke i Kosovske Mitrovice, dok se tokom sledeće godine, od 1. marta, planira uspostavljanje video veze najpre sa Nemačkom i Velikom Britanijom, potom i sa SAD, Kanadom i Australijom.
Cena iznajmljivanja ovakve usluge biće između 13.000 i 15.000 dinara za sat korišćenja, ali će vrlo brzo postati pristupačnija kako se mreža tih usluga bude širila.
Lučić je rekao da je „Teleprezens” namenjen, ne samo biznis korisnicima, već i fizičkim licima i napomenuo da su tehnološke mogućnosti ovakve veze da, recimo u Beogradu, šest osoba istovremeno vode video konferencijske razgovore, a maksimalno do 25.
Tokom trajanja „Teleprezens” konferencije sagovornici se pojavljuju na ekranima u prirodnoj veličini, što prenos audio i video signala čini veoma realističnim.
Sve sobe u kojima se nalaze učesnici, u bilo kom delu sveta, isto su uređene i opremljene istim nameštajem, kako bi korisnici tokom sastanka imali osećaj da se nalaze na istom mestu, za istim stolom.
U svakoj od soba, učesnici sastanka imaju obezbeđen pristup Internetu i projektor.

Penzije s povišicom, plate po meri inflacije
Penzioneri i zaposleni u javnom sektoru, računajući i javna preduzeća, i republička i lokalna, posle dve nedelje pregovora ovdašnjih fiskalnih i monetarnih vlasti sa tvrdokornim MMF-om, mogu, koliko-toliko, da se opuste. Umesto najavljivanog ukidanja penzionerskih povišica i stavljanja na led plata iz državnih kasa, najnovija vest glasi: njihova primanja biće ograničena – jesenas povećane penzije neće biti umanjene, a činovničke i ostale „javne” plate neće biti zamrznute, ali će ukupni izdatak za ove zarade moći da poraste samo za projektovanu inflaciju.
– Masa penzija iduće godine biće veća za 15, a zarada u javnom sektoru za osam odsto u odnosu na 2008, uz mogućnost da rast bude i veći ukoliko ekonomske prilike budu povoljnije nego što se sada mogu predvideti – precizirala je Diana Dragutinović, srpski ministar finansija.
Ona je  na jučerašnjoj konferenciji za novinare, zajedno sa šefom MMF-ove misije Albertom Jegerom i guvernerom NBS Radovanom Jelašićem, obnarodovala osnovne postavke dogovora koji će rezultirati 15-mesečnim stend-baj aranžmanom sa MMF-om.
Za sada dogovoreni rast zarada, čija će se tehnika precizirati budžetom, uz mogućnost revidiranja i različitih kombinacija, koji je ministarka finansija Dragutinović tek na insistiranje novinara pretočila u procente, po njenim rečima, biće „umeren, ali ostavlja prostor za fleksibilnost, posebno za dobro targetiranu socijalnu politiku”. Ma šta to značilo.
Obrazlažući tvrdnju da je štednja osnovni element programa koji je dobio podršku MMF-a, ministarka je najavila da će iduće godine morati da štede i država i opštine i fondovi socijalnog osiguranja, i to pre svega na tekućim izdacima, ne dovodeći u pitanje kapitalna ulaganja. Kapitalna ulaganja će, kako je najavila, značajno porasti, za razliku od, recimo, subvencija koje će opasti, uz mogućnost da država reaguje, ako zatreba – „ne da spase pojedinačno preduzeće ili granu, nego da obezbedi normalno funkcionisanje tržišta”.
Manji izdaci za državne dotacije, čije je sadašnje učešće u BDP 2,5 odsto, po rečima ministarke Dragutinović, obezbediće se završetkom privatizacije društvenih preduzeća, smanjivanjem sredstva za tranzicioni fond, ali i subvencija koje se privredi usmeravaju posredstvom Fonda za razvoj, subvencija poljoprivredi (kroz pooštravanje uslova za njihovu dodelu), kao i državnim preduzećima, pre svega železnici, ali i lokalnim komunalnim.
Dok se u narednih sedam dana, za koliko će vlada predložiti budžet za narednu godinu, dogovori ne pretoče u konkretne brojke, ministarkina najava zamrzavanja srpskih javnih finansija na ovogodišnjem nivou značila bi da u 2009, kako je rekla, deficit neće preći 1,5 odsto BDP, da će država poreske obveznike koštati 50 milijardi dinara manje, a da će javni prihodi iznositi od 42 do 42,5 procenata BDP, odnosno da će javna potrošnja biti veća maksimalno 1,5 odsto nego u 2008. godini.
– Ovaj deficit neće biti rezultat ekspanzivne fiskalne politike, već faze prirodnog ciklusa usporavanja privredne aktivnosti. Kada bismo smo u 2009. godini imali sedmoprocentni rast, deficita ne bi bilo – objasnila je ministarka Dragutinović. A rast bruto-domaćeg proizvoda, po rečima guvernera Radovana Jelašića, sledeće godine zadržaće se na tri odsto.
Da bi se postigao cilj monetarne politike – niska stabilna inflacija, pri čemu će se u 2009. ciljati ukupna (i to na osam plus minus dva odsto), guverner Jelašić je najavio savezništvo sa fiskalnim vlastima: Narodna banka će sa Vladom Srbije potpisati memorandum o razumevanju kako bi se utvrdila jasna podela odgovornosti.
Kao instrument za postizanje tog cilja Narodna banka će i dalje koristiti referentnu kamatnu stopu, neće odobravati kredite javnom sektoru, ni direktno, ni indirektno (kupovinom hartija od vrednosti), zadržaće plivajući valutni režim, a intervencije će biti limitirane na amortizaciju domaćih, odnosno eksternih šokova. Centralna banka će predložiti i izmene zakona o NBS, koje će doneti i zabranu odobravanja kredita javnom sektoru, razjašnjenje procedure dokapitalizacije NBS i generalno dodatno jačanje nezavisnosti centralne banke.
Od dodatnih mera guverner je najavio: dnevno praćenje likvidnosti banaka, bolju saradnju sa supervizorima u inostranstvu, formalizovanje odnosa vlade NBS i Agencije za osiguranje depozita, razvoj dinarskog tržišta hartija od vrednosti i privatizaciju državnog vlasništva u bankama i osiguravajućim društvima, zavisno od uslova na tržištu.
Takođe, do marta 2009. vlada će pripremiti sveobuhvatnu strategiju vezanu za državno vlasništvo u bankarskom sektoru, kojom će biti razmotreno i pitanje spajanja Poštanske štedionice, Srpske banke, Kredi banke i Privredne banke Pančevo.
Vesna Jeličić
-----------------------------------------------------
Aranžman iz predostrožnosti
Aranžman koji su srpske ekonomske vlasti dogovorile posle dve nedelje pregovora sa misijom MMF i koji bi, sredinom decembra, tačnije 19, trebalo da odobri Bord direktora ove međunarodne finansijske organizacije, trajaće 15 meseci, do marta 2010. i biće podržan kreditom od 516 miliona dolara, koliko iznosi 75 odsto kvote Srbije u Fondu. Ali, samo za slučaj da taj novac Srbiji zatreba, bez startne namere da se on povlači.
Predloženi stend-baj aranžman, za razliku od dosadašnjih, zapravo je program iz predostrožnosti, dogovoren da deluje preventivno radi očuvanja makroekonomske i finansijske stabilnosti. Da pruži sigurnost i obezbedi, kako je objasnila ministarka finansija Diana Dragutinović, veću fleksibilnost da apsorbujemo eventualne šokove izazvane svetskom finansijskom krizom i učvrsti poverenje pre svega stranih investitora, kako privatnih, tako i međunarodnih finansijskih institucija.
Po oceni Alberta Jegera, šefa MMF-ove misije, Srbija bi trebalo da bude u stanju da izdrži finansijske probleme koji dolaze, ali pod uslovom da primeni mnogo jaču i kredibilniju ekonomsku politiku nego do sada. Mada Srbija ima visoku likvidnost bankarskog sistema i nizak nivo kratkoročnog duga, ona je na druži rok jedna od ranjivijih zemalja u regionu zbog visokog tekućeg deficita, zbog toga što godišnje troši 500 milijardi dinara više nego što zarađuje, što ima slabu izvoznu bazu, male uštede u privredi i zato što je proteklih godina vodila neadekvatnu fiskalnu politiku.
Stoga, dogovoreni program, kako se navodi u MMF-ovom saopštenju, podrazumeva: umerenost u fiskalnoj politici uz deficit koji je ograničen na 1,5 odsto BDP, monetarnu politiku čije je težište na obuzdavanju inflacije, mere u finansijskom sektoru koje bi predupredile eventualne pretnje stabilnosti i strukturne reforme kojima bi se unapredio potencijal za rast privrede i izvoza. Osnovni elementi fiskalnog paketa obuhvataju strogu politiku dohotka, kako bi se ograničio rast plata u javnom sektoru i penzija i racionalizaciju elemenata tekuće potrošnje koji ne spadaju u prioritete. Time bi se, smatra MMF, stvorio fiskalni prostor za povećanje preko potrebnih investicija u infrastrukturu.
---------------------------------------------------------
Otplata kredita pre roka – bez naknade
Građani koji u ovoj i narednoj godini odluče da pre ugovorenog roka vrate kredit, neće morati da plate naknade koje su, inače, u ugovorima predviđene u slučaju prevremene otplate. Sem ako to ne čine uz pomoć druge banke – odnosno kroz refinansiranje. Takođe, predviđene naknade neće platiti ni oni, koji kredite, pre svega hipotekarne, indeksirane u švajcarskim francima, požele da prebace u evre, a svima koji su se zadužili na period do deset godina biće ponuđena mogućnost prelaska sa kredita u stranoj valuti – evrima i švajcarcima, na dinarske. Uz to, klijentima, sem korisnicima stambenih zajmova, bankari će omogućiti produžetak roka za vraćanje pozajmljenog novca, takođe bez dodatnih troškova.
Ukidanje uobičajenih naknada prilikom ovih transakcija, po rečima guvernera Radovana Jelašića, Narodna banka dogovorila je sa četiri najveće banke – Intezom, Rajfajzen, Komercijalnom i Hipo Alpe - Adrijom, uz očekivanje da će se se akciji pridružiti i ostali bankari.
Ove pogodnosti, kako je najavio guverner, najverovatnije će važiti do kraja 2009, a detalji će biti utvrđeni narednih dana sa poslovnim bankama.

Sa MMF-om je stabilnije
Osim pozitivnog signala stranim investitorima i kreditorima da iza rejtinga Srbije ponovo budno stoji međunarodni „finansijski policajac”, skresaće se prekomerna potrošnja na svim nivoima. A sa njom će se prikočiti i inflacija, ističu ekonomisti kao najvažnije prednosti novog aranžmana sa Međunarodnim monetarnim fondom.
Svi su jednodušni u oceni: da nije bilo aranžmana sa MMF-om, deficit budžeta bi „eksplodirao”.
– Zaokret u fiskalnoj politici je presudan za održavanje ekonomske stabilnosti u Srbiji– kaže profesor beogradskog Ekonomskog fakulteta Pavle Petrović. – Koalicioni partneri nisu mogli sami da dogovore smanjenje javne potrošnje, što su pokazali u rebalansu budžeta za 2008. koji značajno povećava deficit. Uz javnu potrošnju, silom prilika, u 2009. smanjiće se i privatna, jer će biti manje kredita, a i plate će sporije rasti. Takođe je važno da je sada, uz restriktivnu monetarnu politiku, i fiskalna pod kontrolom.
Manja javna potrošnja, uz smanjenje „rupe” u budžetu, „prikočiće” inflaciju u narednoj godini. S druge strane, kako ističe Petrović, nižoj inflaciji doprineće i smanjene cene nafte na svetskom tržištu, a očekuje se i da se smiri rast cena prehrambenih proizvoda.
Kao pozitivne efekte smanjene potrošnje, naš sagovornik navodi iočekivano smanjenje spoljnotrgovinskog deficita, jer će se manje uvoziti. Istina, biće manji i ekonomski rast, ali je to nužno kako bi se smanjio spoljni deficit i pritisak na kurs dinara. „Sada smo na dobrom putu, ali to još ne znači da smo se sigurno izvukli”, zaključuje Petrović.
Za Gorana Nikolića, analitičara Privredne komore Srbije, najvažnija je što će aranžman uticati na veći priliv kapitala u Srbiju. Više nego što će na smanjenje javne potrošnje.
– Srbija se ne može oslanjati na svoje snage i time se ne možemo više zaluđivati. Neophodne su nam strane investicije, a izveštaji MMF-a su za kreditore mnogo važniji nego od tri najbonitetnije svetske rejting agencije. Više se u globalnoj krizi ne pita pošto su pare, već je važno dobiti ih – kaže Nikolić.
On dodaje da su nam i prethodna tri aranžmana sa Fondom bila od velike pomoći, pre svega za makroekonomsku stabilnost.
– Aranžman će omogućiti MMF-u da prati kako Srbija sprovodi ekonomsku politiku i dobro je što ćemo istovremeno imati stend-baj aranžman koji će osigurati deviznu likvidnost – ocenio je ekonomista Milan Kovačević. – Aranžman sa MMF-om može doprineti stabilizaciji kursa dinara. Taj efekat, bio bi,doduše, više psihološki nego suštinski, jer bi korišćenje kredita povećalo dug Srbije, ali bi moglo da pomogne kao dodavanje rezerve sposobnosti države da prevaziđe i domaću i svetsku krizu.
Pozitivan efekat aranžmana sa MMF-om na privlačenje stranih investicijavideće se, istakao je Kovačević, ako se bude poštovao dogovor sa tom međunarodnim finansijskom institucijom.Ako se napravi sporazum o tome kako će Srbija „rezati” javnu potrošnju i MMF potvrdi da je to urađeno prema dogovoru, to će biti veoma korisno za strana ulaganja. Korist aranžmana sa MMF-om je, prema njegovim rečima, i u tome što imamo nekoga ko će nas savetovati, a ima veliki ugled u svetu.

Afera „Topčider” naručena?
„Veštačenja u vezi sa pogibijom gardista Dragana Jakovljevića i Dražena Milovanovića u objektu specijalne namene ’Karaš’ u Topčideru, koja su obavili eksperti po nalogu vojnih istražnih organa, bila su naručena da bi pokazala da su se vojnici poubijali međusobno”, izjavio je juče advokat Božo Prelević, koji je bio šef Nezavisne komisije formirane od strane države da bi ispitala ovaj događaj.
Prema njegovim rečima, sudsko-medicinsko i balističko veštačenje vojnih istražnih organa imalo je unapred zacrtan cilj koji je bio naručen – da pokaže da se radi o ubistvu i samoubistvu vojnika. Nezavisna komisija, koju je posle završetka istrage vojnih istražitelja, inicirao Visoki savet odbrane državne zajednice SCG, a koju je predvodio Prelević, obavila je novi uviđaj, ekshumaciju tela, sprovela sudsko-medicinsko i balističko veštačenje i zaključila da je gardiste ubila treća osoba.
Veštaci Nezavisne komisije juče su novinarima predstavili uporedni pregled, kako tvrde, tri verzije vojnih istražnih organa, kao i nalaze do kojih je došla komisija na čelu sa Prelevićem, a koju su potvrdili i nalazi stručnjaka laboratorije FBI, kao i veštak Ljubiša Dragović iz Mičigena.
Oni su tvrdili da su veštaci vojnih organa „sve vreme bili kontradiktorni sami sebi, iznoseći podatke koji su dijametralno različiti i daju varijantu ubistva koja je neprihvatljiva, jer nije zasnovana na činjenicama i dokazima”.
Veštak balističar iz Instituta za sudsku medicinu Slobodan Savić detaljno je, uz pomoć video prezentacije, novinarima objasnio, kako je naveo, propuste vojnih istražnih organa i njihovih veštaka, u poređenju sa nalazima do kojih su došli medicinski i balistički stručnjaci Nezavisne komisije čiji je i on bio član.
– Vojni stručnjaci su imali tri verzije od kojih su samo dve predočili javnosti. Te dve verzije demantovali su stručnjaci laboratorije FBI, kao i veštak Dragović, potvrdivši stav Nezavisne komisije da se gardisti nisu međusobno poubijali, da nije bilo samoubistva i da ih je ubila treća osoba. Vojni istražni organi su imali verziju po kojoj je Milovanović ubio Jakovljevića, a zatim pucao u sebe, koju su kasnije demantovali i naveli da je bilo obrnuto – rekao je Savić.
Vojno tužilaštvo je, prema njegovim rečima, potom predočilo treću verziju koja „dezavuiše” verzije Vojnog suda, ali i dalje ostaje pri stavu da je Jakoljević ubio Milovanovića, a potom sebe.
Posle istražnih radnji koje je sproveo nekadašnji Vojni sud, a zatim i Nezavisna komisija ukinuti su vojni sudovi, a predmet je dospeo u Vojno odeljenje Okružnog tužilaštva u Beogradu.
Na predlog tužilaštva, u martu 2005. godine, istražni sudija Okružnog suda u Beogradu obavio je novi uviđaj na okolnosti položaja gde su pronađeni vojnici u trenutku pogibije u odnosu na spoljne ograde i na okolnost ulaza i izlaza iz objekta posebne namene „Karaš”.
Ubrzo posle toga, u junu 2005. godine, tužilaštvo je zatražilo i treće superveštačenje stranih veštaka balističara, koje su obavili veštaci laboratorije „Kvantiko”, isključivši mogućnost da su se gardisti međusobno poubijali.
Istražnom sudiji Okružnog suda u Beogradu u ponedeljak je dostavljen nalaz i mišljenje veštaka Dragovića u kome se izričito tvrdi da je gardiste ubila treća osoba.
Predmet je još u fazi pretkrivičnog postupka, a porodice nastradalih i njihovi advokati zatražili su od tužilaštva da pokrene istragu za dvostruko ubistvo protiv nepoznatih učinilaca, kao i istragu protiv odgovornih veštaka i vojnih istražnih organa.

Bele kapuljače protiv crnog igrača
Čačak – Navijači fudbalskog kluba Borac, Dragan Dragović (24), Slobodan Gostiljac (25) i Jovica Ristić (25) osuđeni su na po šest meseci zatvora zbog rasizma, dok su još dvadesettrojici pripadnika navijače grupe „čete” izrečene kazne od po četiri meseca zatvora, uslovno na dve godine. Svih 26 navijača čačanskog prvoligaša optužnica je teretila za izazivanje nacionalne, rasne i verske mržnje i netrpeljivosti, a presudu je juče po podne izreklo veće Okružnog suda u Čačku, kojem je predsedavao Mileta Maslarević.
Sud je utvrdio da su navijači čačanskog kluba, na utakmici Borac – Voždovac odigranoj na stadionu kraj Morave 14. oktobra 2006. godine, na rasističkoj osnovi vređali tamnoputog fudbalera domaćih, Majka Temvanjeru iz Hararea (Zimbabve). Na izdvojenom delu istočne tribine, odakle „čete” prate utakmice, unapred su pripremili i okačili zastavu Konfederacije, južnog dela SAD, i transparent sa natpisom: „Odlazi odavde, jer ovde te niko ne voli”. Dragović i Ristić, uz Gostiljca vođe „četa”, podelili su članovima grupe bele kapuljače od najlona sa prorezima za oči koje liče na maskirne kape Kju-kluks-klana, i na komande Dragovića navijači su ih dva puta stavljali na glavu.
Na znak vođa, optuženi su više puta uzvikivali: „Odlazi odavde, jer te niko ne voli”, „Niger aut, Niger odlazi”, uz odsečno podizanje desne ruke i uzvikivanje: „Zig hajl” i „Hajl Hitler”, a istovremeno su iznad glava razvili zastavu Konfederacije.
Kapuljače i zastave veće je okarakterisalo kao simbole rasne mržnje, dok su se optuženi branili da je to „uobičajena scenografija za fudbalske utakmice”. Navijači su, takođe u odbrani tokom pretresa, naveli da ih je Temvanjera pre toga, na utakmici protiv Mokre Gore u Zubinom Potoku gde je promašio penal, vređao pokazivanjem srednjeg prsta. Svi optuženi tvrde da nisu rasisti i da nemaju ništa protiv ljudi crne boje kože.
– Veće je izreklo efektivne zatvorske kazne Dragoviću, Gostiljcu i Ristiću jer je nesumnjivo utvrđeno da su oni, kao vođe grupe, organizovali ovo što vam se stavlja na teret. Pozivanje na navijačku scenografiju može da bude prihvatljivo, ali ne i pozivanje na Hitlera – rekao je predsednik veća Maslarević, na izricanju presude.
Uslovne kazne – četiri meseca zatvora na dve godine – izrečene su Branku Nenadoviću (34), Goranu Popoviću (34), Zoranu Vučićeviću (30), Milošu Vučićeviću (28), Marku Stamenkoviću (20), Miloradu Šutiću (22), Marku Marinoviću (23), Bojanu Đelkapiću (23), Slobodanu Matijeviću (22), Đorđu Jevremoviću (21), Marku Ćendiću (26), Mirku Keljeviću (21), Nikoli Keljeviću (23), Milanu Kojiću (26), Goranu Vukićeviću (27), Aleksandru Radovanoviću (26), Nikoli Panteliću (24), Milošu Trifunoviću (22), Predragu Đuriću (35), Bojanu Paripoviću (23), Dejanu Markoviću (29), Dragomiru Vasoviću (30) i Nemanji Tadiću (30). Svi osuđeni su iz Čačka.

Zemljotres jačine 5,7 stepeni Rihterove skale pogodio Čile
Zemljotres jačine 5,7 stepeni Rihterove skale pogodio je danas Čile, saopštio je Evropsko-mediteranski seizmološki centar (EMSC).
Epicentar zemljotresa bio je 39 kilometara severoistočno od glavnog grada Santjaga sa oko 4,8 miliona stanovnika.
Do sada nema izveštaja o eventualnim žrtvama ili šteti, preneo je Tas.

Vučić priredio večeru za predsednika Crne Gore
Predsednik Srbije Aleksandar Vučić ugostio je na večeri predsednika Crne Gore Jakova Milatovića, koji boravi u zvaničnoj poseti Srbiji.
„Poželeo sam dobrodošlicu predsedniku Crne Gore Jakovu Milatoviću, uveren da otvaramo novo poglavlje u odnosima između naših zemalja i bratskih naroda", napisao je Vučić na Instagram nalogu "budućnostsrbijeav".
Prethodno je Milatović na svečanom prijemu u Crnogorskoj kući u Beogradu, poručio da, nakon poseta Evropskim institucijama i sedištu NATO u Briselu, dolazi u Beograd "u nameri da da doprinos revitalizaciji političkih odnosa dve zemlje".
Milatović je danas stigao u zvaničnu dvodnevnu posetu Srbiji, a na aerodromu "Nikola Tesla " u Beogradu dočekao ga je prvi potpredsednik Vlade i ministar spoljnih poslova Srbije Ivica Dačić.
Kako je najavljeno, Milatović će se sutra, uz ceremonijalni doček ispred Palate Srbija, sastati sa predsednikom Srbije Aleksandrom Vučićem, a nakon toga i sa predsednikom Narodne skupštine Vladimirom Orlićem.
Predviđeno je da predsednik Crne Gore u okviru posete položi venac na Spomenik neznanom junaku na Avali uz vojne počasti, kao i da položi cveće ispred Osnovne škole "Vladislav Ribnikar".

U Indiji 15 mrtvih zbog monsunskih kiša
Najmanje 15 ljudi poginulo je na severu Indije u poplavama i klizištima izazvanim monsunskim kišama, a Nju Delhi je zabeležio rekordnu količinu padavina u jednom danu u poslednjih 40 godina, saopštle su danas tamošnje vlasti.
U Nju Delhiju, gde su putevi bili potopljeni, palo je 153 milimetra kiše, najviše u jednom julskom danu za 40 godina.
Pošto meteorološke službe predviđaju još jedan dan jake kiše, vlasti su naložile da škole u Nju Delhiju budu sutra zatvorene.
Mediji su preneli da je 15 osoba poginulo u protekla 24 sata u šest indijskih saveznih država na severu.
Planinske države su najteže pogođene. Prijavljena su klizišta na oko 700 puteva.
Period monsuna u Indiji traje od juna do septembra i svake godine ima žrtava i pričinjena je materijalna šteta, prenosi Tanjug.

Zelenski još nije doneo odluku da li će prisustvovati samitu NATO-a u Viljnusu
KIJEV – Ukrajinski predsednik Volodimir Zelenski još nije doneo konačnu odluku da li će ići na samit NATO-a u Viljnusu, izjavila je danas potpredsednica ukrajinske vlade za evropske i evroatlantske integracije Olga Stefanišina.
Ona je za ukrajinske medije rekla da će konačna odluka Zelenskog o prisustvu samitu NATO-a biti doneta u zavisnosti od završnih dokumenata tog skupa na kojima se još radi, preneo je TAŠ.
Generalni sekretar NATO-a Jens Stoltenberg rekao je ranije da će Zelenski prisustvovati prvom sastanku Saveta Ukrajina-NATO na marginama samita.
Stoltenberg, međutim, nije obećao da će tokom samita u Viljnusu Ukrajina biti pozvana da se pridruži NATO-u nakon što se neprijateljstva u zemlji završe.

Teško do neradne nedelje u trgovinama
Tri godine posle Crne Gore, još jedna zemlja u našem okruženju zabranila je rad nedeljom. U Hrvatskoj je pre nekoliko dana stupio na snagu novi zakon o trgovini prema kojem će prodavnice nedeljom biti zatvorene. Zabrana ipak nije potpuna, jer trgovci mogu odabrati 16 nedelja u godini tokom kojih bi eventualno mogli da rade. Radno vreme od ponedeljka do subote samostalno će određivati trgovac, ukupno do 90 sati sedmično.
 
U Srbiji se nedelja po pravilu tretira kao neradni, odnosno dan za odmor. U Savezu samostalnih sindikata trgovine Srbije podsećaju da u zakonu ipak treba da piše da je nedelja dan odmora, a ne da je „po pravilu dan odmora”, kako je prema važećem zakonu. Naglašavaju i da zahtev da se zabrani rad prodavnica nedeljom u Srbiji ne znači zalaganje za manje rada, jer prema zakonu radna nedelja traje pet dana, sedmično se radi po 40 časova, a rad nedeljom nije regulisan.
Radoslav Topalović, predsednika Saveza samostalnih sindikata trgovine, podseća da je u zemlji trenutno angažovano oko 300.000 trgovaca koji u proseku mesečno zarade oko 54.000 dinara, što je otprilike na nivou iznosa minimalne potrošačke korpe.
– Neosnovane su procene poslodavaca da će biti manji promet u radnjama ako nedelja i državni praznici budu neradni dani, jer će se kupci u istom obimu snabdevati radnim danima. Kupac koji je rešen da pazari neki proizvod, kupiće ga ili dan ranije ili dan kasnije. Zato, ti prigovori nisu utemeljeni. Drugo, ukidanjem nedelje kao radnog dana neće biti smanjena potreba za angažovanjem radnika, već naprotiv, više njih biće potrebno da radi, recimo, subotom i ponedeljkom, jer će tada biti i više prometa – smatra Topalović. Podseća da početak i kraj radnog vremena nije stvar kolektivnog pregovaranja nego je Zakonom o radu regulisano da radna nedelja traje 40 časova. Zato je ovaj sindikat tražio da se izmeni taj propis kako bi nedelja bila neradni dan, a da izuzete budu samo institucije koje su od javnog značaja i moraju da rade nedeljom. Od prve inicijative prošlo je  sedam godina, ali niko nije bio voljan da se ozbiljnije time pozabavi, ni Socijalno-ekonomski savet, ni Ministarstvo za rad i zapošljavanje, jer su to institucije kojima su sindikati podnosili inicijative.
Savez samostalnih sindikata je na tu temu svojevremeno čak i anketirao radnike, a analiza je pokazala da većina zaposlenih ne želi da radi nedeljom.
– Nisam siguran da bi sada, u naletu ove inflacije, isto tako razmišljali. Verovatno bi pristali da rade nedeljom za veću naknadu. Zato podržavamo inicijativu da se rad nedeljom plaća kao i državni praznik, da dnevnica bude 110 odsto tog dana – dodaje Topalović. Navodi da onaj ko mora na posao nedeljom zaista treba da bude više plaćen, zato što više radi i nije sa porodicom.
Podsećanja radi, onaj ko radi nedeljom ne ostvaruje po zakonu pravo na uvećanu platu, sem u slučaju da to nije uređeno aktom između poslodavca i zaposlenog. Fiksno uvećanje zarade nije prepoznato jer je poslodavcima data mogućnost da rad organizuju kako njima odgovara. Stručnjaci za radno pravo naglašavaju da zbog uvećanja zarade za rad nedeljom ne bi bilo neophodno menjati Zakon o radu, jer je naš propis ekstenzivan u tom delu, pa je opštim aktom moguće predvideti razloge za uvećanje plate koja nije opisana u samom zakonu. Kako je ranije za „Politiku” objasnio Bojan Urdarević, profesor radnog prava na Pravnom fakultetu u Kragujevcu, ne postoji nikakva zakonska prepreka da se sa postojećim zakonom predvidi dodatno plaćeni rad i da se utvrdi iznos uvećanja zarade nedeljom.
– Samo, to niko neće da radi, jer ne postoji zakonska obaveza – naveo je on.
Predstavnici sindikata smatraju da neradna nedelja ne bi mogla da prouzrokuje nove otkaze, jer u trgovini već postoji manjak radne snage, ali poslodavci ipak tako ne misle. Strahuju od pada prometa i profita, smanjenja zarada, otpuštanja radnika u sektoru maloprodaje, nezadovoljstva potrošača...

Milatović: Cilj posete Srbiji revitalizacija političkih odnosa
Predsednik Crne Gore Jakov Milatović poručio je večeras, na svečanom prijemu u Crnogorskoj kući u Beogradu, da, nakon poseta Evropskim institucijama i sedištu NATO u Briselu, dolazi u Beograd „u nameri da da doprinos revitalizaciji političkih odnosa dve zemlje”. Prisustvo predsjednika Vučića na mojoj inauguraciji 20. maja, ministra Dačića na Samitu u okviru Procesa saradnje u jugoistočnoj Evropi u Podgorici 27. juna, i ova moja prva poseta Beogradu u tako kratkom vremenskom periodu upravo idu u prilog unapređenju odnosa dve države”, naglasio je Milatović.
Ukazao je na to da je revitalizacija političkih odnosa važna za unaprjeđenje ekonomskih odnosa, što ima za rezultat direktne benefite za privredu i građane dve zemlje, navodi se u saopštenju iz Kabineta crnogorskog predsednika.
Milatović je podsetio da je Srbija Crnoj Gori ubedljivo najveći trgovinski partner, sa robnom razmenom od 764 miliona evra prošle godine, što predstavlja petinu ukupnog prometa robe sa inostranstvom. Srbija je za nas i najveće turističko tržište. U 2022. ostvareno je 435 hiljada dolazaka turista iz Srbije u Crnu Goru, što je udeo od 21 odsto od ukupnog broja dolazaka stranih turista. Kada govorimo o strukturi, najviše noćenja ostvarili su turisti iz Srbije, i to nešto iznad 3 miliona ili 25,5 odsto od ukupnog brojaâ€ś, rekao je Milatović. Dodao je da je Srbija prošle godine bila i najveći strani investitor u Crnoj Gori sa 137 miliona evra ili 12 odsto ukupne vrednosti stranih direktnih investicija, što je u odnosu na 2021. povećanje od 80 odsto.
Uprkos podacima koje sam izneo, sa Srbijom, koja je naš najznačajniji ekonomski partner, Crna Gora nema odnose na nivou ambasadora i to ne iz tehničkih razloga, već političkih, dve zemlje nemaju zajedničke granične prelaze, kao što imamo sa Bosnom i Hercegovinom i sa Albanijom, platni promet predstavlja ozbiljnu poslovnu barijeru, naše Mešovite komisije za rešavanje ovih naizgled tehničkih pitanja se ne sastaju godinama unazad, a nikada nije održana zajednička sednica Vlada dve zemlje, konstatovao je Milatović. On je poručio da su, uprkos svim izazovima, veze između građana i privrede Crne Gore i Srbije ostale jake i da je stoga odgovornost ali i obaveza na državnicima dve zemlje da te odnose ne remete, već da ih unapređuju. Istakao je da, osim tradicionalnih veza i bliskih odnosa, Crnu Goru i Srbiju trajno povezuju zajednički ciljevi, pre svega regionalna stabilnost i članstvo u Evropskoj uniji.
„Posvećenošću ovim ciljevima dajemo dobar zamah proevropskom razvoju Zapadnog Balkana. Uveren sam će politički odnosi Crne Gore i Srbije ići uzlaznom putanjom u periodu pred nama i da će to biti dobar zamajac za dodatno unapređenje ekonomskih, kulturnih i sveukupnih odnosa, rekao je Milatović. On je ukazao i na značaj jačanja veza sa zajednicom Crnogoraca u Srbiji i njihove povezanosti sa Crnom Gorom.
Kako je najavljeno, Milatović će se sutra, uz ceremonijalni doček ispred Palate Srbija, sastati sa predsednikom Srbije Aleksandrom Vučićem, a nakon toga i sa predsednikom Narodne skupštine Vladimirom Orlićem.
Predviđeno je da predsednik Crne Gore u okviru posete položi venac na Spomenik neznanom junaku na Avali uz vojne počasti, kao i da položi cveće ispred Osnovne škole „Vladislav Ribnikar”, prenosi Tanjug.

Zagonetna smrt trogodišnjaka
Šabac – Zbog neobičnih okolnosti, istražni sudija Okružnog suda u Šapcu Gordana Cimiljanović naložila je juče obdukciju tela trogodišnjeg Dalibora Jevremovića iz obližnjeg sela Mala Vranjska. On je toga dana u jutarnjim satima prebačen kolima hitne pomoći u šabačku bolnicu, gde lekari nisu uspeli da ga reanimiraju, a imao je hematom ispod levog oka i nekoliko povreda na glavi.
Preminuli dečak je iz porodice koja se bavi prosjačenjem. Službu hitne pomoći pozvala je majka, koja se pre oko dva meseca preudala i povela ga sa sobom. Nova porodica živela je u još neizgrađenoj kući u sokaku kod preduzeća „Fenster as” u Maloj Vranjskoj. Kako nezvanično saznajemo, oni su medicinskim radnicima saopštili da je mali Dalibor odranije bolovao od dijabetesa i epilepsije.
 Juče po podne u Maloj Vranjskoj bili su pripadnici Policijske uprave i istražni sudija Okružnog suda. Oni su su pregledali mesto događaja i uzeli izjave od članova domaćinstva. Policija je tražila da novinari izađu iz dvorišta.
Inače, u istom dvorištu živi još jedna romska porodica. Komšije sa kojima smo razgovarali kažu da se iz njihove kuće nikada nije čula svađa. Posle obdukcije preminulog dečaka trebalo bi da bude skinut veo tajne sa njegove iznenadne smrti.

TRI ISTORIJE JEDNE ZEMLjE
Najpoznatiji Srbin iz Bosne Gavrilo Princip negde se spominje kao junak, a negde kao prvi svetski terorista koji je izazvao Prvi svetski rat. U zavisnosti koja je bosansko-hercegovačka škola u pitanju. U srpskim udžbenicima u BiH piše da je rat u BiH izbio„jer su muslimani hteli de izvrše neviđeni pokolj Srba”, dok u muslimanskim udžbenicima istorije uzrok rata pripisuju „terorističkom delovanju Srba i Crnogoraca”. Novija izdanja tih knjiga sada izbacuju Crnogorce kao teroriste, što ne mora da se uradi i u hrvatskim udžbenicima, jer i u prvim izdanjima tamo piše da je uzrok rata „velikosrpska agresija”. U hrvatskim knjigama o ratu između Hrvata i muslimana u BiH nema ništa.
Upravo u tom kontekstu razmišljam o najnovijoj inicijativi predsednika Demohrišćanske stranke Srbije gospodina Vladana Batića da Srbija nekako pomogne Holandiji da prebrodi moralnu odgovornost za zločin koji se dogodio 1995. godine u Srebrenici. Naime, ako bi Srbija uspela da se Holanđani više ne osećaju kao moralni krivci za Srebrenicu, možda bi onda Holandija popustila i ne bi više stajala Srbiji na putu u EU. Naravno, verujem da gospodin Batić nije to rekao samo zbog našeg puta ka EU. Uostalom, on je nebrojeno puta dokazao da je borac protiv svih zločina i zločinaca bez obzira na to ko su i u ime koga su zločini počinjeni. No, bojim se da zločin u Srebrenici ne može biti posmatran samo u dosadašnjem stereotipnom poimanju učesnika u tom tragičnom događaju: eventualnog skrivanja generala Ratka Mladića u Srbiji, holandske odgovornosti što nije odbranjena zona pod zaštitom UN i vojske Republike Srpske koja je ušla u Srebrenicu, odvojila žene i decu od muškaraca i izvršila egzekuciju nad tim muškarcima. Šta je bilo prethodnih godina prilikom oružanih akcija muslimanske vojske iz te zaštićene zone UN, nije tema ovog teksta.
Tema ovog teksta jeste: da li su zapadne tajne službe znale šta se sprema civilima u Srebrenici, da li su namerno prećutale informacije o predstojećem napadu na tu enklavu kako bi na pregovorima u Dejtonu, koji su potom usledili, izvukli političku korist. Neko bi možda rekao da je to čisti cinizam. Možda, ali je istorija svetskih tajnih službi prepuna upravo takvih cinizama.
Dakle, je li neko unutar NATO-a svesno gurnuo holandski bataljon u nemoguću misiju i onda znajući šta će se dogoditi Holanđane jednostavno ostavio na cedilu? I sada, kada Holanđani za sve to ne mogu direktno i javno da optuže svoje drage saveznike u NATO-u za sve je kriva Srbija. I, naravno, general Ratko Mladić, jer iluzorno je očekivati od bilo koje tajne službe na Zapadu da će potvrditi da se znalo šta se sprema u Srebrenici. Svi će to sa indignacijom odbiti.
Sadašnji generalni sekretar NATO-a Jap de Hop Shefer, kao ministar odbrane Holandije u decembru 2002. godine, izjavio je kako su „NATO saveznici ostavili njegove snage na cedilu kada su srpske trupe ušle u Srebrenicu”. Iznoseći dokaze pred parlamentarnom komisijom on je branio odluku o predaji Srebrenice rekavši da je francuski komandant UN odbio da pruži vazdušnu podršku slabo opremljenom holandskom bataljonu i da su se britanske snage ponašale na isti način kada su se iste godine povukle iz Žepe. Posle te izjave Jap de Hop Shefer više nikada nije govorio tako, jer ubrzo je postao ono što je i danas.
Istina je da su Holanđani od prvog dana raspoređivanja u Srebrenici 1993. godine bili dosta skeptični u odnosu na zadatak koji su dobili. General Ari van Vlis kasnije je rekao: „Kao mala zemlja otišli smo na najproblematičniju lokaciju. Zaleteli smo se”. Komandant holandskog bataljona Tom Karemans obećavao je muslimanima u Srebrenici vazdušnu zaštitu NATO-a. Komandant snaga UN francuski general Bernar Žanvije naredio je 9. jula 1995. Holanđanima da tokom noći zauzmu „poziciju blokiranja” na južnoj ivici grada. Za akciju je bio zadužen potpukovnik Harm de Jonge, a Karemans je blokadu ojačao sa šest oklopnih transportera i 50 vojnika. Vojno gledano, potez nije imao nekog smisla, ali to je bila politička zamka da se zaustave Srbi pod pretnjom vazdušnih napada NATO-a. Zapravo, general Žanvije upozorava Mladića na tu mogućnost, a Karemansu šalje faks u kojem mu obećava dodatnu pomoć.
Srbi su napali 10. jula ujutro, Holanđani su kao znak upozorenja pripucali u vazduh, a Srbi su njihove položaje jednostavno zaobišli. De Jonge šalje Žanvijeu poziv za hitnu vazdušnu podršku, Žanvije je prvo nekome telefonirao i onda otkazao podršku. Tadašnji načelnik štaba snaga UN u Sarajevu holandski general Kes Nikolai kasnije je izjavio da nije mogao da shvati odluku francuskog generala.
„Ova pozicija holandskog bataljona trebalo je da privuče vatru srpskih snaga. To je i učinila, i ništa više”, rekao je on kasnije.
Bez obzira na generala Mladića, Holanđani bi već jednom trebalo da se zapitaju ko ih je i zašto od njihovih saveznika u Srebrenici izvrgnuo ne samo vojnom porazu već i nacionalnoj blamaži. Ako već tada nisu bili spremni da budu svetski igrači, sada je nepotrebno da sami sebi dodeljuju ulogu moralnih sudija. I tužilaca. Fini posao, ako možete da ga dobijete.
U međuvremenu, mi i dalje čekamo da budemo priznati kao dostojni Evrope i pušteni u nju...

Porodilju u komi vratili iz Urgentnog centra
Zdravstveno stanje Svetlane Vučković, porodilje u komi koja je u utorak, posle saobraćajne nesreće na autoputu Beograd – Niš, sa teškim povredama glave vraćena iz Urgentnog centra Kliničkog centra Srbije u Zdravstveni centar u Požarevcu, stabilno je, potvrdio je za „Politiku” dr Đorđe Bajec, direktor KCS. On kaže da je diskutabilno da li je doneta prava odluka kada je dovezena u bolnicu u prestonici.
– To će utvrditi interna kontrola. Treba sačekati da se ispita slučaj, pa tek onda govoriti o tome da li neko treba da se kazni. Zna se da su za neke navodne drastične kazne, ukoliko ih bude, odgovorni Ministarstvo zdravlja i druge institucije – istakao je dr Bajec.
U Kliničkom centru je formiran stručni tim koji treba da obavi unutrašnji nadzor, a čine ga dr Branko Đurović, načelnik neurohirurgije, dr Dragoslava Marković, načelnica prijemno trijažne službe, i dr Dragan Vučković, direktor Instituta za anesteziologiju i reanimaciju, koji će, kako saznajemo, već početkom sledeće nedelje imati zadatak da predaju izveštaj direktorima Kliničkog i Urgentnog centra. Povodom navedenog slučaja, zdravstvena inspekcija Ministarstva zdravlja očekujeizveštaj o Unutrašnjoj proveri kvaliteta stručnog rada i tek nakon toga utvrdiće se da li je poštovan postupak i pruženo odgovarajuće i pravovremeno lečenje.
Kako nam je objašnjeno, zdravstvena inspekcija će sve dokaze i podatke do kojih je došla dostaviti Lekarskoj komori Srbije.
– Zahtevaće se od organa Komore da procesuiraju slučaj radi utvrđivanja profesionalne i etičke odgovornosti svih lekara koji su učestvovali u prijemu pacijenta, a takođe će se zahtevati i od direktora Kliničkog centra Srbije da u okviru svojih dužnosti i ovlašćenja preduzme odgovarajuće mere – objašnjeno nam je u saopštenju Zdravstvene inspekcije Ministarstva zdravlja.
Dr Aleksandar Matić, pomoćnik direktora i pi-ar Zdravstvenog centra u Požarevcu, kaže da su oni zadovoljni kako je njihov tim lekara različitih specijalnosti reagovao u pomenutom slučaju.
– Ne možemo da komentarišemo zašto je neko vraćen iz Beograda. Mi u Požarevcu nemamo odeljenja grudne hirurgije i neurohirurgije, niti mislimo da to treba da ima opšta bolnica. Pacijentkinja je odmah po urgentnoj dijagnostici podvrgnuta hirurškom zahvatu trbušne duplje u Hirurškoj službi Opšte bolnice Požarevac. Urađen je carski rez i rođeno je muško dete. Povređena i operisana porodilja je potom, zbog teških povreda glave, preloma kostiju baze lobanje, upućena neurohirurgu u Urgentni centar Kliničkog centra Srbije, gde je 12. novembra hospitalizovana – istakao je dr Matić.
Dr Marko Kontić, predsednik Etičkog komiteta Srpskog lekarskog društva, kaže da se njima još niko obratio u vezi sa ovim slučajem, kao i da se ovde otvaraju brojna pitanja u vezi sa funkcionisanjem zdravstvenog sistema u drugim gradovima. Naš sagovornik objašnjava da je Urgentni centar KCS preopterećen i da nije normalno da se svaki ozbiljniji slučaj šalje iz unutrašnjosti na lečenje u Beograd, jer je to organizaciona mera 19. veka.
– U svim regionalnim zdravstvenim ustanovama službe poput neurohirurgije ili grudne hirurgije moraju da postoje i da budu osposobljene da rešavaju teške slučajeve. Mislim da je direktor požarevačke bolnice dužan da se obrati Ministarstvu zdravlja da traži da mu se obezbede odeljenja koja su im neophodna za nesmetan rad. Ne može žena koja se nalazi u komi da se transportuje, već treba da se leči u mestu gde je primljena. Takođe, nije u redu ni da je vraćaju sa praga Urgentnog centra u tom stanju – naglasio je dr Kontić.
Posećamo da je Svetlana Vučković, koja je bila u osmom mesecu trudnoće, povređena u utorak u saobraćajnoj nesreći na autoputu kod Smedereva. Lekari su je za dva dana tri puta prevozili u komatoznom stanju na relaciji požarevačka bolnica – beogradski Urgentni centar. Unesreći je povređeno i njeno troje dece – Emina, Radomir i Aleksa, koji se oporavljaju u Dečjoj bolnici u Beogradu. Devojčica Emina je zadobila povrede lobanje, nagnječenje mozga i prelom desne podlaktice i nalazi se van životne opasnosti.

Podmorničari u zemlji bez mora
Profesija podmorničar uvek je podrazumevala rizik, nesreće slične onoj na ruskoj podmornici klase „akula” koja se pre nekoliko dana desila na Pacifiku, kada je prilikom neplaniranog aktiviranja protivpožarnog sistema poginulo 20 ljudi, dešavale su se i u drugim mornaricama. Najteži udes na jugoslovenskim podmornicama dogodio se 1963. godine na podmornici 811 kada je, u fazi punjenja akumulatora, pri čemu se oslobađaju velike količine vodonika, došlo do varničenja na jednom ventilatoru koji izbacuje vodonik iz podmornice. Eksplodirala je smeša vodonika i vazduha, poginula su dva člana posade, a podmornica je popravljena u brodogradilištu u Puli.
Srbija više nema izlaz na more, ni flotu, ali još ima podmorničare koji su profesionalno iskustvo stekli u dubinama Jadrana. Danas su okupljeni u Udruženju „Podmorničar” iz Beograda, nedavno su bili domaćini redovnog godišnjeg skupa kome su prisustvovale kolege iz bivših jugoslovenskih republika na kome je predstavljena monografija dr Andreja Korbara „Podmorničarstvo – 100 godina”.
– Nekadašnja 88. flotila podmornica bila je respektivna snaga, danas nijedna država sa prostora bivše Jugoslavije sa izlaskom na more nema svoje podmornice. Slovenija i Crna Gora su procenile da im ne trebaju, Hrvatska koja ima najviše potencijala za tako nešto odustala je po sugestijama NATO-a. U redovnom sam kontaktu sa kolegama iz Hrvatske, pa mogu reći da su ozlojeđeni zbog toga, posebno jer su postojali i planovi i za izvoz te tehnologije – kaže Milan Komar iz Udruženja „Podmorničar”.
Ali, bez obzira na to što su odustali od podmornica, hrvatsko i slovenačko Ministarstvo odbrane aktivno podržavaju okupljanja podmorničara veterana, negujući tradiciju. U Crnoj Gori tek se radi na osnivanju sličnog udruženja, iako su tamošnje vlasti podmornice bukvalno poslale u staro gvožđe, jedna od njih je otegljena čak u Tursku. O tom slučaju postoji i anegdota: kažu da se sajla sa remorkera otkinula, a da je podmornica počela lagano da se okreće prema obali koju kao da nije htela da napusti. Srećom, podmornica 821 nije isečena, već je odlučeno da se pretvori u svojevrsni spomenik u Tivtu, odnosno budućoj turističkoj luci Porto Montenegro.
S druge strane, podmorničarima iz Srbije ne nedostaje inicijativa, ali nemaju podršku Ministarstva odbrane iz koga nije ni odgovoreno na njihovu molbu da bar simbolično podrže njihovo okupljanje u Beogradu.
– A Srbi su imali značajnu ulogu u razvoju podmorničarstva u bivšoj Jugoslaviji, kada su 1928. godine, pre osam decenija, kupljene prve podmornice „Hrabri” i „Nebojša”. Predsednik vlade koja je prethodno donela odluku o nabavci podmornica bio je Nikola Pašić, ministar vojni Stevan Hadžić, komandant mornarice Dragutin Prica, da ne pominjem kralja Aleksandra Karađorđevića bez čije saglasnosti tako nešto ne bi bilo moguće – objašnjava Komar koji radi na pripremi monografije „88. flotila podmornica”.
Predstavnici Udruženja „Podmorničar” postigli su načelan dogovor sa ambasadom Rusije da nekoliko srpskih podmorničara veterana sledeće godine poseti neku od aktivnih nuklearnih podmornica. Nedavna nesreća na Pacifiku neće ih odvratiti od tog puta, naprotiv – sa nestrpljenjem čekaju trenutak ulaska u podmornicu.

Srpska istorija na đubrištu
Srbi olako odbacuju sve što im nije od koristi u svakodnevnom životu. To je zaključak francuskog novinara Lorana Ruija, koji, u pauzama izveštavanja sa Balkana, putuje širom bivše Jugoslavije i sakuplja predmete koje su na ovim prostorima razne vojske koristile u ratovima, ali i tokom perioda mira.
– Ja sam kolekcionar vojnih starina i, s obzirom na to da već godinama živim u Beogradu, logično je da sam se zainteresovao i za vašu istoriju. Nažalost, sačuvano je izuzetno malo predmeta zbog čega volim da kažem kako ste maksimalno funkcionalan narod koji baca sve što mu nije preko potrebno – kaže Rui.
Govoreći o tome da je, zahvaljujući francuskom običaju odlaganja starih stvari na tavan, u toj zemlji čak i danas moguće pronaći uniforme i druge predmete iz vremena Napoleonovih ratova, naš sagovornik procenjuje da je u Srbiji, u najboljem slučaju, sačuvano tek desetak šlemova koje je srpska vojska koristila na Solunskom frontu. Za narod, koji je, bar na rečima, ponosan na svoju istoriju, to je simboličan broj.
– Istorija nije samo u knjigama, već i u sačuvanim predmetima, važno je da se promeni odnos prema njima. Između ostalog, bilo bi dobro da se i vojne starine poput narodne radinosti (pirotski ćilimi) proglase za nacionalno dobro koje se zbog nacionalnog značaja ne može nekontrolisano odnositi u inostranstvo – objašnjava Rui.
Kolekcionari najčešće pronalaze relikvije napravljene od metala koji ne propada tako lako. Reč je o odlikovanjima, sabljama, bajonetima, šlemovima (najčešće stranih vojski) i čuturama za vodu. Dragocene, stare uniforme najčešće su pojeli moljci. Ili su u pitanju predmeti od kože koja se bez odgovarajuće nege vremenom suši, skuplja i puca.
Kolekcionar koji bi danas, recimo, na lutki-plastičnom manekenu želeo da rekonstruiše izgled i opremu srpskog vojnika na Solunskom frontu većinu stvari bi morao da potraži van granica naše zemlje. Na primer, u Francuskoj se i dalje može pronaći letnja uniforma kaki boje kakvu su Srbi na Solunskom frontu dobili iz zaliha francuskih kolonijalnih trupa. Zatim fišeklije za pušku „lebel”, karakteristična dvoroga čutura za vodu, i tako dalje. Istovremeno, u Srbiji se u najboljem slučaju može pronaći pokoji bajonet za pomenutu francusku pušku i, skoro samo teoretski, šlem koji zbog malog broja sačuvanih primeraka, u iole očuvanom stanju, staje više od 500 evra.
Među domaćim kolekcionarima su izuzetno popularni i predmeti Vojske Kraljevine Jugoslavije. Naravno, ni njih nema na pretek, ali po starim ormanima i danas se može pronaći pokoja uniforma, kapa, sablja. Ipak, tu postoji drugi problem. Nedostaje literatura koja bi kolekcionarima pomogla da saznaju nešto više o starim predmetima, a često i da ustanove šta je to što su pronašli.
Kad je reč o stručnoj literaturi, kako dodaje Rui, interesantno je da su kolekcionari u Hrvatskoj u znatno boljem položaju od svojih kolega u Srbiji. Na primer, najbolja knjiga o Vojsci Kraljevine Jugoslavije, koja je puna podataka i o Vojsci Kraljevine Srbije, objavljena je u – Zagrebu.
Marko Lakić 
-----------------------------------------------------
Tajna četničkih uniformi
Među kolekcionarima na prostoru bivše Jugoslavije, recimo, već nedeljama traje rasprava o dve uniforme, nedavno pronađene u Beogradu, za koje se pretpostavlja da su ih nosili pripadnici specijalnih jurišnih – četničkih jedinica Vojske Kraljevine Jugoslavije. Budući da ne postoji nijedan drugi sačuvan primerak, pa čak ni fotografije, poznavaoci u Beogradu, Zagrebu i Ljubljani nikako da se dogovore oko identiteta pomenutih uniformi.

Beograd čeka da Brisel ubedi Prištinu
Predsednik Srbije Boris Tadić trenutno je u lagodnijoj situaciji od predsednika i premijera Kosova Fatmira Sejdijua i Hašima Tačija. Beograd je usaglasio stavove sa Ujedinjenim nacijama o uslovima za prisustvo Euleksa na Kosovu i Metohiji, koje je prihvatila i Evropska unija, i sada ostaje samo da čeka da međunarodna zajednica, za koju je Tadić uveren da ima dovoljno instrumenata za to, ubedi Prištinu da prihvati sporazum o reorganizaciji međunarodnog prisustva na KiM.
„Sporazum o šest tačaka koji je Srbija postigla sa UN su crvene linije ispod kojih ne možemo da idemo”, istakao je Tadić u intervjuu agenciji Beta i dodao da Beograd neće pristati ni na kakvo rešenje koje bi menjalo ono što je dogovoreno sa UN.
Rok od 72 sata, koji je Evropska unija dala vlastima u Prištini da preispitaju svoj stav o dolasku Euleksa na Kosovo (prema pisanju prištinskih medija), nije bio dovoljan da Tači i Sejdiju popuste. Naprotiv, juče su predsednik i premijer Kosova rekli da nisu pod pritiskom međunarodne zajednice da prihvate plan UN o šest tačaka (koji se odnosi na policiju, pravosuđe, carine, granicu, zaštitu kulturnih i verskih objekata, kao i saobraćaj i telekomunikacije) i najavili da će se i dalje suprotstavljati tom planu u sadašnjem obliku. „Sadašnji oblik” je ono o čemu su se dogovorili Srbija i UN, ali je taj plan još pod velom tajne.
Tadić ga donekle otkriva, navodeći da je ovakav sporazum u interesu Srbije (iako se deo opozicije s tim ne slaže), zbog čega je i očekivao da ne odgovara Prištini. Predsednik Srbije je ocenio da prištinskim zvaničnicima sporazum u šest tačaka ne odgovara, jer im smeta činjenica da Beograd, odnosno Srbija, mora da se pita o svim dimenzijama svakodnevnog života, kao što je pitanje carina, lokalne policije, zaštite kulturnih spomenika, transporta, komunikacija i pitanja u vezi sa administrativnim linijom. Tadić je rekao da je sporazum „spreman za proceduru u Savetu bezbednosti UN”, kao i da će „čitavo rešenje za Euleks” i njegovo potvrđivanje u UN „još jednom biti vrednost Rezolucije 1244 kojom se potvrđuje integritet Srbije na Kosovu i Metohiji”.
Kada će se sporazum naći pred Savetom bezbednosti UN još se ne zna. Navodeći da sednica još nije zakazana, Mauricijo Artinjano, predstavnik Kostarike, koja ovog meseca predsedava Savetu bezbednosti UN, rekao je Tanjugu da ne može da navede nijedan datum kada bi mogla da bude održana. Sednica na kojoj bi generalni sekretar UN Ban Ki Mun trebalo da podnese redovni izveštaj o Kosovu, koja je bila zakazana za utorak, odložena je na zahtev dve članice SB, zbog protivljenja Prištine da prihvati dogovor između Srbije i UN. Izveštaj Ban Ki Muna je prema najavama trebalo da sadrži preporuke o rekonfiguraciji Unmika i raspoređivanju Euleksa koje su usaglašene sa Beogradom.
U zajedničkom obraćanju novinarima juče u Prištini Sejdiju i Tači su rekli da su pojedine tačke tog plana u suprotnosti sa nezavisnošću, ustavom i Ahtisarijevim planom i da zbog toga ne mogu biti prihvaćene.
„Naš stav je bio, jeste i biće: ’da’ raspoređivanju Euleksa na celom Kosovu, ali i neprihvatanje suštinskih elemenata dokumenta o šest tačaka, koji nije u skladu sa realnošću nezavisnosti Kosova”, rekao je Tači.
Mediji u Prištini javljaju da predstavnici zapadnih zemalja nastavljaju sa pritiskom na kosovske lidere da prihvate plan od šest tačaka. Kako prenosi list „Koha ditore”, diplomatski predstavnici zapadnih članica Kontakt grupe poručili su kosovskim zvaničnicima da, ukoliko ne prihvate ovaj plan, praktično rizikuju podelu Kosova. Neimenovani međunarodni izvori su ovom listu izjavili, kako prenosi Tanjug, da bi se odbacivanje plana UN moglo negativno odraziti na raspoređivanje Euleksa na čitavoj teritoriji Kosova i da bi stoga moglo da ugrozi teritorijalni integritet.
A nemački političari su iritirani odbojnošću Kosova zbog sporazuma EU i Srbije o uslovima razmeštanja i statusu Euleksa, ocenio je juče Dojče vele navodeći da se o tome tokom nedelje raspravljalo na sednicama odbora za spoljnu i evropsku politiku Bundestaga. „Kosovo je htelo ovu misiju i zato sada mora da stvori pretpostavke za početak rada”, rekao je parlamentarni državni sekretar u ministarstvu spoljnih poslova Ginter Glozer.
Predsednika odbora za evropsku politiku u Bundestagu Gintera Kiršbauma čudi da vlada u Prištini, nakon što su SAD i veći deo EU priznali Kosovo, odjednom strahuje za državni suverenitet i napominje da „Kosovo ne uživa samo našu punu podršku, nego može biti sigurno da se njegov suverenitet uvažava i prihvata”. Navodeći da bi kosovske vlasti pre trebalo da brine zastoj u izgradnji pravne države, Kiršbaum je istakao da je dogovor EU i Srbije naišao na opšte odobravanje.
Boris Tadić tvrdi da sporazum o šest tačaka „omogućava da Srbija utiče na situaciju na KiM na prostorima gde živi srpski narod i što je posebno važno, njime je obezbeđena statusna neutralnost međunarodnih poslenika na KiM i funkcionisanje Rezolucije 1244, koji je jedini međunarodni akt koji potvrđuje integritet Srbije”.
Upitan da li je u toku proces koji vodi podeli Kosova, predsednik Srbije je odgovorio da „takva ideja uopšte nije na dnevnom redu” i da danas nije ni politički realna niti je to namera vlasti u Srbiji niti njegova politička ideja. „Na dnevnom redu je stalni napor da se na KiM, a posebno na prostoru gde je srpski narod koncentrisan, obezbede najbolji mogući uslovi za opstanak Srba i standardi njihovog bezbednog života i rada”, rekao je Tadić.
Rumunija u ovom podržava Srbiju. Euleks treba da bude na KiM i treba da nasledi obaveze koje su do sada bile u okviru Unmika, izjavio je juče ambasador te zemlje u Beogradu Jon Makovei za Međunarodni radio Srbija, a prenosi Fonet.
On je naglasio da Rumunija, ali i druge zemlje članice EU, koje nisu priznale nezavisnost KiM, neće učestvovati u Euleksu koji bi primenjivao plan Martija Ahtisarija za Kosovo.

Finansijske mere nesporne, ali već kasne
Poslanici Narodne skupštine Srbije započeli su juče raspravu o tri finansijska zakona, koji su, kako je rekla Diana Dragutinović, ministar finansija, odgovor države na finansijsku krizu, čiji su znaci počeli da se osećaju i kod nas. Ona je, kao jednu od najznačajnijih mera, navela povećanje nivoa osiguranih depozita sa 3.000 na 50.000 evra po štednom ulogu u jednoj banci. Poslanici i vlasti i opozicije pozdravili su mere, ali opozicionari su ih ocenili kao zakasnele i optužili vlast da je „odbijala sve blagovremene predloge opozicije, tvrdeći kako se nepotrebno paniči i da kriza neće dotaći Srbiju”.
Obrazlažućipredloge zakona o osiguranju depozita, o Agenciji za osiguranje depozita i o stečaju i likvidaciji banaka i društava za osiguranje, Diana Dragutinović kazala je da država mora da reaguje sveobuhvatnim merama i da vlada i Narodna banka Srbije moraju koordinirano da rade kako bi se svetska finansijska kriza što manje osetila kod nas. Prema njenim rečima „najznačajnija novina je to što se osigurani iznos depozita odnosi i na fizička lica i na preduzetnike i na mala i srednja preduzeća, čime se doprinosi finansijskoj stabilnosti na tržištu”.
Ona je rekla da je bilo zamerki što je povećan limit za garantovani depozit na 50.000 evra, da je predlagan manji iznos i objasnila da se u svetu reaguje na ovakvu krizu na dva načina: velikom obaveznom rezervom ili fondom za osiguranje depozita. Diana Dragutinović je istakla: „Mi imamo oba načina. Što se tiče promena u zakonima o stečaju i likvidaciji banaka i društava za osiguranje i o Agenciji za osiguranje depozita, one su bile neophodne, jer se, na neki način, moglo shvatiti da su zaštićene samo banke u državnim rukama. Ovim promenama se precizira da se zaštita odnosi na ceo finansijski sektor”.
Baš nijedan učesnik u raspravi nije sporio neophodnost preduzimanja mera, ali dok su poslanici vladajuće koalicije, uglavnom, hvalili mere, opozicija je ukazivala na to da su one zakasnele, ali je tražila i objašnjenja za neke, kako su isticali, nejasne predloge.
Zoran Kasalović (SPS) kazao je da građani naše zemlje nemaju razloga za paniku i brigu i da vlada predloženim merama pokazuje da ne drži glavu u pesku, već „nudi rešenja unapred sa ciljem da se predupredi mogući potres i loši scenariji, a činjenica je i to da je Srbija trenutno država u kojoj štediša može da podigne, kad hoće, pun iznos štednje u banci”.
Rade Obradović (DSS) kazao je da DSS, u svakom slučaju, pozdravlja set ovih zakona i dodao: „Moram da kažem da je na svemu onome na čemu je insistirao MMF, insistirala i opozicija, ali vlast nije htela da čuje opoziciju. DSS je predlagao da formiramo komisiju da se bavi aspektima moguće krize i merama koje treba preduzeti, jer da bi se smanjili efekti krize moraju biti angažovani svi faktori u zemlji. Predložili smo i da se razmisli o, eventualnoj, pozajmici od MMF-a kojom bi se obezbeđivala stabilnost kursa, ali ministarka Diana Dragutinović je rekla da nećemo tražiti sredstva, a dva dana kasnije je objavljeno da se već pregovara o pozajmici kojom bi se branio budžet. Nije mi jasno da je problem čuti opoziciju i neke njene predloge”.
Čedomir Jovanović (LDP) kazao je da je vlada sa velikim zakašnjenjem promovisala paket mera, podsetio da je LDP predlagao pre mesec dana povećanje osiguranog depozita, a vlada tvrdila da kriza do nas neće ni stići i dodao da je obrazloženje zakona tužno, jer se navodi da se donosi „zbog potrebe harmonizacije domaćeg zakonodavstva sa zakonodavstvom zemalja u okruženju i u EU”. Prema Jovanovićevim rečima, država pokazuje ambiciju da štedi tako što će građanima stezati kaiš, ali ne i sebi.
Milorad Buha (SRS) kazao je da će banke u Srbiji imati manje sredstava koje će „upumpavati u u privredu, nego one na zapadu, kod njih će, prema procenama ekonomista, kriza trajati godinu-dve dana i oni iz recesije izlaze, a kod nas će ta recesija potrajati”.
Pre početka debate o ovim zakonima, poslanici su završili načelni pretres Predloga zakona o javnim nabavkama.

Ne smemo dopustiti blamažu u borbi protiv korupcije
INTERVJU
Željko Ivanji, šef antikorupcijskog tima G17 plus
Nakon što je Savet za borbu protiv korupcije još jednom zatražio od Vlade Srbije da kaže ko je odgovoran za raskid koncesionog ugovora o izgradnji autoputa Horgoš–Požega, kao i da javnost obavesti o svim detaljima ugovora, Željko Ivanji, narodni poslanik i šef antikorupcijskog tima G17 plus, ocenjuje da javnost svakako mora da zna sve o tom poslu. Činjenicu da nisu poznati svi aneksi pomenutog ugovora Ivanji, ipak, ne objašnjava nečijom zlom namerom ili željom da se nešto prikrije već pre svega tromošću i sporošću državne uprave.
– Ali ako postoji sumnja u korupciju, neophodno je elemente koji na to ukazuju prijaviti nadležnima. Dovoljno je da postoji sumnja u pogledu nekih elemenata ugovora, da Tužilaštvo po službenoj dužnosti preduzme mere iz svoje nadležnosti – kaže Ivanji za „Politiku”.
Ipak, svi delovi ugovora još nisu objavljeni. Ko je za to odgovoran? Zar to ne ukazuje da nije sve u redu sa srpske strane?
Naravno da razvija sumnju i to nije dobro. Zato morate da budete transparentni. Ne mogu da govorim o konkretnoj odgovornosti. Upoznat sam sa elementima koncesionog posla koji su bili objavljeni i koji su, po meni, sporni samo zato što strane kompanije nisu obezbedile bankarske garancije za izvršenje posla.
Ali ako je koncesionar kriv, zašto se ide na sporazumni raskid? Zašto se ne bi išlo na arbitražu, pa bi Srbija zadržala novac koji je dat kao garancija?
Koncesionar jednostavno nije obezbedio ono na šta je bio dužan. Arbitražni postupak iziskuje ogromne troškove i traje više godina.
Zar ne bi te troškove trebalo da snosi koncesionar, ako je kriv?
To bismo znali tek posle arbitražnog postupka.
Da li to znači da ni Vlada Srbije nije sigurna da je sama ispunila sve obaveze iz ugovora o koncesiji?
Iskreno, nisam do te mere upoznat da li je vlada sve ispunila. Imam podatke kao i svaki građanin ove zemlje i na osnovu njih donosim zaključke.
Ali da li je normalno sporazumno raskidati ugovor o koncesiji, ukoliko ste sigurni da je koncesionar kriv, ukoliko nema vaše krivice?
Najgore u tome jeste što vreme teče, a to najviše košta. Mi nemamo vremena za to. Tim poslom, kao i pitanjem „Srbijagasa”, bavila su se nadležna ministarstva. Često do reakcije dolazi kasno imajući u vidu da ne možete pokriti sve oblasti. Možda smo reagovali kasno u vezi sa pitanjem koncesije, kad smo javno rekli da je nedopustivo zaključiti ugovor koji nije obezbeđen bankarskom garancijom. Isto je i povodom pitanja „Srbijagasa”. Uvek nam kažu da smo sedeli u toj vladi. Jesmo, ali nismo učestvovali u pregovorima.
A da li ste mogli da reagujete i, da tako kažemo, klasičnom političkom ucenom, kao što ste radili kada su obustavljeni pregovori sa EU pre dve godine zbog toga što Mladić nije uhapšen? I antikorupcijski zakoni su, kao i Mladić, uslov na evropskom putu.
Imajući u vidu da je Dinkić šef pregovaračkog tima za gasni aranžman i da smo uticali na donošenje Zakona o Agenciji za borbu protiv korupcije, da smo prvi dali predlog zakona za zaplenu imovine stečene izvršenjem krivičnog dela, u situaciji smo da su zakoni onako kako smo ih mi zamislili i doneti u Skupštini Srbije. Za sada nemamo takvu vrstu problema da treba da ucenjujemo. Sigurno je da ću ukazivati na sve probleme koje vidim, ali onda očekujem i reakciju. Na meni je da ukažem i da rok za predlaganje kandidata za članove Odbora Agencije za borbu protiv korupcije ističe 3. decembra.
A još niko od devet predlagača nije imenovao kandidate. Tu dolazimo do drugog problema – donosite zakone, ali se oni ne primenjuju ili se sa njihovom primenom mnogo kasni. A s druge strane, Zakon o Agenciji za borbu protiv korupcije treba da stupi na snagu tek u januaru 2010. Zašto je ostavljen tako dugačak rok?
Zato što je potrebno vreme da se uspostavi agencija koja ima toliki obim posla. Iskustvo nas uči da su se sve vlade od 2000. do sada godine ponašale dosta tromo u pogledu obezbeđenja uslova za rad agencija. Zato je ovaj rok toliko pomeren, jer je bolje da Agencija počne da radi od nultog dana punim kapacitetom nego da okupimo grupu ljudi koja će na kolenima da radi ozbiljan posao. A taj posao podrazumeva preuzimanje predmeta od Republičkog odbora za rešavanje o sukobu interesa, kojih ima nekoliko hiljada. Treba pripremiti elektronsku bazu registra imovine funkcionera, koji će biti javno dostupan i svako će moći da ga vidi na sajtu Agencije. A do 3. decembra jednostavno moraju da stignu predlozi za članove Odbora Agencije.
Ali kad već mnogi drugi zakoni nisu poštovani, zašto mislite da će sad ovaj biti poštovan?
Moram da verujem da hoće.
Vlada skoro da ignoriše kontrolna tela. Savet za borbu protiv korupcije nikad nije dobio povratne informacije od vlade na izveštaje koje je dostavljao, a budžet im smanjuju svake godine. Od donošenja zakona o Državnoj revizorskoj instituciji prošle su tri godine, a tek nedavno su dobili prostorije, nemaju kadrove…
To je nedopustivo. To je zamerka i Evropske komisije da se zakoni ne primenjuju. U izuzetnoj zakonskoj aktivnosti, naročito od 2004. do 2006. godine, kada smo doneli 250 zakona mnoga druga akta iz domena Skupštine, implementacija je stala. Nema razloga da prostorije ne budu obezbeđene. A Savet je formiran kao savetodavno telo vlade, što je po definiciji pogrešno. Nije suština da oni savetuju vladu, već da kontrolišu i preduzimaju mere iz svoje nadležnosti koji ukazuju na potencijalnu korupciju. Problem je što se Savet zaustavljao na izveštajima. Gospođa Barać je neke stvari ponavljala, ali da ja u izveštaju vidim da postoje elementi krivičnog dela, podneo bih krivičnu prijavu.
Gospođa Barać kaže da ne zna ni da li je vlada razmatrala izveštaje koje joj je Savet slao.
Ne znam ni ja. Video sam da postoje samo dva izveštaja za 2007. tri za 2006. i četiri za 2005. godinu. Problem je i što Savet nije radio punim kapacitetom. Nismo čuli nijedan predlog zakonskog akta od njih. Sad se u nadležnostima Agencije navodi da mora da ima i tu vrstu inicijative, a ne samo da otkuca izveštaj koji pošalje vladi i onda se ponaša kao Kalimero. Pri tom, imajući u vidu da sam pravnik, izveštaji Saveta su sačinjeni amaterski. Čitao sam izveštaj Saveta o „Mobtelu”, koji je za mene bio prilično neupotrebljiv na arbitraži u Cirihu, jer se bazirao na podacima koji su davani po principu rekla-kazala, što pravno nema nikakvu težinu. Možemo reći da nisu imali nadležnosti da dođu do tih dokumenata i upravo zato pravimo Agenciju za borbu protiv korupcije.
Postoji opasnost da se Srbija nađe u izvesnom vakuumu početkom 2010. kada Odbor za rešavanje o sukobu interesa prestaje sa radom, a kako je krenulo sa formiranjem Agencija za borbu protiv korupcije, koja preuzima nadležnosti Odbora, moguće je da ni ona ne počne da radi kad to zakon nalaže – januara 2010.
Da, postoji ta opasnost. To bi bio veliki problem za državu i za njenu rešenost da se bori protiv korupcije. To će biti sramota, ali pored toga moguće je da imamo i jednu vrstu osude, jer bismo u izveštaju GREKA, antikorupcijskog tela Saveta Evrope, dobili negativnu ocenu koja bi otišla Savetu Evrope i Evropskoj komisiji. Ne mogu da verujem da bilo ko u vladi i parlamentu može da bude toliko bahat da tako važno telo ne konstituiše do tog roka. Jednostavno, ne smemo da dopustimo takvu blamažu.
Marko R. Petrović
--------------------------------------------
Kontrola imovine
Koliko vremena do stupanja na snagu ovog zakona o Agenciji za borbu protiv korupcije pojedinci mogu da iskoriste da prikriju tragove eventualnih krivičnih dela?
Činjenica je da čekanjem na primenu ovog zakona gubimo na transparentnosti i na sankciji prema funkcionerima koji netačno prikažu svoje podatke i ne prijave potpunu imovinu.
Trenutno oni mogu da prijave bilo šta, jer Odbor za rešavanje o sukobu interesa to ne može da kontroliše. Znači da i do stupanja na snagu ovog zakona, neko može da prijavi pola miliona evra, iako ih nema, ali ima mogućnost da ih prikupi.
Da, ali mi imamo izveštaje koji su sada u odboru i imaćemo izveštaje od dana primene Zakona o Agenciji za borbu protiv korupcije.
A da li će Agencija moći da kontroliše i tačnost sadašnjih izveštaja?
Agencija će imati mogućnosti da ispita i šta se ranije dešavalo.
Dakle, retroaktivno će moći da ispituje izveštaje od pre, recimo, četiri godine?
Tako je. Jer oni će preuzeti celu bazu podataka i u njoj će biti svi izveštaji.
Što znači da će Agencija prvo morati da kontroliše tačnost izveštaja iz prethodnih godina.
Biće u prilici da to kontrolišu, po sopstvenom nahođenju ili ukoliko se pojavi nekakva sumnja.
---------------------------------------
Nejasni zakoni
Kakva se poruka šalje građanima kad sami političari ne poštuju zakone, odluke i preporuke državnih tela, kao što je slučaj sa nepoštovanjem odluka Odbora za rešavanje o sukobu interesa? Postoje dva takva slučaja u Skupštini – Veroljub Stevanović i Dragan Marković Palma.
O tome definitivnu ocenu treba da donese Ustavni sud. Postoji dvoumljenje i ne mogu od njih da tražim ostavku, kad su se obratili Ustavnom sudu za mišljenje. Problem je u definiciji samog sukoba interesa u tekstu zakona. To je čest propust u starim zakonima, jer imate formulacije koje su dvosmislene.
Hoćete da kažete da imamo loše zakone?
Ne mogu da generalizujem da su zakoni loši, ali mogu da kažem da postoje neke formulacije koje su potpuno nejasne. Ali onda ne vidim razlog da telo koje je formirano samo ne predloži skupštini izmenu konkretnog člana.

ZES zadržao poverenje birača
Šest meseci nakon parlamentarnih izbora lista Za evropsku Srbiju i dalje uživa najveću popularnost među biračima u Srbiji. Prema istraživanju Centra za slobodne izbore i demokratiju sprovedenom od 18. do 28. oktobra na uzorku od 4.718 ispitanika, ZES ima podršku 36,6 odsto građana, dok bi za novoosnovanu Srpsku naprednu stranku Tomislava Nikolića glasalo 23,8 odsto birača. Prema rezultatima ovog istraživanja, koje je Cesid juče predstavio na konferenciji za novinare u Medija centru, ukoliko bi izbori bili održani danas Srpska radikalna stranka, nakon odvajanja Nikolića, može da računa tek na 6,9 odsto glasova građana, narodnjačka koalicija na 8,6 odsto (Demokratska stranka Srbije 6, a Nova Srbija 2,6 odsto), Liberalno-demokratska stranka na 6,7 odsto, Socijalistička partija Srbije na 4,4 odsto, a Jedinstvena Srbija na 2,3 odsto glasova.
„Pretočeno” u broj osvojenih mandata, lista ZES-a osvojila bi 102 poslanička mesta u Skupštini Srbije, LDP 17, SNS 62, SRS 18, DSS i NS 22, SPS – JS 17, a u parlamentu bi se našle i Mađarska koalicija sa devet i Stranka demokratske akcije Sulejmana Ugljanina sa tri poslanika.
Najveći pad rejtinga doživela je narodnjačka koalicija, ocenjuju u Cesidu, jer je trenutno podržava čak trećina glasača manje nego na majskim izborima, a ti glasovi su se ravnomerno prelili listi ZES-a i SNS-u, dok podaci istraživanja ukazuju da se čak 70 odsto glasača SRS-a opredelilo za stranku Tomislava Nikolića.
Na pitanje „Šta bi trebalo da budu prioriteti Vlade Srbije?”, 21 odsto ispitanika se odlučio za ekonomski razvoj države, 20 odsto smatra da bi to trebalo da bude poboljšanje životnog standarda, 13 odsto da bi vlada trebalo da se usmeri na borbu protiv kriminala i korupcije, a 12 odsto ispitanih misli da je to smanjenje nezaposlenosti.
Zanimljivo je da su pitanja zbog kojih se praktično polarizuje politički život u Srbiji, a to su ulazak u Evropsku uniju i očuvanje Kosova u sastavu Srbije tek na začelju ove liste, te se za njih kao prioritet vlade opredelilo tek šest (EU), odnosno četiri odsto (Kosovo) ispitanih građana.
Prema ovom istraživanju, ulazak Srbije u EU podržava 60 odsto građana Srbije, protiv je 14 odsto, dok stav o tom pitanju nema 26 odsto ispitanika. Programski direktor Cesida Marko Blagojević rekao je da veličina uzorka na kome je ovo istraživanje izvršeno garantuje „besprekoran nivo reprezentativnosti”.
M. Albunović
----------------------------------------------
Dobro nam je i bez auta
Prema Cesidovom istraživanju, devet odsto ispitanika svoje imovno stanje ocenilo je kao „veoma siromašno” (nema novca ni za hranu), dok se 23 odsto smatra „siromašnima” (ima za hranu, ali ne i za odeću i obuću). Oko 34 procenta ispitanika misli da živi „prosečno” (nema novca za skuplje stvari kao što su TV ili frižider, dok je svoj materijalni položaj kao „umereno bogat” ocenilo 21 odsto građana (imaju novac za skuplje stvari, ali ne i za auto), dok tri odsto ispitanika smatra da su „bogati” (mogu da kupe sve što žele).
Zanimljivo je da je na pitanje „Kada će nam biti bolje?” čak 10 odsto ispitanika odgovorilo da i sada živi dobro, što pokazuje da za deo građana bogatstvo (novi auto) nije preduslov za sreću. Da će nam biti bolje za godinu dana smatra pet odsto ispitanika, 20 odsto misli da će se to desiti za dve do tri godine, a 13 odsto taj rok pomerilo je na četiri do pet godina. Bolji život tek za deset i više godina očekuje 13 odsto ispitanih građana, dok je čak 39 odsto ispitanika na ovo pitanje odgovorila da „ne zna”.

Hejden: Bin Laden „odsečen“, Al Kaida i dalje pretnja
Direktor CIA Majkl Hejden izjavio je u četvrtak u Vašingtonu da Al Kaida ostaje najznačajnija pretnja Sjedinjenim Državama, dok se Irak više ne smatra centralnom pozornicom u širem ratu protiv terorizma. Prema njegovim rečima, Al Kaida je zahvaljujući akcijama američkih snaga u Pakistanu „izbačena iz ravnoteže“, a njen lider Osama bin Laden „odsečen“ od svakodnevnih operacija, zato što „ulaže značajnu energiju ne bi li preživeo“, pišu američki listovi.
„Danas je dotok novca, oružja i stranih boraca u Irak značajno smanjen, dok vođe Al Kaide ne smatraju ovu zemlju više ključnim bojištem“, rekao je Hejden prisutnim u vašingtonskom „Atlantskom savetu“. On je dodao da je Al Kaida i dalje „odlučan i fleksibilan neprijatelj“ koji sprovodi akcije iz svojih skrovišta u severnom Pakistanu, piše „Vašington post“.
Govoreći o bezbednosti SAD, Hejden je istakao da hvatanje Bin Ladena ostaje „vrhunski prioritet za CIA“, dok bi „zatočenje ili smrt vođe Al Kaide ostavili značajne posledice na njegove sledbenike“.
Kao poseban doprinos otupljivanju borbene oštrice organizacije u Pakistanu navode se intenzivirani upadi američkih specijalnih snaga, koji su otpočeli u julu ove godine, usled „nesposobnosti“ Pakistana da spreči akcije ekstremnih militanata na sopstvenoj teritoriji. Sa druge strane, pojedini eksperti se pribojavaju da su američke akcije ugrozile krhku demokratiju u Pakistanu i unazadile saradnju sa SAD. Ne želeći da potvrdi napade ili učešće „zvaničnih“ američkih operativaca u pomenutim napadima, šef CIA je podvukao da je tokom ove godine „u nasilju ili prirodnom smrću“ umrlo nekoliko iskusnih vođa i komandanata Al Kaide, preneo je Rojters.
Međutim, nakon što je, kako tvrdi, Al Kaida u Iraku doživela „strateški poraz“, a njene operacije u Pakistanu bivaju suzbijene pojačanim američkim prisustvom na granici sa tom zemljom, Hejden je upozorio na premeštanje i jačanje terorističke mreže u Jemenu, Somaliji i severnoj Africi. Severne afričke države mogle bi, smatra vodeći čovek CIA, da posluže kao baza za pripremanje i izvođenje napada na Evropu, piše „Njujork tajms“.
Značajnu pažnju zauzima zabrinutost za bezbednost zemlje nakon što Barak Obama preuzme dužnost predsednika SAD. Do sada nije primećena značajna aktivnost koja bi sugerisala da Al Kaida priprema izvođenje napada koji bi se dogodio u prvim mesecima predsedničkog mandata, kao što je bio slučaj 1993. godine nakon što je Bil Klinton preuzeo dužnost, ili 2001. godine kad se Bušova administracija još „uhodavala“, prenosi Hejdenove tvrdnje „Vašington post“.
M. K.

Zemljotres jačine 5,7 stepeni Rihterove skale pogodio Čile
Zemljotres jačine 5,7 stepeni Rihterove skale pogodio je danas Čile, saopštio je Evropsko-mediteranski seizmološki centar (EMSC).
Epicentar zemljotresa bio je 39 kilometara severoistočno od glavnog grada Santjaga sa oko 4,8 miliona stanovnika.
Do sada nema izveštaja o eventualnim žrtvama ili šteti, preneo je Tas.

Vučić priredio večeru za predsednika Crne Gore
Predsednik Srbije Aleksandar Vučić ugostio je na večeri predsednika Crne Gore Jakova Milatovića, koji boravi u zvaničnoj poseti Srbiji.
„Poželeo sam dobrodošlicu predsedniku Crne Gore Jakovu Milatoviću, uveren da otvaramo novo poglavlje u odnosima između naših zemalja i bratskih naroda", napisao je Vučić na Instagram nalogu "budućnostsrbijeav".
Prethodno je Milatović na svečanom prijemu u Crnogorskoj kući u Beogradu, poručio da, nakon poseta Evropskim institucijama i sedištu NATO u Briselu, dolazi u Beograd "u nameri da da doprinos revitalizaciji političkih odnosa dve zemlje".
Milatović je danas stigao u zvaničnu dvodnevnu posetu Srbiji, a na aerodromu "Nikola Tesla " u Beogradu dočekao ga je prvi potpredsednik Vlade i ministar spoljnih poslova Srbije Ivica Dačić.
Kako je najavljeno, Milatović će se sutra, uz ceremonijalni doček ispred Palate Srbija, sastati sa predsednikom Srbije Aleksandrom Vučićem, a nakon toga i sa predsednikom Narodne skupštine Vladimirom Orlićem.
Predviđeno je da predsednik Crne Gore u okviru posete položi venac na Spomenik neznanom junaku na Avali uz vojne počasti, kao i da položi cveće ispred Osnovne škole "Vladislav Ribnikar".

U Indiji 15 mrtvih zbog monsunskih kiša
Najmanje 15 ljudi poginulo je na severu Indije u poplavama i klizištima izazvanim monsunskim kišama, a Nju Delhi je zabeležio rekordnu količinu padavina u jednom danu u poslednjih 40 godina, saopštle su danas tamošnje vlasti.
U Nju Delhiju, gde su putevi bili potopljeni, palo je 153 milimetra kiše, najviše u jednom julskom danu za 40 godina.
Pošto meteorološke službe predviđaju još jedan dan jake kiše, vlasti su naložile da škole u Nju Delhiju budu sutra zatvorene.
Mediji su preneli da je 15 osoba poginulo u protekla 24 sata u šest indijskih saveznih država na severu.
Planinske države su najteže pogođene. Prijavljena su klizišta na oko 700 puteva.
Period monsuna u Indiji traje od juna do septembra i svake godine ima žrtava i pričinjena je materijalna šteta, prenosi Tanjug.

Zelenski još nije doneo odluku da li će prisustvovati samitu NATO-a u Viljnusu
KIJEV – Ukrajinski predsednik Volodimir Zelenski još nije doneo konačnu odluku da li će ići na samit NATO-a u Viljnusu, izjavila je danas potpredsednica ukrajinske vlade za evropske i evroatlantske integracije Olga Stefanišina.
Ona je za ukrajinske medije rekla da će konačna odluka Zelenskog o prisustvu samitu NATO-a biti doneta u zavisnosti od završnih dokumenata tog skupa na kojima se još radi, preneo je TAŠ.
Generalni sekretar NATO-a Jens Stoltenberg rekao je ranije da će Zelenski prisustvovati prvom sastanku Saveta Ukrajina-NATO na marginama samita.
Stoltenberg, međutim, nije obećao da će tokom samita u Viljnusu Ukrajina biti pozvana da se pridruži NATO-u nakon što se neprijateljstva u zemlji završe.

Teško do neradne nedelje u trgovinama
Tri godine posle Crne Gore, još jedna zemlja u našem okruženju zabranila je rad nedeljom. U Hrvatskoj je pre nekoliko dana stupio na snagu novi zakon o trgovini prema kojem će prodavnice nedeljom biti zatvorene. Zabrana ipak nije potpuna, jer trgovci mogu odabrati 16 nedelja u godini tokom kojih bi eventualno mogli da rade. Radno vreme od ponedeljka do subote samostalno će određivati trgovac, ukupno do 90 sati sedmično.
 
U Srbiji se nedelja po pravilu tretira kao neradni, odnosno dan za odmor. U Savezu samostalnih sindikata trgovine Srbije podsećaju da u zakonu ipak treba da piše da je nedelja dan odmora, a ne da je „po pravilu dan odmora”, kako je prema važećem zakonu. Naglašavaju i da zahtev da se zabrani rad prodavnica nedeljom u Srbiji ne znači zalaganje za manje rada, jer prema zakonu radna nedelja traje pet dana, sedmično se radi po 40 časova, a rad nedeljom nije regulisan.
Radoslav Topalović, predsednika Saveza samostalnih sindikata trgovine, podseća da je u zemlji trenutno angažovano oko 300.000 trgovaca koji u proseku mesečno zarade oko 54.000 dinara, što je otprilike na nivou iznosa minimalne potrošačke korpe.
– Neosnovane su procene poslodavaca da će biti manji promet u radnjama ako nedelja i državni praznici budu neradni dani, jer će se kupci u istom obimu snabdevati radnim danima. Kupac koji je rešen da pazari neki proizvod, kupiće ga ili dan ranije ili dan kasnije. Zato, ti prigovori nisu utemeljeni. Drugo, ukidanjem nedelje kao radnog dana neće biti smanjena potreba za angažovanjem radnika, već naprotiv, više njih biće potrebno da radi, recimo, subotom i ponedeljkom, jer će tada biti i više prometa – smatra Topalović. Podseća da početak i kraj radnog vremena nije stvar kolektivnog pregovaranja nego je Zakonom o radu regulisano da radna nedelja traje 40 časova. Zato je ovaj sindikat tražio da se izmeni taj propis kako bi nedelja bila neradni dan, a da izuzete budu samo institucije koje su od javnog značaja i moraju da rade nedeljom. Od prve inicijative prošlo je  sedam godina, ali niko nije bio voljan da se ozbiljnije time pozabavi, ni Socijalno-ekonomski savet, ni Ministarstvo za rad i zapošljavanje, jer su to institucije kojima su sindikati podnosili inicijative.
Savez samostalnih sindikata je na tu temu svojevremeno čak i anketirao radnike, a analiza je pokazala da većina zaposlenih ne želi da radi nedeljom.
– Nisam siguran da bi sada, u naletu ove inflacije, isto tako razmišljali. Verovatno bi pristali da rade nedeljom za veću naknadu. Zato podržavamo inicijativu da se rad nedeljom plaća kao i državni praznik, da dnevnica bude 110 odsto tog dana – dodaje Topalović. Navodi da onaj ko mora na posao nedeljom zaista treba da bude više plaćen, zato što više radi i nije sa porodicom.
Podsećanja radi, onaj ko radi nedeljom ne ostvaruje po zakonu pravo na uvećanu platu, sem u slučaju da to nije uređeno aktom između poslodavca i zaposlenog. Fiksno uvećanje zarade nije prepoznato jer je poslodavcima data mogućnost da rad organizuju kako njima odgovara. Stručnjaci za radno pravo naglašavaju da zbog uvećanja zarade za rad nedeljom ne bi bilo neophodno menjati Zakon o radu, jer je naš propis ekstenzivan u tom delu, pa je opštim aktom moguće predvideti razloge za uvećanje plate koja nije opisana u samom zakonu. Kako je ranije za „Politiku” objasnio Bojan Urdarević, profesor radnog prava na Pravnom fakultetu u Kragujevcu, ne postoji nikakva zakonska prepreka da se sa postojećim zakonom predvidi dodatno plaćeni rad i da se utvrdi iznos uvećanja zarade nedeljom.
– Samo, to niko neće da radi, jer ne postoji zakonska obaveza – naveo je on.
Predstavnici sindikata smatraju da neradna nedelja ne bi mogla da prouzrokuje nove otkaze, jer u trgovini već postoji manjak radne snage, ali poslodavci ipak tako ne misle. Strahuju od pada prometa i profita, smanjenja zarada, otpuštanja radnika u sektoru maloprodaje, nezadovoljstva potrošača...

Milatović: Cilj posete Srbiji revitalizacija političkih odnosa
Predsednik Crne Gore Jakov Milatović poručio je večeras, na svečanom prijemu u Crnogorskoj kući u Beogradu, da, nakon poseta Evropskim institucijama i sedištu NATO u Briselu, dolazi u Beograd „u nameri da da doprinos revitalizaciji političkih odnosa dve zemlje”. Prisustvo predsjednika Vučića na mojoj inauguraciji 20. maja, ministra Dačića na Samitu u okviru Procesa saradnje u jugoistočnoj Evropi u Podgorici 27. juna, i ova moja prva poseta Beogradu u tako kratkom vremenskom periodu upravo idu u prilog unapređenju odnosa dve države”, naglasio je Milatović.
Ukazao je na to da je revitalizacija političkih odnosa važna za unaprjeđenje ekonomskih odnosa, što ima za rezultat direktne benefite za privredu i građane dve zemlje, navodi se u saopštenju iz Kabineta crnogorskog predsednika.
Milatović je podsetio da je Srbija Crnoj Gori ubedljivo najveći trgovinski partner, sa robnom razmenom od 764 miliona evra prošle godine, što predstavlja petinu ukupnog prometa robe sa inostranstvom. Srbija je za nas i najveće turističko tržište. U 2022. ostvareno je 435 hiljada dolazaka turista iz Srbije u Crnu Goru, što je udeo od 21 odsto od ukupnog broja dolazaka stranih turista. Kada govorimo o strukturi, najviše noćenja ostvarili su turisti iz Srbije, i to nešto iznad 3 miliona ili 25,5 odsto od ukupnog brojaâ€ś, rekao je Milatović. Dodao je da je Srbija prošle godine bila i najveći strani investitor u Crnoj Gori sa 137 miliona evra ili 12 odsto ukupne vrednosti stranih direktnih investicija, što je u odnosu na 2021. povećanje od 80 odsto.
Uprkos podacima koje sam izneo, sa Srbijom, koja je naš najznačajniji ekonomski partner, Crna Gora nema odnose na nivou ambasadora i to ne iz tehničkih razloga, već političkih, dve zemlje nemaju zajedničke granične prelaze, kao što imamo sa Bosnom i Hercegovinom i sa Albanijom, platni promet predstavlja ozbiljnu poslovnu barijeru, naše Mešovite komisije za rešavanje ovih naizgled tehničkih pitanja se ne sastaju godinama unazad, a nikada nije održana zajednička sednica Vlada dve zemlje, konstatovao je Milatović. On je poručio da su, uprkos svim izazovima, veze između građana i privrede Crne Gore i Srbije ostale jake i da je stoga odgovornost ali i obaveza na državnicima dve zemlje da te odnose ne remete, već da ih unapređuju. Istakao je da, osim tradicionalnih veza i bliskih odnosa, Crnu Goru i Srbiju trajno povezuju zajednički ciljevi, pre svega regionalna stabilnost i članstvo u Evropskoj uniji.
„Posvećenošću ovim ciljevima dajemo dobar zamah proevropskom razvoju Zapadnog Balkana. Uveren sam će politički odnosi Crne Gore i Srbije ići uzlaznom putanjom u periodu pred nama i da će to biti dobar zamajac za dodatno unapređenje ekonomskih, kulturnih i sveukupnih odnosa, rekao je Milatović. On je ukazao i na značaj jačanja veza sa zajednicom Crnogoraca u Srbiji i njihove povezanosti sa Crnom Gorom.
Kako je najavljeno, Milatović će se sutra, uz ceremonijalni doček ispred Palate Srbija, sastati sa predsednikom Srbije Aleksandrom Vučićem, a nakon toga i sa predsednikom Narodne skupštine Vladimirom Orlićem.
Predviđeno je da predsednik Crne Gore u okviru posete položi venac na Spomenik neznanom junaku na Avali uz vojne počasti, kao i da položi cveće ispred Osnovne škole „Vladislav Ribnikar”, prenosi Tanjug.

Pod stolovima pet miliona stanovnika Kalifornije
Za devetogodišnju Lizu iz San Dijega ovo je već postala rutina. Nekoliko sekundi posle zvona, koje je signaliziralo zemljotres jačine 7,8 stepeni po Rihteru, šćućurila se ispod školske klupe sa još troje učenika, jednom rukom prekrivajući glavu, a drugom čvrsto držeći nogare.
Najveća vežba ove vrste u američkoj istoriji obavljena je u četvrtak u Južnoj Kaliforniji (23 miliona stanovnika), koju bi, prognoziraju naučnici, u narednih 30 godina vrlo verovatno mogao da pogodi katastrofalan zemljotres, pedeset puta razorniji od onog koji je 1994. zadesio istu oblast.
Prema projekciji Američkog geološkog zavoda, snažan zemljotres na južnom delu tektonske pukotine San Andreas, kakav se u proseku dešava svakih 150 godina, imao bi za posledicu 1.800 mrtvih, 50.000 povređenih i materijalnu štetu od 200 milijardi dolara. Poslednji veliki potres na toj liniji zabeležen je 1857.
Na specijalnom sajtu shakeout.org  više od pet miliona ljudi je potvrdilo da će učestvovati u vežbi.
Neki TV kanali su prekinuli redovan program da objave početak simulacije, a onda su nastavili da izveštavaju, baš kao što bi radili u takvoj situaciji.
Imajući u vidu da su deca prilično osposobljena kroz redovne vežbe u školama, glavni cilj organizatora bila je ponovna edukacija odraslih, jer oni najčešće prave pogrešne korake, često zbog postupaka koje su naučili kao deca, a koji su u međuvremenu prevaziđeni ili zato što veruju netačnim i-mejlovima koji se periodično pojavljuju, rekla je za jedan lokalni list iz San Dijega Ines Pirs iz Udruženja za zaštitu od zemljotresa, koje je učestvovalo u organizaciji vežbe.
Redosled koji su svi sledili glasi: pod sto ili stolicu, pokrij glavu i drži se. U vežbi je pored osnovnih i srednjih škola učestvovalo preko dvadeset državnih i devet federalnih agencija, ali i brojne firme.
Srednju školu koja je pretrpela veliku štetu u zemljotresu 1994. posetio je guverner Kalifornije Arnold Švarceneger. On je pohvalio glumu „okrvavljenih” učenika. Školsko fudbalsko igralište bilo je pretvoreno u trijažni centar.
Švarcenerger je rekao da su ovog puta sve vladine službe reagovale veoma brzo, za razliku od situacije za vreme uragana „Katrina”.
Bilo je i onih koje opšta uzbuna nije dotakla.
„Imamo neke zalihe flaširane vode i krekera, ali iskreno ne razmišljam mnogo o tome”, rekao je novinaru „Njujork tajmsa” jedan stanovnik Los Anđelesa koji je u kafiću mirno ispijao svoje piće, dok su se ostali pretvarali da se zemlja trese.
Pojedini profesori su iskoristili desetominutni prekid nastave da popuše cigaretu, piše „Los Anđeles tajms”.
Ovakvo ponašanje je glavni razlog za zabrinutost, kaže seizmolog Lusi Džons i ukazuje na nedopustivu opuštenost građana, koja je najbolje došla do izražaja prilikom blažeg potresa u julu. Tada su ljudi pojurili iz zgrada na ulice, što se nikako ne preporučuje.
Za sledeću godinu planirane su vežbe za slučaj drugih potencijalnih opasnosti, kao što su šumski požari.
U kalifornijskom okrugu Santa Barbara, u luksuznom naselju gde žive mnoge slavne ličnosti, u sredu je izbio veliki požar koji je uništio 80 kuća, a vatrogasci zbog brzine vetra nisu mogli lako da ga obuzdaju.
J. K.

Revizori zaobišli banku porodice Đukanović
Od našeg stalnog dopisnika 
Podgorica – Nakon što je Državna revizorska institucija (DRI) obelodanila da su pojedini crnogorski ministri tajno „uštedeli” 18 miliona evra u nekim bankama, a da to nije znao ni premijer Milo Đukanović, dalji pretres vladinih službi i činovnika razotkriva nove nepravilnosti i to, opet, u milionskim sumama.
Nakon teksta objavljenog u našem listu pre dva dana brojni čitaoci su zvali telefonom i pitali – zašto nisu kontrolisani računi pojedinih ministarstava kod Prve banke, vlasništvo porodice Đukanović. Istovremeno, nije sasvim jasno kako to da baš sada počinje da funkcioniše DRI, posebno kada je njen predsednik finansijski moćan čovek i nekadašnji potpredsednik vlade i njen ministar Miroslav Ivanišević?
Prilikom kontrole troškova budžeta otkrivene su mnoge nepravilnosti, poput davanja novca za stambene kredite zaposlenima u državnoj upravi i otpremnine zaposlenima u Ministarstvu unutrašnjih poslova i Upravi policije. Izveštaj je pokazao da je u ovim slučajevima bilo i zanemarljivih kamata i bespovratnih kredita.
Državna revizorska institucija u izveštaju o završnom računu budžeta za 2007. godinu, koji će uskoro biti pred poslanicima crnogorskog parlamenta, a uradili su ga predsednik senata DRI Miroslav Ivanišević i dr Milan Dabović konstatovala je da „isplata stambenih kredita zaposlenim u državnoj upravi i otpremnina radnicima u Ministarstvu unutrašnjih poslova i Upravi policije nije u skladu sa postojećim propisima”. Na ime rešavanja stambenih problema iz lanjskog budžeta izdvojeno je 20,8 miliona evra, a svega 1,3 miliona je kamata koju je vlada preuzela da plaća u akciji „Hiljadu stambenih kredita” preko poslovnih banaka. Zahvaljujući ovoj akciji stambenih kredita su se dokopali zaposleni u raznim ministarstvima, upravama, školstvu i zdravstvu u iznosu od 19,5 miliona evra.
Visina dodeljenih kredita se kreće od 5.000 evra, što se tretira kao bespovratna pomoć, do 50.000 evra, što su krediti na 20 godina, uz dva odsto kamate. Posebna povoljnost za članove vladajuće Demokratske partije socijalista i Socijaldemokratske partije, što dobijeni krediti mogu biti diskontovani i do 80 odsto, zavisno od dužine staža onoga ko ih je dobio. Nosilac kredita ima mogućnost da kredit isplati jednokratno, i na to dobija gotovinski popust od 15 odsto. Revizori su utvrdili da su otpremninu u MUP-u i Upravi policije dobili ljudi koji nisu tehnološki višak i da su na njihova mesta zaposleni drugi, što je nerazumljiv i nepotreban trošak.
„Otpremnine su dobili i zaposleni na određeno vreme ili po ugovoru o delu, kojima to ne sleduje. Ispostavilo se da je manje od trećine isplaćenih otpremnina u Upravi policije, koje obuhvataju 12 bruto zarada, 11 toplih obroka i regresa za godišnji odmor, u skladu sa zakonom. U Upravi policije isplaćene su otpremnine za 349 zaposlenih, od kojih je 70 bilo zaposleno na određeno vreme, a 189 po ugovoru o delu. U MUP-u su isplaćene 103 otpremnine, koje je primilo i 13 angažovanih na određeno vreme – piše u revizorskom izveštaju.
Revizori su uputili upozorenje nadležnima da donesu program uvođenja tehnološkog viška i o razlozima otpuštanja obaveste Sindikat i Zavod za zapošljavanje. Inače, prošle godine je vlada za otpremnine isplatila 5,56 miliona evra.
„Državna revizorska institucija registrovala je samo deo mahinacija u završnom računu budžeta. Ako su se ministri na razne načine trudili da sakrivaju novac, šta je tek radio premijer” – rekao je za naš list poslanik Srpske liste Radojica Živković. „ Razgovor o bilo kakvim finansijskim malverzacijama mora biti povezan sa Prvom bankom. Prvu banku ne može kontrolisati ni Centralna banka, ni bilo ko drugi, zato što je ’pod šapom’ porodice Đukanović. DRI bi trebala da zaviri u povezanost budžeta i te banke, a neophodno je ispitati i najavljeni aranžman sa Arapima, koji je očigledno na račun dobijanja projekta turističke valorizacije Velike plaže”, navodi on.
Živković smatra da je revizorski izveštaj napravljen u dogovoru sa DPS-om. Poslanik vladajućeg DPS-a Zarija Franović javno je saopštio da su državni revizori napravili „kvalitetan izveštaj”, te da su „budžetska sredstva legitimno trošena”. Po oceni predsednika Ekonomskog saveta Narodne stranke Siniše Lekića nepravilnosti koje su konstatovali revizori trebalo je uočiti i reagovati ranije.
„Da je u pitanju privatna firma, ovo bi bio veliki skandal i sigurno bi ’letele glave’. Navodi u izveštaju za Ministarstvo odbrane su skandalozni. Kako je moguće da ministar poljoprivrede Simović ima ovlašćenje da deponuje novac u Prvoj banci, a da Lukšić to ne zna” – upozorava Lekić. „ Navodi iz revizorskog izveštaja traže opoziv premijera i vlade”, dodaje na kraju.

Crnogoci građanska nacija
Od našeg stalnog dopisnika 
Podgorica, 14. novembra – Način na koji bi u Skupštini Crne Gore trebalo da budu predstavljene nacionalne manjine jedan je od ključnih razloga zbog koga se odlaže usvajanje novog zakona o izboru odbornika i poslanika u ovoj državi.
O ovom sporu između predstavnika manjina i vlasti razgovarano je iza zatvorenih vrata u crnogorskom parlamentu, uz prisustvo predsednika Projekta za etničke odnose Livije Plaks.
Posle susreta predsednik Skupštine Ranko Krivokapić je rekao kako smatra da pitanje predstavljanja manjina u parlamentu treba rešiti u skladu sa Ustavom i shodno želji da Crna Gora očuva sve svoje identitete.
 Gotovo neverovatno je zazvučala i rečenica koju je Krivokapić sinoć izgovorio na crnogorskim elektronskim medijima:„Želimo da Crna Gora napravi taj iskorak da se na Balkanu stvori građanska nacija, odnosno oni koji svoju naciju određuju prema pripadnosti državi.”
Ministar za zaštitu ljudskih i manjinskih prava Fuad Nimani izjavio je da treba „pronaći model koji je prikladan i za manjine i za državu”, odnosno da se ovo pitanje mora „rešiti na način koji će odražavati nacionalni sastav Crne Gore”.
Na Krivokapićevu izjavu juče je reagovalo Srpsko narodno veće, koje tvrdi da se „u Crnoj Gori sprovodi nemilosrdna asimilacija srpskog naroda u nacionalne Crnogorce”.
Predsednik SNV-a dr Momčilo Vuksanović za „Politiku” je kazao da je neshvatljiva Krivokapićeva teza i namera „da se u Crnoj Gori stvori građanska nacija, odnosno oni koji svoju naciju određuju prema pripadnosti državi”.
„Crna Gora je višenacionalna država jer u njoj, pored Crnogoraca, žive i Srbi, Bošnjaci, Albanci, Muslimani, Hrvati, Romi”, kaže Vuksanović. „Od svih njih, uključujući i Crnogorce, nijedna zajednica nije većinska, pa nasilno pretvaranje takve višenacionalne zajednice u jednonacionalnu državnu predstavlja ideološki stav sakriven građanskom retorikom nezabeležen u savremenom svetu – država jednako nacija, jednako jezik.”
On smatra da ovakve izjave čelnika zakonodavne vlasti uoči donošenja novog izbornog zakonodavstva bez predstavnika srpskog naroda, koji čini 32 odsto od ukupnog broja građana Crne Gore, „predstavljaju državno uterivanje crnogorskog ideološkog identiteta, u ovom trenutku naročito okrenuto prema srpskom narodu u Crnoj Gori, a posle toga i prema svim ostalim nacionalnim zajednicama”.
„Zato ne čudi što samo Srbi u Crnoj Gori nemaju svoj nacionalni status i što se jedino njima onemogućava korišćenje ustavnih prava koja garantuju zaštitu identiteta”, istakao je Vuksanović. „Veoma je zanimljivo da se niko od predstavnika političkih partija, za koje glasa srpski narod u Crnoj Gori, nije oglasio u vezi sa ovakvim stavom najvišeg predstavnika zakonodavne vlasti. Da li su postali svesni činjenice da nikada ništa nisu odbranili što je bio interes srpskog naroda u Crnoj Gori ili žele ostati malo Srbi malo Crnogorci, teško je reći.”
Visoki funkcioner Demokratske partije socijalista Miodrag Vuković rekao je u komentaru za naš list da treba što pre, „ali promišljeno i bez brzopletih rešenja, rešiti pitanje političkog predstavljanja manjina u crnogorskom parlamentu”.
„DPS je spreman na kompromis jer nas obavezuje rešenje iza koga smo stali glasajući za zakon po kome manjine koje participiraju sa više od pet odsto u stanovništvu imaju jedan zagarantovan mandat”, precizira Vuković. „Treba naći rešenje koje će u materijalnom smislu na dobar način razraditi ustavnu obavezu, učiniti da sistem zadovolji nacionalne manjine i ispuni kriterijume iz međunarodnih dokumenata, kada je pozitivna diskriminacija u pitanju.”
Bošnjačka stranka insistira da se zakonski reguliše pitanje zastupljenosti bošnjačkog naroda ne samo u zakonodavnoj, već i u izvršnoj i sudskoj vlasti – poručio je poslanik te partije Amer Halilović.
„Predstavljanje manjina u parlamentu treba regulisati preko izbornog zakonodavstva, odnosno kroz zagarantovane poslaničke mandate”, smatra on. „Iako je Crna Gora definisana kao građanska država, brojčano manji narodi nemaju iste šanse kao i veći.”
Upitan šta misli o ovom stavu, Vuković je kazao: „Ako bi manjine radikalno shvatale ili ekstremnim zahtevima tumačile ustavne odredbe o potrebi dodatne zaštite tih zajednica kroz povećanje obima prava, došli bismo u situaciju da bi osnovni demokratski institut i instrument – slobodni, neposredni, tajni izbori postali besmisleni. Danas, u Crnoj Gori, postoji samo jedna nacionalna zajednica koja sebe nije proglasila manjinskom, a to su Crnogorci.”
Dosadašnjim načinom raspodele poslaničkih mandata nisu zadovoljni ni Albanci, pa Demokratski savez smatra da na biračkim mestima gde su Albanci većina u njihovoj podeli treba da učestvuju samo izborne liste sa albanskim nacionalnim predznakom.
Poslanik DS Mehmet Bardhi zastupa tezu prema kojoj treba pronaći model autentičnog predstavljanja manjina u crnogorskom parlamentu.
On je novinarima juče rekao da je prihvatljivo rešenje da se u okviru Crne Gore, kao jedne izborne jedinice, na biračkim mestima gde Albanci žive kao autohtoni narod, bira određeni broj poslanika, srazmerno učešću Albanaca u ukupnom broju stanovništva Crne Gore.
„Naš predlog je da se na biračkim mestima u Tuzima, Ulcinju, Baru i Plavu omogućiti raspodela mandata samo izbornim listama sa albanskim nacionalnim predznakom. Naravno, koje ispune predviđeni cenzus”, pojasnio je Bardhi.

Svet traži spas
Od našeg stalnog dopisnika
Vašington, 14. novembra – Oko Bele kuće i zgrade Nacionalnog muzeja pojačane su mere bezbednosti kako bi se ospokojili lideri 19 zemalja i EU, koji će se u njima večeras i sutra sastati u želji da pronađu nova rešenja za izlazak iz finansijske krize koja pogađa praktično ceo svet. Dva objekta zrače protivrečnom simbolikom: sadašnji šef Bele kuće će kroz nešto više od dva meseca otići s te funkcije i postati „muzejska ličnost”, dok muzejsko zdanje oličava spremnost državnika da među njegove eksponate svrstaju i dobar deo međunarodnih odnosa koji se izražavaju novcem, akcijama i drugim vrednosnim papirima.
Prvi znamen mu smanjuje važnost jer na čelo SAD, 20. januara, stupa Barak Obama za koga nije izvesno da li će prihvatiti smernice Grupe 20. Drugi je optimističan, jer pokazuje da su državnici svesni činjenice da je postojeći sistem zastareo, pa i da je, pogotovu u vidu kakav je odavde diktiran, doveo do lomova nalik košmaru Velike depresije od pre gotovo 80 godina.
Skup je proglašen „istorijskim” i najvećim na nivou šefova država i vlada koji se u Vašingtonu održava posle samita kojim je NATO obeležio svoju 50.godišnjicu (u proleće 1999. kada je bombardovao bivšu SRJ). Očekivanja nisu ni približno tako pompezna.
Mahom se govori o političkom startu u globalnom finansijskom maratonu koji je već poodmakao. Stvarnost se toliko košmarizovala da će državnicima biti potrebno mnogo vremena da proniknu u suštinu svega što se zbilo i naslute šta još sve može da nas snađe, a kamoli da otkriju „spasonosnu formulu”, sugerišu ovdašnji znalci.
Slažu se, doduše, da ne može dalje ovako kako je dosad išlo. Nema, međutim, dovoljno sloge.
Evropljani, Rusi i Kinezi su, pojednostavljeno rečeno, za odricanje od američkog modela prepuštanja tržištu da samo sebe reguliše, od čega se i Vašington „privremeno” odrekao da bi državnom intervencijom izbavio posrnuli niz giganata Volstrita. Nekoliko današnjih vrhunskih gostiju je i okrivilo Belu kuću da je svojim „olakostima” prouzrokovala tekuću globalnu krizu, konstatuje „Vašington post” i predviđa da će Buš to i neposredno čuti dok bude, kako je najavljeno, branio „američki stil kapitalizma”.
Pomolile su se, ipak, konkretne inicijative za inovacije. Predloženo je, precizira se, da se osnuje „veće kontrolora” koje bi nadziralo rad 30 najvećih finansijskih institucija, ponajviše njihovih „vrlo riskantnih transakcija” koje su, pogotovu na ovdašnjim tržištima nekretnina, hipoteka i kredita, i dovele do globalne drame.
Nije jasno, međutim, da li će se postići saglasnost o dozama državnog intervencionizma. Neophodnih, očigledno, da bi se stabilizovalo tržište, ali uz insistiranje Amerike da se njima „ne prevrši mera” koja bi ugrozila „svetinju slobodu tržišta”. Ni drugi to ne žele „osim onog što je neophodno za korigovanje kursa koji je doveo do krize”.
Biće to u svakom slučaju originalan samit. Prvi put na nekom takvom skupu supersila neće igrati dominantnu ulogu. Najpre zato što se, u finansijskom „ludilu” ispostavila više kao deo problema nego kao deo rešenja. A onda i stoga što domaćin skupa neće biti nadležan za sprovođenje eventualnih zaključaka pošto će o njima odluku doneti Obama, koji je svoje rezerve ispoljio i time što neće lično prisustvovati zasedanju gde je poslao izaslanike, među kojima i veterana Madlen Olbrajt.
Čuju se i zahtevi za promenu rasporeda snaga, tako da više dođe do izražaja glas rastućih ekonomskih sila, što bi trebalo da se odrazi i u Međunarodnom monetarnom fondu. Pored lidera SAD i EU, predviđeno je i učešće predsednika ili premijera Argentine, Australije, Brazila, Britanije, Kanade, Kine, Francuske, Nemačke, Indije, Indonezije, Italije, Japana, Meksika, Rusije, Saudijske Arabije, Južnoafričke Republike, Južne Koreje i Turske.

Da li će Hilari preuzeti Stejt department
Od našeg stalnog dopisnika
Vašington, 14. novembra – Barak Obama je na stranačkim izborima izbacio bivšu „prvu damu” Hilari Klinton s puta povratka u Belu kuću, ali će joj možda otvoriti vrata šefovske kancelarije u Stejt departmentu. Iz Čikaga do Vašingtona su sinoć naglo prostrujale verzije po kojima novoizabrani predsednik „razmišlja” da bivšoj rivalki ponudi mesto šefice diplomatije.
Nagoveštaj je, navodno, potekao iz okoline Obame. On je dosad „razmišljao”, pričalo se, da tu funkciju poveri nekome sa poduže liste „kandidovanih”, na kojoj su za favorite važili– guverner Arizone Bil Ričardson, masačusetski senator, i predsednički kandidat iz 2004. Džon Keri, bivši senator iz Džordžije Sem Nan, kao i republikanski senatori Čak Hejgel i Ričard Lugar…
Glas o uvršćivanju Klintonove u taj spisak nije zvanično potvrđen. Jučerašnji put u Čikago, gde je i dalje glavnina Obaminog štaba, objasnila je „privatnim poslovima”.
Nije se izjasnila o verziji koja je puštena u opticaj. Si-En-En je, međutim, emitovao njenu izjavu koja sugeriše da bi prihvatila ponudu da bude u Obaminoj ekipi. „Želim da budem dobar partner i učinim sve što mogu da pomognem da ostvari svoje planove”, rekla je u ponedeljak.
Ako bi zaista došla na čelo diplomatije, to bi značilo da je izborna spoljnopolitička platforma Obame, često kvalifikovana kao pozicija „goluba”, dobila i kadar iz „jata jastreba”, kažu pojedini analitičari. Podsećaju, tako, da je tokom izborne kampanje ona njegovu najavu uspostavljanja dijaloga sa Iranom ocenila kao „opasnu i naivnu”.
Niz izjava poznavalaca sugeriše, ujedno, da Obama želi da obnovi jedinstvo u Demokratskoj partiji, narušeno tokom njegovog izbornog duela s njujorškom senatorkom. Odoleo je pritiscima da je, u to ime, nominuje kao potpredsedničkog kandidata, odabravši delaverskog senatora Džozefa Bajdena, pa se sluti da „odgovarajućom funkcijom” sada treba da joj uzvrati za podršku koju mu je dala u finalnom dvoboju sa republikancem Džonom Mekejnom.
Naknadnim angažmanom u prilog Obami doprinela je, smatra se, važnom povećanju podrške njemu među Latinosima (imigrantima i njihovim potomcima iz Latinske Amerike), ali bi oni na čelu Stejt departmenta voleli da vide svog prvaka– Ričardsona. Novoizabrani predsednik oseća, verovatno, i da bi „bio red” da visoko mesto u budućoj administraciji nađe i Keriju i Hejgelu i drugima koji su ga svojski podržavali…
Možda će se, ipak, privoleti, kako procenjuje američki list „Politiko”, stvaranju „tima rivala” kome bi svojevrstan pečat dala Klintonova. Obami se donedavno, kažu, nije dopadala bilo koja kombinacija u kojoj bi njen muž, bivši predsednik Bil Klinton, držao „upravljač iz pozadine”.
Napominje se, takođe, da bi postavljanjem Hilari na čelo Stejt departmenta Obama stavio pod sumnju svoje izborno geslo da će „promeniti rutinu Vašingtona” i da njegova vlast „neće biti nalik već viđenom”. Pokazuje, međutim, izrazitu sklonost da premosti raskole u stranci pa je, računa pomenuti dnevnik, od ukupno 47 mesta u timu zaduženom za prenos vlasti– 31 poverio kadrovima povezanim s nekadašnjom Klintonovom administracijom.
Pamti se da je u predizbornoj kampanji Hilari zamerala Obami da „nema iskustva u spoljnoj politici”. Govorila je da je takvo iskustvo ona stekla i kao „prva dama”. Utvrđeno je, međutim, da je u jednom od glavnih dokaza za takvu tezu– drastično omanula.
Ispričala je, naime, da je 1996. u Bosnu sletela pod snajperskom vatrom, iako je bila dočekana svečano i bez ikakvog neposrednog rizika. Ta epizoda je, računa se, osetno smanjila poverenje partijskih birača u nju, preorijentisavši „neodlučne” ka Obami…

Zemljotres jačine 5,7 stepeni Rihterove skale pogodio Čile
Zemljotres jačine 5,7 stepeni Rihterove skale pogodio je danas Čile, saopštio je Evropsko-mediteranski seizmološki centar (EMSC).
Epicentar zemljotresa bio je 39 kilometara severoistočno od glavnog grada Santjaga sa oko 4,8 miliona stanovnika.
Do sada nema izveštaja o eventualnim žrtvama ili šteti, preneo je Tas.

Vučić priredio večeru za predsednika Crne Gore
Predsednik Srbije Aleksandar Vučić ugostio je na večeri predsednika Crne Gore Jakova Milatovića, koji boravi u zvaničnoj poseti Srbiji.
„Poželeo sam dobrodošlicu predsedniku Crne Gore Jakovu Milatoviću, uveren da otvaramo novo poglavlje u odnosima između naših zemalja i bratskih naroda", napisao je Vučić na Instagram nalogu "budućnostsrbijeav".
Prethodno je Milatović na svečanom prijemu u Crnogorskoj kući u Beogradu, poručio da, nakon poseta Evropskim institucijama i sedištu NATO u Briselu, dolazi u Beograd "u nameri da da doprinos revitalizaciji političkih odnosa dve zemlje".
Milatović je danas stigao u zvaničnu dvodnevnu posetu Srbiji, a na aerodromu "Nikola Tesla " u Beogradu dočekao ga je prvi potpredsednik Vlade i ministar spoljnih poslova Srbije Ivica Dačić.
Kako je najavljeno, Milatović će se sutra, uz ceremonijalni doček ispred Palate Srbija, sastati sa predsednikom Srbije Aleksandrom Vučićem, a nakon toga i sa predsednikom Narodne skupštine Vladimirom Orlićem.
Predviđeno je da predsednik Crne Gore u okviru posete položi venac na Spomenik neznanom junaku na Avali uz vojne počasti, kao i da položi cveće ispred Osnovne škole "Vladislav Ribnikar".

U Indiji 15 mrtvih zbog monsunskih kiša
Najmanje 15 ljudi poginulo je na severu Indije u poplavama i klizištima izazvanim monsunskim kišama, a Nju Delhi je zabeležio rekordnu količinu padavina u jednom danu u poslednjih 40 godina, saopštle su danas tamošnje vlasti.
U Nju Delhiju, gde su putevi bili potopljeni, palo je 153 milimetra kiše, najviše u jednom julskom danu za 40 godina.
Pošto meteorološke službe predviđaju još jedan dan jake kiše, vlasti su naložile da škole u Nju Delhiju budu sutra zatvorene.
Mediji su preneli da je 15 osoba poginulo u protekla 24 sata u šest indijskih saveznih država na severu.
Planinske države su najteže pogođene. Prijavljena su klizišta na oko 700 puteva.
Period monsuna u Indiji traje od juna do septembra i svake godine ima žrtava i pričinjena je materijalna šteta, prenosi Tanjug.

Zelenski još nije doneo odluku da li će prisustvovati samitu NATO-a u Viljnusu
KIJEV – Ukrajinski predsednik Volodimir Zelenski još nije doneo konačnu odluku da li će ići na samit NATO-a u Viljnusu, izjavila je danas potpredsednica ukrajinske vlade za evropske i evroatlantske integracije Olga Stefanišina.
Ona je za ukrajinske medije rekla da će konačna odluka Zelenskog o prisustvu samitu NATO-a biti doneta u zavisnosti od završnih dokumenata tog skupa na kojima se još radi, preneo je TAŠ.
Generalni sekretar NATO-a Jens Stoltenberg rekao je ranije da će Zelenski prisustvovati prvom sastanku Saveta Ukrajina-NATO na marginama samita.
Stoltenberg, međutim, nije obećao da će tokom samita u Viljnusu Ukrajina biti pozvana da se pridruži NATO-u nakon što se neprijateljstva u zemlji završe.

Teško do neradne nedelje u trgovinama
Tri godine posle Crne Gore, još jedna zemlja u našem okruženju zabranila je rad nedeljom. U Hrvatskoj je pre nekoliko dana stupio na snagu novi zakon o trgovini prema kojem će prodavnice nedeljom biti zatvorene. Zabrana ipak nije potpuna, jer trgovci mogu odabrati 16 nedelja u godini tokom kojih bi eventualno mogli da rade. Radno vreme od ponedeljka do subote samostalno će određivati trgovac, ukupno do 90 sati sedmično.
 
U Srbiji se nedelja po pravilu tretira kao neradni, odnosno dan za odmor. U Savezu samostalnih sindikata trgovine Srbije podsećaju da u zakonu ipak treba da piše da je nedelja dan odmora, a ne da je „po pravilu dan odmora”, kako je prema važećem zakonu. Naglašavaju i da zahtev da se zabrani rad prodavnica nedeljom u Srbiji ne znači zalaganje za manje rada, jer prema zakonu radna nedelja traje pet dana, sedmično se radi po 40 časova, a rad nedeljom nije regulisan.
Radoslav Topalović, predsednika Saveza samostalnih sindikata trgovine, podseća da je u zemlji trenutno angažovano oko 300.000 trgovaca koji u proseku mesečno zarade oko 54.000 dinara, što je otprilike na nivou iznosa minimalne potrošačke korpe.
– Neosnovane su procene poslodavaca da će biti manji promet u radnjama ako nedelja i državni praznici budu neradni dani, jer će se kupci u istom obimu snabdevati radnim danima. Kupac koji je rešen da pazari neki proizvod, kupiće ga ili dan ranije ili dan kasnije. Zato, ti prigovori nisu utemeljeni. Drugo, ukidanjem nedelje kao radnog dana neće biti smanjena potreba za angažovanjem radnika, već naprotiv, više njih biće potrebno da radi, recimo, subotom i ponedeljkom, jer će tada biti i više prometa – smatra Topalović. Podseća da početak i kraj radnog vremena nije stvar kolektivnog pregovaranja nego je Zakonom o radu regulisano da radna nedelja traje 40 časova. Zato je ovaj sindikat tražio da se izmeni taj propis kako bi nedelja bila neradni dan, a da izuzete budu samo institucije koje su od javnog značaja i moraju da rade nedeljom. Od prve inicijative prošlo je  sedam godina, ali niko nije bio voljan da se ozbiljnije time pozabavi, ni Socijalno-ekonomski savet, ni Ministarstvo za rad i zapošljavanje, jer su to institucije kojima su sindikati podnosili inicijative.
Savez samostalnih sindikata je na tu temu svojevremeno čak i anketirao radnike, a analiza je pokazala da većina zaposlenih ne želi da radi nedeljom.
– Nisam siguran da bi sada, u naletu ove inflacije, isto tako razmišljali. Verovatno bi pristali da rade nedeljom za veću naknadu. Zato podržavamo inicijativu da se rad nedeljom plaća kao i državni praznik, da dnevnica bude 110 odsto tog dana – dodaje Topalović. Navodi da onaj ko mora na posao nedeljom zaista treba da bude više plaćen, zato što više radi i nije sa porodicom.
Podsećanja radi, onaj ko radi nedeljom ne ostvaruje po zakonu pravo na uvećanu platu, sem u slučaju da to nije uređeno aktom između poslodavca i zaposlenog. Fiksno uvećanje zarade nije prepoznato jer je poslodavcima data mogućnost da rad organizuju kako njima odgovara. Stručnjaci za radno pravo naglašavaju da zbog uvećanja zarade za rad nedeljom ne bi bilo neophodno menjati Zakon o radu, jer je naš propis ekstenzivan u tom delu, pa je opštim aktom moguće predvideti razloge za uvećanje plate koja nije opisana u samom zakonu. Kako je ranije za „Politiku” objasnio Bojan Urdarević, profesor radnog prava na Pravnom fakultetu u Kragujevcu, ne postoji nikakva zakonska prepreka da se sa postojećim zakonom predvidi dodatno plaćeni rad i da se utvrdi iznos uvećanja zarade nedeljom.
– Samo, to niko neće da radi, jer ne postoji zakonska obaveza – naveo je on.
Predstavnici sindikata smatraju da neradna nedelja ne bi mogla da prouzrokuje nove otkaze, jer u trgovini već postoji manjak radne snage, ali poslodavci ipak tako ne misle. Strahuju od pada prometa i profita, smanjenja zarada, otpuštanja radnika u sektoru maloprodaje, nezadovoljstva potrošača...

Milatović: Cilj posete Srbiji revitalizacija političkih odnosa
Predsednik Crne Gore Jakov Milatović poručio je večeras, na svečanom prijemu u Crnogorskoj kući u Beogradu, da, nakon poseta Evropskim institucijama i sedištu NATO u Briselu, dolazi u Beograd „u nameri da da doprinos revitalizaciji političkih odnosa dve zemlje”. Prisustvo predsjednika Vučića na mojoj inauguraciji 20. maja, ministra Dačića na Samitu u okviru Procesa saradnje u jugoistočnoj Evropi u Podgorici 27. juna, i ova moja prva poseta Beogradu u tako kratkom vremenskom periodu upravo idu u prilog unapređenju odnosa dve države”, naglasio je Milatović.
Ukazao je na to da je revitalizacija političkih odnosa važna za unaprjeđenje ekonomskih odnosa, što ima za rezultat direktne benefite za privredu i građane dve zemlje, navodi se u saopštenju iz Kabineta crnogorskog predsednika.
Milatović je podsetio da je Srbija Crnoj Gori ubedljivo najveći trgovinski partner, sa robnom razmenom od 764 miliona evra prošle godine, što predstavlja petinu ukupnog prometa robe sa inostranstvom. Srbija je za nas i najveće turističko tržište. U 2022. ostvareno je 435 hiljada dolazaka turista iz Srbije u Crnu Goru, što je udeo od 21 odsto od ukupnog broja dolazaka stranih turista. Kada govorimo o strukturi, najviše noćenja ostvarili su turisti iz Srbije, i to nešto iznad 3 miliona ili 25,5 odsto od ukupnog brojaâ€ś, rekao je Milatović. Dodao je da je Srbija prošle godine bila i najveći strani investitor u Crnoj Gori sa 137 miliona evra ili 12 odsto ukupne vrednosti stranih direktnih investicija, što je u odnosu na 2021. povećanje od 80 odsto.
Uprkos podacima koje sam izneo, sa Srbijom, koja je naš najznačajniji ekonomski partner, Crna Gora nema odnose na nivou ambasadora i to ne iz tehničkih razloga, već političkih, dve zemlje nemaju zajedničke granične prelaze, kao što imamo sa Bosnom i Hercegovinom i sa Albanijom, platni promet predstavlja ozbiljnu poslovnu barijeru, naše Mešovite komisije za rešavanje ovih naizgled tehničkih pitanja se ne sastaju godinama unazad, a nikada nije održana zajednička sednica Vlada dve zemlje, konstatovao je Milatović. On je poručio da su, uprkos svim izazovima, veze između građana i privrede Crne Gore i Srbije ostale jake i da je stoga odgovornost ali i obaveza na državnicima dve zemlje da te odnose ne remete, već da ih unapređuju. Istakao je da, osim tradicionalnih veza i bliskih odnosa, Crnu Goru i Srbiju trajno povezuju zajednički ciljevi, pre svega regionalna stabilnost i članstvo u Evropskoj uniji.
„Posvećenošću ovim ciljevima dajemo dobar zamah proevropskom razvoju Zapadnog Balkana. Uveren sam će politički odnosi Crne Gore i Srbije ići uzlaznom putanjom u periodu pred nama i da će to biti dobar zamajac za dodatno unapređenje ekonomskih, kulturnih i sveukupnih odnosa, rekao je Milatović. On je ukazao i na značaj jačanja veza sa zajednicom Crnogoraca u Srbiji i njihove povezanosti sa Crnom Gorom.
Kako je najavljeno, Milatović će se sutra, uz ceremonijalni doček ispred Palate Srbija, sastati sa predsednikom Srbije Aleksandrom Vučićem, a nakon toga i sa predsednikom Narodne skupštine Vladimirom Orlićem.
Predviđeno je da predsednik Crne Gore u okviru posete položi venac na Spomenik neznanom junaku na Avali uz vojne počasti, kao i da položi cveće ispred Osnovne škole „Vladislav Ribnikar”, prenosi Tanjug.


  </body>
 </text>
</TEI>