<TEI version="3.3.0" xmlns="http://www.tei-c.org/ns/1.0">
 <teiHeader>
  <fileDesc>
   <titleStmt>
    <title>Politika 2015-9-14</title>
   </titleStmt>
   <publicationStmt>
    <p></p>
   </publicationStmt>
   <sourceDesc>
    <p>https://www.politika.rs/sr/articles/archive/2015/9/14/page:1?url=</p>
   </sourceDesc>
  </fileDesc>
 </teiHeader>
 <text>
  <body>
    <div id="vesti">
Da uče jezik i ne slušaju ekstremiste
U Mađarskoj je tokom pretprošle noći dvadesetak autobusa prebacilo izbeglice iz sabirnog u prihvatne centre, a autobusi sa juče ukrcanim izbeglicama nisu krenuli, jer su prihvatni centri prebukirani i čeka se da se za njih oslobode mesta, javila je državna televizija M1.
Njihov reporter sa lica mesta je izvestio da je naglo porastao broj dolazaka izbeglica iz pravca Srbije, kako autobusima, tako i taksi i putničkim vozilima.
Samo u toku jednog dana na teritoriji Mađarske registrovana su 3.023 ilegalna prelaska granice, protiv 13 osoba je pokrenut postupak zbog krijumčarenja ljudi, a protiv dve zbog falsifikovanja isprava, saopštila je juče Policija Mađarske.
Najviše izbeglica registrovano je na teritoriji pogranične Županije Čongrad – 2.818 u 50 grupa, uključujući i 732 deteta, a najviše njih registrovano je u okolini mesta Reske.
Izbeglice pristižu a Komisija za izbeglice Ujedinjenih nacija procenjuje da će ih u Evropu do kraja godine doći još milion.
Trenutno se u Mađarskoj nalazi oko 150.000 izbeglica, a mađarski premijer Viktor Orban najavio je da od 15. septembra izbeglicama više neće dozvoliti ulazak na teritoriju Mađarske.
„Imamo plan koji ću predstaviti liderima Evropske unije na sledećem sastanku. Planom predviđamo veliku finansijsku pomoć zemljama u susedstvu Sirije”, kao što su Turska, Liban i Jordan, izjavio je Orban u intervjuu za „Bild”.
Upitan da li bi primio jednu izbegličku porodicu, Orban je odgovorio: „Da, ukoliko migranti to ne bi shvatili kao ohrabrenje da dođu u Evropu. To ne bi bilo preporučljivo u ovom trenutku”.
Pošto za dva dana u Mađarskoj stupaju na snagu veoma oštre kazne za ilegalan prelazak granice, Orban je kazao da će južna granica Mađarske sa Srbijom biti zatvorena visokom ogradom i dodao da, pošto to bude učinjeno, izbeglice treba da budu vraćene „odakle su došle”.
„Ti migranti ne dolaze kod nas iz ratnih zona već iz kampova u državama koje su susedi Sirije, poput Libana, Jordana i Turske. Tamo su bili bezbedni”, naveo je Orban.
Prema njegovim rečima, ljudi ne dolaze u Evropu kako bi živeli bezbedno, već zato što žele „nemački ili možda švedski život”. „Uslovi života u Grčkoj, Makedoniji, Srbiji, Mađarskoj i Austriji, nisu dovoljno dobri za njih”, poručio je Orban.
Oni odbijaju da sarađuju s mađarskim vlastima i digli su ustanak, kaže Orban.
„Zauzeli su železničke stanice, odbijaju da sarađuju s lokalnim vlastima, ne idu na mesta određena za obezbeđivanje medicinske pomoći, hrane i pića. Oni su praktično ustali protiv pravnog poretka Mađarske”, pravda najavljene mere Orban.
Stavovima mađarskog prvog čoveka opet se usprotivio austrijski kancelar Verner Fajman. On je kritikovao politiku Orbana u vezi s izbegličkom krizom, ističući da je neodgovorno reći da svi ti ljudi dolaze iz ekonomskih razloga.
Fajman je za nemački nedeljnik „Špigl” rekao da Austrija, Nemačka i Švedska priznaju da se među migrantima nalaze ratne izbeglice i brane pravo na azil. „Orban postupa neodgovorno kada kaže da je svako od njih ekonomska izbeglica”, naveo je Fajman. „Stavljanje izbeglica u vozove u verovanju da oni odlaze negde gde je totalno drugačije budi sećanja na najmračnija vremena našeg kontinenta”, poručio je Fajman, aludirajući na Holokaust, preneo je AP.
Austrija i Nemačka su u zategnutim odnosima s Orbanom, koji odbacuje predložene kvote za preraspodelu izbeglica unutar Evropske unije.
Saudijska Arabija, koju su mnogi optuživali da je zatvorena za izbeglice, juče je saopštila da je preuzela 2,5 miliona Sirijaca od početka konflikta i to je njen prvi zvanični odgovor na sugestije da ta bogata zalivska zemlja može više pažnje da posveti stradanju sirijskih izbeglica. Kraljevstvo preuzete ne tretira kao izbeglice i ne smešta ih u kampove, „da bi se osigurali njihovo dostojanstvo i bezbednost”, rekao je neimenovani vladin predstavnik, a prenosi AP.
On navodi da se oni mogu slobodno da se kreću po zemlji, a nekoliko stotina hiljada koji su odlučili da ostanu, dobili su državljanstvo, mogućnost da se zaposle, školuju i dobiju besplatnu medicinsku negu.
Nešto slično obećava i nemačka kancelarka Angela Merkel, koja je juče pozvala žene izbeglice koje stižu u njenu zemlju da nauče nemački jezik i uspostave nove kontakte.
Merkelova je u svojoj nedeljnoj video-poruci rekla da su žene koje stižu u Evropu „često doživele strašne stvari i traumatizovane su”.
Ona je dodala da, pored napora da se to prebrodi, „samo mogu da savetujem te žene da nauče nemački jezik”.
Merkelova je navela da takođe savetuje žene da „jednostavno stupaju u kontakt sa ljudima, ne samo da se zatvore i samo žive i rade u zajednici koju poznaju, već da pokušaju malo i da izađu iz tog kruga”.
Nemačka obaveštajna služba je opreznija od pomirljive i savetodavne „izbegličke majke” Angele i upozorava da islamski ekstremisti pokušavaju da sprovedu regrutovanje među sve većim brojem pristiglih u Nemačku. Oni pokušavaju da priđu mladim izbeglicama bez pratnje koje dolaze u našu zemlju bez svojih porodica, posebno tražeći kontakte i podršku”, rekao je portparol obaveštajne službe južne nemačke savezne države Bavarske za lokalnu novinsku agenciju DPA.
Njima se prilazi oko centara za prihvat izbeglica, kao i na železničkoj stanici u Minhenu, gde mnoge izbeglice stižu iz Mađarske i Austrije u poslednjih nekoliko dana. „Islamski ekstremisti hoće da iskoriste nesigurnost i nevolju izbeglica”, naveo je on.
---------------------------------------------------------------------------
Četvoro dece nestalo posle brodoloma
Atina – Pet izbeglica, uključujući četvoro dece, nestalo je pošto se jedan brod prevrnuo kod grčkog ostrva Samos na Egejskom moru, javila je juče grčka agencija ANA. Lučka policija tog ostrva, koje se nalazi blizu Turske, saopštila je da je spasla 24 izbeglice koje su bile u brodu i da traga za još pet osoba.
Nesreća se dogodila nedelju dana posle smrti sirijskog dečaka Ajlana Kurdija, čija je fotografija kako leži mrtav na plaži u Turskoj obišla ceo svet.
Od početka godine više od 230.000 izbeglica došlo je u Grčku preko Sredozemnog mora.
Rasuti po regionu
Podsetimo, više od četiri miliona Sirijaca, odnosno šestina ukupne populacije, izbeglo je iz ratom pogođene Sirije. Samo preko turske granice ove godine je prešlo oko milion izbeglica. Turska je država koja je prihvatila ubedljivo najveći broj izbeglih Sirijaca, čak njih 1,8 miliona. Još 7,6 miliona Sirijaca prinudno je napustilo svoje domove i oni su na teritoriji Sirije kao unutrašnje raseljena lica. Oko 1,2 miliona Sirijaca nalaze se u Libanu, 630.000 u Jordanu, 250.000 u Iraku, 132.000 u Egiptu, a 24.000 u drugim zemljama severa Afrike. 
Pristižu u Nemačku
Nemačka prihvata više izbeglica nego bilo koja druga zemlja u Evropi a, kako se očekuje, u nju će do kraja godine ući najmanje 800.000 ljudi. Nemačka kancelarka Angela Merkel ocenila je juče da je prihvatanje desetina hiljada izbeglica okupljenih u Mađarskoj dobra odluka Nemačke, odgovorivši na kritike svojih konzervativnih saveznika.
Lider bavarske stranke CSU Herst Zihofer rekao je za nedeljnik „Špigl” da je ta odluka „greška koja će okupirati Nemačku još dugo” i da „ne vidi mogućnost da se boca ponovo zapuši”.
Merkelova je, međutim, ocenila da je odluka doneta u vanrednoj situaciji i da je ispravna. Ona nije direktno pomenula Zihofera, dodajući da će Nemačka raditi ispravno prema svojim odgovornostima, kako bi pomogla onima kojima je pomoć potrebna.
U Minhenu su juče, do kraja dana očekivali 10.000 izbeglica. U ovom gradu ponestaje slobodnih soba za pridošlice, prenosi AP, a vlasti severnog regiona Donja Saksonija saopštile da nameravaju da vozove iz Austrije usmeravaju u grad Bad Falingbostel, a zatim raspoređuju izbeglice širom severne Nemačke.
Konzul suspendovan jer je prodavao brodove izbeglicama
Šef francuske diplomatije Loran Fabijus suspendovao je počasnog konzula te zemlje u Turskoj jer je prodavao brodove izbeglicama. Odluka je usledila pošto je na televiziji objavljen prilog u kojem jedan muškarac trguje opremom za jedrenje u turskom letovalištu Bodrum. Ispred prodavnice je istaknuta francuska zastava, a muškarac je identifikovan kao počasni konzul Francuske, preneo je AFP.  
---------------------------------------------------------------------------
Najnegativniji stav o muslimanima u Italiji
Slučajno ili ne, od šest velikih članica Evropske unije, najnegativniji stav o muslimanima imaju u onoj zemlji do koje su migranti masovno počeli da pristižu pre nego do ostalih: u Italiji. Čak 61 procenat Italijana, prema ispitivanju koje je proletos sproveo vašingtonski institut za istraživanje javnog mnjenja „Pju”, ima nepovoljno mišljenje o muslimanima.
Jedva je nešto bolje raspoloženje u Poljskoj, gde 56 odsto građana nema pozitivan odnos prema pripadnicima te vere. Antiislamski sentimenti su i dalje snažni i u Španiji, gde se 42 procenta žitelja izrazilo loše o muslimanima.
I u Francuskoj i u Nemačkoj po 24 odsto stanovnika tih zemalja ima nešto protiv muslimana. Na začelju liste koju je sačinio „Pju” nalaze se Britanci: 19 procenata ostrvljana ima loš stav prema muslimanima. V. V.
---------------------------------------------------------------------------
KARLOV UGAO
• Iako je ona mađarska snimateljka desničar, azilantima je podmetala levu nogu.
• Ne vlada Evropom Angela, već ksenofobija.
• Ovi azilanti bolje prolaze od naših izbeglica. Njih ne gađaju avioni.
• Pa i Amerikanci su tamo došli kao izbeglice iz Engleske, Irske, Holandije...
• Nadmeni Englezi plaše se katastrofe, da im izbeglice ne pogaze travnjake, negovane vekovima.
• Nisu sve evropske patriote desničari. Neki imaju srce.
• Istorija se ponavlja: „varvari” će osvojiti ovo Rimsko carstvo zvano EU.
• Ako je ovo sudar civilizacija, Srbija pripada onoj boljoj polovini.
Dragutin Minić Karlo

Migranti bilduju evropsku desnicu
Nekoliko zemalja koje su nekad bile s one strane Gvozdene zavese kao da su se potrudile da svirepim odnosom prema migrantima potvrde još neodumrle predrasude o Istočnoj Evropi kao enklavi primitivizma koju tek treba privesti civilizaciji. Ali, ono što danas radi i govori Budimpešta, kao najistaknutiji primer desničarske, antiimigrantske i, u krajnjoj liniji, antibriselske retorike i prakse, sutra bi mogle ponavljati i zapadnoevropske prestonice, gde su sve uticajnije stranke slične orijentacije. Prema poslednjim anketama, i u Švedskoj i Austriji, dvema zemljama koje su pokazale blagonaklonost prema migrantima, od početka izbegličke krize su ojačale krajnje desničarske i ksenofobne partije koje se protive otvaranju granica i zalažu za politiku što nezavisniju od Brisela.
Koliko god izlivi solidarnosti prema migrantima, kojima su obični žitelji kontinenta kontrirali dugo neodlučnom stavu vrha Evropske unije, delovali kao da potiru talas islamofobije podignut zimus posle terorističkog napada na redakciju „Šarli ebdoa”, dalji rast popularnosti desnice u Evropi samo bi se uklopio u već postojeći trend. Masakr u prostorijama satiričnog nedeljnika naizgled je označio podbačaj francuskog, univerzalističkog modela integracije azilanata, dok je Angela Merkel još pre pet godina proklamovala da je i multikulturalistički model propao. Priliv izbeglica u uslovima kada se i mnogi starosedeoci osećaju isključeno zbog besparice izazvane ekonomskom krizom primoraće Evropu da pod još većim pritiskom razmišlja o tome kako ubuduće uklapati pridošlice u društva već podeljena podozrenjem između bogatih i siromašnih građana, u evropsku zajednicu rascepljenu na zemlje koje se dobro nose s krizom i one čije su privrede potonule u teško izlečivu recesiju, u politički sistem koji, vukući svako na svoju stranu, rastržu briselska tehnokratija i nacionalističke struje.
Otklizavanje Švedske udesno naročito je simptomatično za predviđanje toga kako će priliv migranata uticati na političku scenu Evrope. Skandinavija je, zahvaljujući blagostanju, izdašnim socijalnim programima i liberalno nastrojenom stanovništvu, region koji odavno važi za obećanu zemlju za azilante. U poslednjih desetak godina, međutim, Stokholm je u tom regionu bio jedini koji je odolevao jačanju desnice, dok danas antiimigraciona i antievropska Unija švedskih demokrata, u kojoj ocenjuju i da je u zemlji „previše prosjaka iz Istočne Evrope”, uživa veću popularnost od svih švedskih stranaka.
Danska Liberalna partija, umereno desničarske orijentacije, koja je u junu kao stožer vlade smenila centrističko-levičarsku koaliciju, iako je imala manje glasova od krajnje desničarske Narodne partije, već je prepolovila sume koje država plaća azilantima kao pomoć. Kako bi bila sigurna da će ta poruka biti razglašena, nova danska vlada je u libanskim novinama platila oglas u kojem upozorava izbeglice da im se više ne isplati da računaju na velikodušnost Kopenhagena. I Norveška preduzima sve što može kako ne bi morala da ukaže gostoprimstvo migrantima: svima koji bi im pomogli da uđu u tu zemlju preko granice s Rusijom zapretila je optužnicama za trgovinu ljudima.
Ako liberalna i bogata Skandinavija stavlja do znanja da joj je azilanata i jedinstvene evropske politike preko glave, pitanje je kako će se s prilivom izbeglica nositi ostatak kontinenta, koji nema naftu da ga spasava od ekonomske krize. Tu je indikativan slučaj nekad imućne Italije: ona nikako da se do kraja iščupa iz finansijskih poteškoća a migranti su u nju počeli masovno da pristižu pre nego što je većina Evropljana uopšte primetila da je masovni egzodus stigao do južnih granica njihove zajednice. Početkom godine istraživanja javnog mnjenja su pokazala da bi više od trećine Italijana glasalo za ekstremno desničarsku Severnu ligu, koja plaši građane kako je na delu vojna i kulturna okupacija Zapada i da bi tolerantan odgovor na to bio ravan samoubistvu. Čak 60 odsto Italijana u januaru je smatralo da je islam opasna religija.
Sve to možda deluje kao još daleka opasnost u poređenju s neskrivenom bezosećajnošću onih koje su istočni Evropljani već izabrali da vode njihove države. Ali, te zemlje su i pre ekonomske krize bile siromašnije od onih sa zapada kontinenta, te u njima neminovno ima i više građana koji će osećati, ako već sada ne misle tako, da njihove vlade i Brisel prvo treba da se postaraju za „svoje”, pa tek onda za došljake. Uskraćenost bi barem jedan deo istoka Evrope, Balkan, koji je do sada prednjačio po broju azilanata, mogao osetiti i kada na snagu u Nemačkoj stupe pooštreni kriterijumi za odobravanje boravka i državljanstva ljudima iz tog regiona.
Za Berlin je to poštena mera, jer mora ostaviti mesta za 800.000 azilanata iz Azije i Afrike, koliko očekuje samo ove godine, za one koji se sklanjaju pred ratom, te im je pribežište potrebnije nego bivšim Jugoslovenima koji se spasavaju od siromaštva. Ali, u očima Balkanaca to bi moglo postati samo još jedan dokaz za staro ubeđenje da ih Evropa večito gura na stranu. Nije slučajno Donald Tusk, predsednik Evropskog saveta i Poljak, upozorio da bi zbog migranata moglo doći do opasnog rascepa između istočne i zapadne Evrope. Berlin bi prvi trebalo to da shvati, jer dobro zna koliko se muči da bivšu Istočnu Nemačku, ekonomski i dalje zaostalu, zaista integriše u objedinjenu državu i suzbije ekstremno desničarske, ksenofobne pokrete iz tog dela zemlje, koji se hrane siromaštvom.
Ali, Merkelovu bi moralo da brine i koliko će je dugo bogatije zapadne prestonice iz briselske porodice podržavati u njenom stavu „izbegličke majke”. Holandska konzervativna vlada vidno je nevoljna da primi izbeglice i zamalo se raspala zbog unutrašnjih sukoba oko tog pitanja. Krajnji desničar koji visokim rejtinzima već dugo preti da će zgrabiti vlast u Holandiji, Gert Vilders iz Partije za slobodu, migrante vidi isključivo kao „islamsku invaziju”. U Francuskoj se Merkelova suočava s ojačalom desnicom u liku Nacionalnog fronta, čija predsednica Marin le Pen poručuje kako Nemačka, koja pokušava da vlada francuskom privredom, otvara vrata izbeglicama samo da bi ih eksploatisala kao jeftinu radnu snagu. Britanski premijer Dejvid Kameron dobio je proletošnje izbore i na obećanju da će broj migranata koje ostrvo godišnje prihvata srezati na 100.000, trećinu sadašnjeg proseka, pa je i sada jedva nateran da se obaveže da će primiti ne više od 20.000 ljudi koji beže iz Azije i Afrike. Zbog zabrinutosti oko migranata, u Ujedinjenom Kraljevstvu je prvi put više onih koji bi glasali za izlazak iz EU nego onih koji su za ostanak.
Već se iznose i računice prema kojima Nemačkoj, čija privreda ne posustaje ni pred krizom, odgovara prijem azilanata jer može stvoriti dovoljno radnih mesta, dok će joj ljudi, budući da je zahvaćena „belom kugom”, sve više nedostajati. Premda su takve kalkulacije uvek nategnute i nepouzdane, pošto ekonomija zavisi od mnogo više nepoznatih nego što ih je sadržano u toj jednačini, na toj pretpostavci će antievropski političari gotovo neizostavno graditi optužbe da je Merkelova saosećajna prema izbeglicama na tuđ račun, na trošak cele Evrope i u korist sopstvene zemlje. Slični navodi postali su deo evroskeptičnog arsenala već tokom krize grčkog duga.
Nemačka kancelarka u svom odnosu prema migrantima, konačno, ima opoziciju i kod kuće. Mnogo manje saosećanja od nje pokazali su njeni koalicioni partneri a i unutar stranke Merkelove, makar ranije, bilo je sličnih glasova. Napada na skloništa za azilante u Nemačkoj ove godine zabeleženo je više od dve stotine. Marševi antiimigrantskog pokreta Pegida su presahli, ali svi oni Nemci koju su na njih dolazili teško da će sada, kad su više nego ikada suočeni sa svojim strahom, promeniti mišljenje. Pre će biti da će se sve više Nemaca slagati s onom petinom svojih zemljaka koji su početkom godine, prema istraživanju lista „Handelsblat”, verovali da se muslimani koji žive pored njih ne trude dovoljno da se integrišu u društvo.
Uostalom, nabrajati pojedinačne zemlje kako bi se ispitalo jača li desnica gotovo da je izlišno. U maju prošle godine desničarske partije ostvarile su svoj najbolji rezultat u istoriji na izborima za Evropski parlament. Taj sentiment teško da će nestati, uprkos trenutnoj naklonosti prema migrantima, podstaknutoj surovim prizorima iz Mađarske i kolebanjem Brisela, koji se trgnuo tek kad je – posle objavljivanja fotografije malog Ajlana Kurdija kojeg su talasi i beživotnog vratili na tursku obalu, odakle je pokušavao da se domogne Grčke – njegovo oklevanje da pomogne izbeglicama postalo skandalozno.
Ironija je što, kao što ksenofobi dolazak migranata prikazuju kao „najezdu stranog elementa” i „ubacivanje spavača Islamske države”, bujanje evropske desnice u proteklih nekoliko godina liberali i levičari takođe delimično doživljaju kao svojevrsnu stranu najezdu, jer se nalaze dokazi o tome da neke antibriselske stranke finansira Rusija, želeći da rasturi Evropsku uniju. Establišment EU se i prema grčkoj vladi, kad je pokušala da preispita suštinu njegove ekonomske politike, ponašao bezmalo kao prema levičarskim teroristima koje treba sapeti pre nego što ideološkom sabotažom zaraze ostale države i podbune mase širom kontinenta. Evropa trenutno ne uspeva da se integriše sama sa sobom i toga bi trebalo da se plaši više nego pridošlica, koje, u svojoj nesreći, samo služe Evropljanima kao izgovor za dalje unutrašnje obračune.

Otpor prema izbeglicama – specijalitet „civilne desnice”
„Mađarska postavlja TV snimatelje duž granice sa Srbijom” glasi naslov na satiričnom sajtu „Njuz net”, objavljen istog dana kad je svet obišla slika policajca Redžepa Arifija iz Preševa kako u naručju drži sirijskog dečaka.
Dan kasnije, premijer Vučić je izjavio da su primeri srpskog policajca i mađarske reporterke – lice i naličje Evrope.
Ipak, da nije sve crno-belo svedoči da i kod naših severnih suseda postoje pojedini glasovi, mahom iz NVO sektora, koji se zalažu za humaniji tretman izbeglica u toj zemlji. S druge strane, pojedini predstavnici desnice u Srbiji istupaju sa zalaganjima za zauzdavanje talasa migracija na različite načine – od njihovog „prosleđivanja” u Hrvatsku do zidanja replike Orbanove ograde na granicama Srbije.
Ipak, prema mišljenjima analitičara, stavovi ovdašnjih desničarskih stranaka ne predstavljaju ekstremizam. Štaviše, prema mišljenju sociologa Zorana Stojiljkovića, stanje kod nas je u pogledu bujanja desničarske retorike u pojedinim aspektima bolje nego u EU.
– Za razliku od brojnih evropskih skupština, stranke desnice u Srbiji su vanparlamentarne i nisu ekstremističke jer se ne zalažu za direktnu primenu nasilja nad marginalnim grupama i njihovo isključivanje iz socijalne i političke zajednice. Stoga, ekstremizam ostaje ekskluzivitet „civilne desnice” van stranaka, poput „Obraza” i navijačkih skupina. Desnica danas ima uticaj ne samo u kolevkama demokratije poput Velike Britanije i Francuske, već i u njenom svojevrsnom „rimejku” u Nemačkoj a prodire čak u zemlje kao što je Norveška, gde takvo ludilo nikad nije postojalo – objašnjava Stojiljković.
Za odsustvo ekstremizma prema migrantima u srpskoj javnosti, prema mišljenju istoričara i predsednika Naprednog kluba Čedomira Antića, postoje tri razloga.
– Prvi razlog je to što su i Srbi bili veliki prognanici i bilo bi krajnje nehumano i nelogično da smo mi protiv njih. Drugo, priliv izbeglica i migranata nije toliki pritisak na srpsku ekonomiju jer mali broj njih želi da ostane ovde. I treće, srpska elita je mahom ujedinjena u pozitivnom odnosu prema pridošlicama. Da je podeljena, i narod bi verovatno bio – navodi Antić.
Upravo ta podela na levicu i desnicu po pitanju migranata, dodaje on, na delu je u EU. U Mađarskoj na primer, uprkos čvrstom Orbanovom stavu, bivši premijer, socijalista Žurčanji, primio je izbegličku porodicu u svoju kuću.
– Primeri policajca iz Preševa i snimateljke iz Mađarske su posledice ne samo ličnog stava nego i stava države. Recimo, snimateljka koja je saplela izbeglicu jeste uradila nedopustivu stvar, ali je ona iz njenog ugla pomagala policiji. U Srbiji je stav drugačiji i to je dobro – ističe Antić, primećujući da zemlje koje okupljaju 700 miliona stanovnika prave neverovatan problem oko 250.000 ili potencijalno milion izbeglica, a Srbija, koja je preživela rat, sankcije, odliv stanovništva i još štošta ga ne pravi.
Među stavovima srpskih desničarskih stranaka, ipak, postoje nijanse. Nenad Popović, lider SNP-a, otvoreno se zalaže za izgradnju zida na granici Srbije s Makedonijom, tvrdeći da Orban za svoju ogradu ima prećutnu podršku Brisela i Merkelove. Radikali smatraju da izbeglice treba preusmeriti u Hrvatsku ili pohapsiti kao vojne begunce. Dveri tvrde da nisu protiv migranata, već se suprotstavljaju težnji EU da od Srbije napravi „najveći azilantski centar u Evropi” i domaćoj vlasti koja „želi da Srbiju naseli imigrantima”. DSS, čini se, više koristi tematiku izbeglica za kritiku EU nego za udaranje packi srpskoj vlasti.
Nijedan od tih stavova ne predstavlja ekstremizam, smatra Zoran Stojiljković.
– DSS je stranka salonskog, građanskog nacionalizma nesklona radikalizaciji i oni su najsličniji grupaciji demohrišćanskih stranaka kojoj su i pripadali. Dveri su na tragu nacionalnih konzervativaca u evropskom parlamentu odnosno grupacije evrokonzervativaca poput Najdžela Farela u Britaniji ili Marin le Pen. Radikali su na nacionalističkoj desnici, ali oni sa migrantima mahom poentiraju na regionalne teme. To je onaj najširi plan koji kaže: neka idu tamo gde ima prostora za njih ili kod „boljih Evropejaca” poput Hrvata. A SNP imitira evropske nacionaliste klasičnog profila s naglašenom temom odbrane nacionalnog interesa, poput Orbana – sumira Stojiljković.
Upravo će SNP verovatno najviše potencirati temu migranata i u eventualnoj predizbornoj kampanji, smatra Bojan Klačar, izvršni direktor Cesida.
– Lider SNP-a Nenad Popović pokušava da napravi specifičnu razliku u odnosu na konkurenciju s desnice jer je relativno nedavno formirao stranku.
Iz ugla birača kojima se obraća, njegova argumentacija ima logiku jer postavlja pitanje zašto Srbija, koja nije u EU, radi nešto što ne rade ni njene članice. Ipak, njegov stav da EU prećutno podržava Orbana ne stoji, jer je samo u Minhen ušlo 35.000 migranata za proteklih nekoliko dana – pojašnjava Klačar.
Čini se da su blizu SNP-ove retorike ideje i Dveri, dodaje on, dok za DSS tema migranata ne bi trebalo da bude među glavnim adutima. Kod radikala, posezanje za izbeglicama će zavisiti od procene Vojislava Šešelja u trenutku raspisivanja izbora, ali i njegove pozicije u momentu kampanje. Pri tom, Klačar misli na njegovo zdravstveno stanje i nerešenu priču s Hagom.
S druge strane, ni to što prema pojedinim istraživanjima i do 76 odsto ispitanika ima pozitivan stav prema izbeglicama, ne bi trebalo da poveća glasove vladajućim strankama.
– Migranti prolaze kroz relativno mali broj gradova i imaju kontakt s relativno malim brojem ljudi, pa bi na izborno opredeljenje ta tema mogla da utiče prevashodno na građane mesta poput Preševa i Kanjiže. Ali, ne očekujem prelivanje osetne količine glasova na stranu vladajućih stranaka zbog teme migranata, koja je ipak važnija za manje stranke desnice – navodi Klačar.

Pismo premijeru Mađarske
Poštovani Viktore Mihalju,
Dok završavate svoju grotesknu ogradu da zaštiti vas i vašu naciju od izbeglica i dok sledite populistički način zadržavanja moći, budući da rejting vaše koalicije opada, pitam se da li ste ikada razgovarali s vašim protestantskim ocem i katoličkom majkom ili njihovim prijateljima koji su proživeli Mađarsku revoluciju koja se desila svega sedam godina pre nego što rođeni.
Dozvolite mi da vas podsetim, rečima UNHCR-a:
„Kako je 23. oktobar odmicao, desetine hiljada ljudi su se slile na ulice – i početne demonstracije su se veoma brzo preokrenule u nešto sasvim drugačije: u potpuni revolt protiv režima i njegovih sovjetskih gospodara.
Dvanaest dana kasnije, četvrtog novembra, sovjetski tenkovi su se dokotrljali u Budimpeštu. Grad je podneo dane teškog bombardovanja i uličnih borbi i hiljade Mađara su svakog dana bežale u susednu Austriju. Pre nego što je granica potpuno zapečaćena, oko 180.000 mađarskih izbeglica su se probile do Austrije i 20.000 se zaputilo južno, u Jugoslaviju.
Svega nekoliko dana od početka egzodusa, neverovatna operacija je pokrenuta u Austriji, ne samo da se izbeglice zbrinu, nego i da se izmeste iz zemlje gotovo onoliko brzo koliko su dolazile. Na kraju, njih 180.000 je iz Austrije i Jugoslavije preseljeno u ukupno 37 zemalja – prvih 100.000 za manje od deset nedelja. Austrijanci, agencije za pomoć i zemlje koje su primile izbeglice zaista su se iskazale na izuzetan način.
Viktore Mihalju, niste bili tamo. Proveli ste veći deo mladosti u nekoliko sela u prelepoj regiji između Dunava i jezera Balaton. Nesumnjivo, kada ste imali petnaest godina i bili sekretar organizacije komunističke omladine u vašoj školi nije se mnogo razgovaralo o revoluciji. Ali, šta s četiri meseca tokom kojih ste bili na stipendiji Soroševe fondacije u Pembrok koledžu na Oksfordu? Oh, i usput, u slučaju da ste zaboravili, Soroševoj fondaciji je cilj da „izgradi žive i tolerantne demokratije čije vlade polažu račune građanima” i, naravno, i Džordž je mađarska izbeglica, pristigao je u Englesku 1947. godine i potom otišao u Sjedinjene Države.
Premijeru, sada je potpuno jasno da je pod znatnim pritiskom vaša vlada podbacila. Ono što vam neće biti oprošteno jeste nehumanost u vašim rečima i delima u prethodnih nekoliko nedelja. Ubuduće, kad god se na internetu bude tražilo vaše ime, pojavljivaće se slike izbeglica kako mole za vodu i sklonište dok ih maltretiraju policijski psi i kako golim rukama nastoje da se provuku kroz bodljikavu ogradu. I vaše reči će iskočiti. „Mislim da imamo pravo da odlučimo kako ne želimo mnoštvo muslimana u našoj zemlji”. Ova dela i reči biće vaša zaostavština: vaše ranije reči „Moja vlada veruje u ljudsko dostojanstvo” biće zaboravljene.
Bivši pomoćnik generalnog sekretara UN

Da li je vreme da odbacimo reč „migrant”
Čitajući neki britanski tabloid, možete da se zapitate da li je Evropa 2015. ponovo u opasnosti da je osvoji Mongolsko carstvo.
Kontinent je pod „opsadom”, navode novine, suočen s „invazijom” „horde”. Delovi Evrope su postali kao „ratna zona”, kažu, dok stranci „pljačkaši” opsedaju granice. Realnost je, naravno, da nema vojske na kapijama. Migranti koji zadaju Evropi takve brige ne stižu ratnim brodovima. Većina dolazi čamcima trgovaca ljudima, ako uopšte stignu.
Nije teško videti da jezik može da ima opasan uticaj na diskurs oko migranata.
„Reči koje prenose prenaglašeno osećanje pretnje mogu da podstaknu antimigrantsko raspoloženje i atmosferu netolerancije i ksenofobije”, rekao je nedavno Aleksandar Bets, direktor Centra za studije o izbeglicama na Univerzitetu Oksford.
Kritička analiza uvredljivih reči korišćenih za opisivanje migranata vrlo je mudra, ali neki su otišli još dalje. Prošle nedelje, Al Džazira na engleskom je objavila da za razliku od drugih vodećih novinskih organizacija neće više da koristi reč „migrant”.
„Zajednički pojam migrant više ne odgovara svrsi kada se opisuju užasi koji se odvijaju u Mediteranu”, objasnio je u svom blogu Beri Maloun, onlajn urednik Al Džazire na engleskom. „Od definicije iz rečnika, ona je evoluirala u sredstvo dehumanizacije i distanciranja, grubu uvredu”, dodaje.
Umesto toga, Maloun je napisao, njegova organizacija koristiće termin „izbeglica” za one koji prelaze Mediteran. „Migrant je reč koja oduzima glas tim napaćenim ljudima”, zaključio je Maloun. „Ako kažemo izbeglice, to će biti makar pokušaj da im ga bar malo vratimo.”
Malounov blog je pogodio pravo u centar. U vreme pisanja ovog teksta, bio je najčitaniji članak na engleskoj Al Džaziri i više od 50.000 ljudi ga je lajkovalo na Fejsbuku. Letimičan pogled na komentare govori da su reakcije uglavnom pozitivne. Maloun je ispričao da mu je urednik jednog velikog lista rekao da je promenio terminologiju na naslovnoj strani pošto je pročitao njegovu priču.
Ali, zašto je tako loše biti „migrant”? U teoriji, to bi trebalo da bude prilično neutralan termin. Za potrebe statistike, Organizacija za ekonomsku saradnju i razvoj opisuje „međunarodnog migranta” kao nekog ko je bio van svoje zemlje rođenja ili državljanstva najmanje dve godine. Po definiciji koju koriste Ujedinjene nacije, to može da bude „svako lice koje živi privremeno ili trajno u zemlji u kojoj nije rođeno, i steklo je neke značajne društvene veze u toj zemlji”.
Po ovim definicijama, čini se da „migrant” može da se odnosi na svakog ko živi u inostranstvu duži period – američki bankar koji živi u Londonu smatraće se za migranata, na primer. Međutim, lako je videti negativne konotacije koje je ova reč dobila u poslednje vreme u Evropi.
Kejti Hopkins, kontroverzna britanska spisateljica i javna ličnost, uporedila je migrante s „bubašvabama” u kolumni u listu „San”. Kako je u jednom tvitu napisao  Daniel Triling, urednik „Novog humanista”, „u nekim krugovima, reč ’migrant’ je promenila značenje od ’osobe koja migrira’, u ’nije čovek’”.
Deo problema može da bude to što se na međunarodnom nivou razlikuju definicije ko jeste, a koji nije migrant. Pogledajte ovu koja se koristi u rečniku Instituta za migracije:
„Pojam migrant obično pokriva sve slučajeve u kojima je osoba slobodno donela odluku da se odseli iz razloga ’lične pogodnosti’ i bez intervencije spoljnog prinudnog faktora; dakle odnosi se na osobe i članove porodice koji se sele u drugu zemlju ili regiju da bi poboljšali svoj materijalni ili socijalni položaj i popravili izglede za sebe ili svoju porodicu”.
Ova definicija u jasnoj je suprotnosti s Konvencijom o izbeglicama iz 1951, koja definiše izbeglice kao nekoga ko se:
„... zbog osnovanog straha od progona na osnovu rase, vere, nacionalnosti, pripadnosti određenoj društvenoj grupi ili zbog političkog mišljenja nalazi izvan zemlje svog državljanstva i nije u stanju ili zbog straha ne želi da se stavi pod zaštitu te zemlje”. Jednostavno rečeno, ove definicije kažu da migrant donosi odluku da ode, dok je izbeglica primoran da ode.
Ovo nije samo semantika. Zakoni diktiraju da evropske zemlje moraju tretirati nekoga ko beži od progona drugačije nego nekoga ko je napravio izbor da se preseli iz ekonomskih razloga. Na primer, dok Nemačka prihvata pohvalno veliki broj izbeglica iz Sirije, ministar unutrašnjih poslova Tomas de Mazier nedavno je izjavio da je „neprihvatljivo” da je 40 odsto od ukupnog broja zahteva za azil došlo iz balkanskih zemalja u kojima nije bilo sukoba. Ovi ljudi će biti deportovani, rekao je De Mazier – i moraće da plate troškove sopstvene deportacije.
Neki kažu da potez Al Džazire bolje odslikava trenutnu krizu u Evropi, gde velika većina onih koji stižu beže od sukoba poput onih u Siriji ili Iraku ili od represivnih režima kao što je u Eritreji. „Veoma je važno da shvatimo da su sadašnji izazovi u Evropi i globalno uglavnom rezultat kretanja izbeglica, a ne samo ’kriza migranata’, kako implicira većina političara i medija”, objašnjava Bets s Univerziteta u Oksfordu.
Drugi, međutim, brinu da, iako su u osnovi poteza Al Džazire dobre namere, takođe postoji rizik da pojednostavi krizu još više.
„Kao što je netačno pretpostaviti da čamcima stižu samo ekonomski migranti, takođe ne treba pretpostaviti da su svi izbeglice”, kaže Bil Frelik, direktor programa za izbeglička prava u Hjuman rajts voču, naglašavajući da siromaštvo nije dovoljno da bi se neko kvalifikovao kao izbeglica.
Džudit Vonberg, pišući za Mrežu za prava migranata, ima jedan od najjačih argumenata protiv odluke Al Džazire:
„Odbacujući termin ’migrant’ i koristeći umesto njega ’izbeglice’ kao sredstvo za buđenje empatije i saosećanja, Al Džazira daje kredibilitet uskogrudim glasovima koje nam govore da migranti nisu dostojni našeg saosećanja”, piše Vonberg. Umesto toga, Vonberg tvrdi da treba ponovo prihvatiti reč „migrant” kao korektan i neutralan opis ljudi koji prelaze granice.
To je možda lakše reći nego učiniti. Jezik se vremenom menja i to na način koji je obično izvan kontrole bilo koje grupe. Maloun kaže da će se Al Džazira rado vratiti na reč „migranti” ako oseti da su negativne konotacije otklonjene, ali mu je teško da zamisli da će to da se ostvari. „U idealnom svetu, možda ni reč ’izbeglica’ ni ’migrant’ ne bi bila korišćena ni izvitoperena. I možda bismo svi bili samo ljudi. Nažalost, nismo još stigli dotle.”
    </div>
    <div id="kultura">
Areta Franklin peva, Mark Valberg domaćin na ceremoniji za papu
FILADELFIJA – Pevačica Areta Frenklin nastupaće za papu Franju tokom festivala na otvorenom u Filadelfiji koji se organizuje pretposlednje večeri papinog boravka u SAD ovog meseca, saopštili su danas organizatori.
Organizatori su danas dodali 72-ogodišnju Aretu Franklin među izvođače za Festival porodica, kojim će se 26. septembra zatvoriti Svetski sastanak porodica u Filadelfiji.
Oni su najavili i da će glumac Mark Valberg biti domaćin ceremonije, a da će među izvođačima biti i komičar Džim Gafigan. Među ranije najavljenim učesnicima su i Frej, Sister Sledž, Andrea Bočeli, Huanes i Filadelfijski orkestar.
Narednog dana papa Franja će održati misu na kojoj se očekuje više od milion ljudi.
Papa Franja treba da stigne u petodnevnu posetu SAD 22. septembra, tokom koje će posetiti Vašington, Njujork i Filadelfiju.
    </div>
    <div id="moda">
Srpska narodna pesma na reviji „Živanšija”
Kreator kuće „Živanši” Rikardo Tiši prikazao je na Njujorškoj nedelji mode kolekciju inspirisanu radom umetnice našeg porekla Marine Abramović, što objašnjava i izbor muzike.
Dok su manekeni šetali pistom, u podnožju novog kompleksa izgrađenog na mestu nekadašnjih Kula bliznakinja, čula se naša izvorna pesma „Gde si, bilo janje moje”.
Ovom revijom kreator je obeležio deceniju rada za kuću iz Francuske, a kako prenose mediji, kompanija je proslavila otvaranje nove robne kuće u Njujorku. Sam šou je kasnio čitav sat, a kako su zabeležili izveštači – u prvom redu su viđene Kim Kardašijan, Niki Minaž, Džulija Roberts…
Miljenik mlađe modne publike Aleksandar Vang proslavio je desetu reviju na prestižnoj manifestaciji. Kako su, kritičari ocenili, kolekcija ne odstupa od prepoznatljivog, sportskog duha kreatora. Takođe se i vidi i povratak korenima – klasičnoj uličnoj modi. Dominiraju kapuljače, široki džemperi, pantalone sa džakastim nogavicama i sve to sa puno nitni i džepova.
Još jedna kreatorka, Viktorija Bekam, pobrala je dobre ocene kritičara. Njenu novu kolekciju pojedini su ocenili kao najbolju do sada. I dalje verna mirnim krojevima, obogaćenim printovima i geometrijskim motivima, kreatorka koja živi na relaciji Njujork, London, Los Anđeles izjavila je da je upravo nomadski život inspirisao za ove modele. Upotrebu jarkih boja neko je povezao sa afričkim etno-motivima, što ona nije demantovala. Dužine koja ona predlaže za sledeću „toplu” sezonu su do članaka. Dominiraju bela, tonovi žute od oker ka smeđoj, detalji u plavoj.
Na revijama u Njujorku, do četvrtka posetioci će imati priliku da vide kreacije najprestižnijih svetskih kuća, za sezonu proleće–leto 2016.
    </div>
    <div id="magazin">
Otkaz zbog slikanja sa Tejlor Svift
Popularna pevačica Tejlor Svift naći će se pred sudom pošto ju je tužio di-džej iz Denvera koji tvrdi da je zbog njenih optužbi o seksualnom uznemiravanju ostao bez posla. Dejvid Muler, slušaocima poznat kao Džekson, radio je kao di-džej na jednoj radio-stanici kada je u junu 2013. po službenom zadatku otišao na upoznavanje sa pevačicom. On i njegova devojka su se tom prilikom fotografisali sa muzičkom zvezdom, a stvari su upravo tada krenule po zlu. Pevačica je di-džeja optužila da joj je podigao suknju i stavio ruku na njenu zadnjicu, posle čega je reagovalo obezbeđenje i udaljilo di-džeja i njegovu devojku. Nakon niza telefonskih razgovora tima Tejlor Svift i predstavnika radio-stanice na kojoj je Džekson radio, on je dva dana kasnije dobio otkaz.
U tužbi protiv pevačice navodi se da su besmislene tvrdnje o neprikladnom dodirivanju pred fotografima i dobro obučenom obezbeđenju muzičke zvezde. Ovo potkrepljuju samom fotografijom na kojoj je, prema navodima iz tužbe, suknja Tejlor Svift na mestu, iako je ruka di-džeja iza pevačice i ne vidi se (kao što se ni njena ruka ne vidi jer je iza di-džeja).
Portparol vlasnice popularnih hitova i jedne od najplaćenijih osoba u muzičkoj industriji ostaje pri prvobitnim tvrdnjama o seksualnom uznemiravanju i tvrdi da ima dokaze za to.
„Mi smo dokaze prosledili radio-stanici odmah posle incidenta i oni su svoju odluku o otkazu sami doneli“, navela je portparolka Tejlor Svift u odgovoru „Si-En-Enu”.
Prema dokumentima koje je predočio sudu, Džekson je godišnje od posla koji je izgubio zarađivao 150.000 dolara.
    </div>
    <div id="kultura">
Premijera filma „Igre gladi: Sjaj slobode 2” 18. novembra
BEOGRAD – Film „Igre gladi: Sjaj slobode 2” stiže u bioskope 18. novembra, najavio je domaći distributer „Blic film i video”.
Finale spektakularne franšize režirao je Frensis Lorens. Glavne uloge tumače Dženifer Lorens, Džoš Hatčerson i Lajam Hensvort.„Revolucija se bliži i od 19. novembra više ništa neće biti isto a vatra će goreti zauvek”, navodi se u najavi poslednjeg dela ekranizacije serije romana „Igre gladi” Suzan Kolins (kod nas u izdanju Vulkana).
Oskarovka Dženifer Lorens postala je „ptica rugalica” koja se napokon rešila okova i slobodno raširila krila.
Junakinja koju ona igra - Katnis Everdin, nakon što je postala vođa masovne pobune potlačenih, zajedno sa Distriktom 13 pokreće sveopštu revoluciju protiv autokratskog Kapitola.
Katnis nastavlja svoju ulogu heroine koja se u neverovatnoj bitci za preživljavanje bori za svoj narod.
    </div>
    <div id="magazin">
„Moderna porodica” ponovo na tronu?
Dok su se dobitnici Emi nagrada u drugim kategorijama menjali iz godine u godinu, situacija sa komedijama je drugačija. Poslednjih pet godina, titulu najbolje komedije odnela je Ej-Bi-Sijeva „Moderna porodica”. Odlična glumačka ekipa predvođena Edom O'Nilom i Sofijom Vergarom, i tim scenarista zaslužni su za svaki osvojeni Emi. Otkako se pojavila, serija je privlačila pažnju gledalaca. Sada je, posle šest godina emitovanja, gleda preko deset miliona gledalaca. Glumačka ekipa iskoristila je to u svoju korist, prvenstveno novčanu. Sa novim ugovorima, oni glavni nalaze se na vrhu Forbsove liste najplaćenijih televizijskih glumaca i glumica. Kakvi su izgledi za pobedu ove godine?
Veliku pretnju joj predstavlja Amazonovo čedo – serija „Transparentno” u kojoj Džefri Tambor maestralno glumi transrodnu osobu. Serija je osvojila Zlatni globus, a medijska pažnja koju je serija dobila posle ceremonije joj nije škodila. Međutim, više pažnje izazi0va Tambor u kontroverznoj ulozi nego sama serija, pa bi „Moderna porodica” mogla da ostane na tronu.
Pored ove dramedije i serija „Unbreakable Kimmy Schmidt” je novajlija na listi. Zbog odlične Eli Kemper, serija ima veliku šansu i u ovoj kategoriji. Njen šarm kupio je publiku, a scenaristi su učinili da se neke njene rečenice ponavljaju i posle odgledane epizode.
„Parks and Recreation”, „Lui” i „Potpredsednica” su među veteranima u ovoj kategoriji. Za razliku od druge dve, sitkomu „Parks and Recreation” ovo je poslednja prilika da osovji Emi pošto je ove godine emitovana poslednja epizoda.
Komedija „Silikonska dolina” ćutljivo je ušla u ovu borbu veterana i novajlija. Iako je pobrala sve pozitivne kritike i ima dobru gledanost, „Silikonska dolina” bi uz bolju promociju, do sledeće dodele mogla da se nametne gledalištu i, možda, bude među favoritima za pobedu.
O tome ko dobija priznanja odlučuje Akademija televizijske umetnosti i nauka.
Svečana ceremonija koju vodi komičar Endi Semberg biće održana u nedelju, 20. septembra u Los Anđelesu.

Kad prigusti, Redmond zove Beograd
Kada je Dragan Tomić 1992. otišao u SAD nije imao nameru da se vraća, jer je ostavio zemlju koja se raspadala. Četrnaest godina kasnije ipak se vratio, s vizijom drugačije Srbije. Danas je direktor razvojnog centra „Majkrosofta“ u Beogradu, u kome rade stručnjaci koji mogu da nađu posao bilo gde, ali su ostali ovde. Osim toga, promenjen je imidž Srbije, makar u sedištu kompanije.
 „U vreme kad sam otišao, Srbija je za Amerikance bila egzotično mesto, u smislu ko zna šta tamo rade, verovatno kolju ljude. Sada misle da smo vanzemaljci koji rade neverovatne stvari. Mogli bismo da zaposlimo još 100 ljudi kad bismo mogli da ih nađemo“, priča Tomić (41), koji se 2007. priključio timu.
Razvojni centar je 2005. osnovao Bodin Drešević, takođe povratnik iz SAD, i ovog meseca slavi deseti rođendan povratka. Zapošljava 200 ljudi, od kojih je 160 inženjera. I konkurs je stalno otvoren. U timu su dobitnici nagrada sa matematičkih olimpijada, više od 10 doktoranada, jedan Rus koji je godinama bio najbolji student na Kembridžu i još šest stranaca.
U modernim kancelarijama u Novom Beogradu radi petnaestak „povratnika“, talenata koji su u nekom trenutku prihvatili izazov da se vrate iz sveta i naprave nešto u svojoj zemlji. Među njima su dvojica Nikola, u šali se predstavljaju kao Španci, jer su došli iz Barselone. Kada je pre četiri godine privodio kraju doktorat na univerzitetu u tom gradu, Nikola Vujić (31) nije ni pomišljao da će se vratiti u domovinu. Došao je na razgovor u Beograd i preokrenuo odluku.
„Imamo gomilu talentovanih ljudi koje smo decenijama izvozili. Meni je ovo bila sjajna prilika i cela priča mi se dopala jer gradimo nešto u Beogradu. Ovo je trenutno u širem regionu najbolji posao koji možete da nađete u IT sektoru“, kaže Vujić, koji je prethodno radio u Njujorku i Londonu.
Ni Nikola Puzović (35) posle doktorata u Italiji i poslova po raznim firmama u Evropi nije pomišljao da je sledeća stanica Beograd. „Posao je premašio moja očekivanja. Stvari koje se ovde rade retko gde u Evropi možete da radite u smislu koliko su problemi interesantni“, kaže Puzović.
Razvojni centar je mesto gde nastaju delovi proizvoda koje koristi ceo svet. U Beogradu se radi jedna trećina SQL servera, novi „ofis“ proizvod „Sway“, najbitnije stvari unutar klaud servera „Azure“, ovde je nastao važan deo prevodioca za „vindous“ telefone...
O novim stvarima se ne priča, ali saznajemo da se radi na velikim projektima o kojima će globalno tek da se govori. Srpski tim specijalizovao se za primenjeno mašinsko učenje i baze podataka, a u centralni je čuven po tome što završi posao kako treba i što prihvata najveće izazove. 

„Imamo taj sportski mentalitet, naš tim od šest do sedam ljudi može da se nosi s bilo kim i naši ljudi kad rade znaju da se zabavljaju. Takođe, mislim da su neki elementi našeg obrazovanja dosta dobri. Ljudi sa ETF-a vode računa o detaljima i rade kvalitetno. To je ono što naše stručnjake izdvaja, jer takav kvalitet nećete naći ni na velikim i razvijenim tržištima. Zatim, naši ljudi su spremni da uđu u poslove koji su naizgled neizvodljivi. Mnogo puta su nam rekli iz Redmonda da smo napravili nešto od posla koji drugi ne bi pipnuli. Kad druge opcije nisu više realne, oni pozovu Srbiju da izvuku nešto“, kaže Tomić.
Radno vreme je fleksibilno. Na posao se dolazi obično kasnije jer je prosek godina 28. Rukovodstvo ostaje nekim danima do kasno zbog sastanaka s Redmondom i vremenske razlike od devet sati.
U javnosti se mogu čuti komentari da inženjeri ovde rade više nego što bi radili da su u Americi a da su manje plaćeni. „To je glupost. Celo IT tržište je globalno. Radi se isto kao u Americi, a plate jesu manje, ali se s njima ovde bolje živi“, kaže naš sagovornik.
Siguran posao
U situaciji kada je san velikog broja ljudi siguran posao, Tomić iznosi stav da kod nas kulturološki mora da se prelomi da je to samo onaj posao gde čovek uči, radi i trudi se.
„Da li je siguran posao kad neko radi u firmi ceo život ili kad može da nađe posao bilo kad. Svi naši ljudi kad bi izašli na tržište imali bi dve-tri ponude za nedelju dana. Po meni je to siguran posao“, kaže on.
Nije važan bilijar
U zajedničkim prostorijama na gornjem spratu nalazi se prostrana kuhinja, fotelje za masažu, sto za stoni fudbal, prostor za video-igre, moderan nameštaj u živim bojama logotipa „Majkrosofta“. Na donjem spratu su bilijar, stoni hokej i stoni tenis. Prostor je, kažu, bolje opremljen nego u SAD i tamo su čak neke stvari prekopirali odavde.
Ipak, inženjeri s kojima smo razgovarali nisu pristali da ih slikamo za bilijarskim stolom, jer im se ne sviđa imidž koji se na taj način stvara. Smeta im što svi novinari to slikaju, jer je, kažu, potpuno nebitna stvar, a suština priče je da se u centru radi ozbiljan posao.
    </div>
<div id="sport">
Đoković sam protiv svih
U još jednoj nezaboravnoj teniskoj predstavi, najbolji teniser današnjice je u Njujorku nadvisio možda i najboljeg svih vremena. Međutim, tema dana, ni ovde ni u zapadnim medijima, nije epski duel Novaka Đokovića i Rodžera Federera, nego besramno navijanje više od 20.000 gledalaca. Da nije bio na terenu nego na tribinama, verovatno bi i Đoković navijao za švajcarskog maestra, ikonu „belog sporta”, ali sigurno ne bi promašaje njegovog protivnika pozdravljao ovacijama, a najbolje poteze – zvižducima. Umesto da posrne ili uzvrati publici istom merom, ćutke je dobio rat protiv svih, a potom biranim rečima ukazao poštovanje protivniku. Kako naši reditelji i glumci vide ovacije njujorške publike promašajima srpskog asa i zvižduke njegovim najboljim potezima?
Pišu: Marjan Kovačević i Mirjana SretenovićOPŠIRNIJE U ŠTAMPANOM I DIGITALNOM IZDANjU

Srpski Leonida sa deset kruna
Njujork – „Ovo je Sparta!” Tim rečima se Novak Đoković obratio glumcu Džerardu Batleru posle pobede nad Rodžerom Federerom, 6 : 4, 5 : 7, 6 : 4, 6 : 4, u finalu „Ju-Es opena”. Aludirao je na rečenicu koju slavni glumac izgovara u filmu „300”. A sve je u Njujorku ličilo na veliku bitku.
Termopilski klanac je bio stadion „Artur Eš”. U ulozi persijkog vladara Kserska najtrofeniji igrač svih vremena. Sa oko 23.000 saveznika na tribinama. Bitka na prvi pogled neravnopravna, jer se napada naizgled mala Sparta. Ne i za srpskog Leonidu i malu armiju njegovih navijača. Svojim najmoćnijim oružjem, reketom, odbio je udare Švajcarca, nošenog frenetičnom podrškom navijača. Na kraju razlika je samo jedna. Slavni spartanski kralj je hrabro poginuo, dok je „svetski kralj tenisa” svoje Termopile hrabro odbranio sa peharom u rukama. I Federeru i saveznicima je ostalo samo da udaraju dlanom o dlan i pozdrave najboljeg igrača današnjice.
Bitka je okončana posle tri sata i 20 minuta tako što je Đoković stigao do ukupno desete grend slem titule i ušao u odabrano društvo Fedrera, Nadala, Samprasa, Lejvera i Borga, koji se mogu pohvaliti sa više od 10 trofeja na četiri najveća turnira.
– Drago mi je što imam dve cifre u kolekciji trofeja i što sam se svrstao uz takve velikane našeg sporta. Kada moje ime spomenete zajedno sa njihovim to je nešto zaista posebno. Imam 28 godina i još mnogo, nadam se, ispred sebe. Vodim računa o svom telu, uopšte o načinu života, što je veoma važno za uspehe na terenu. Trudiću se da i dalje nastavim tako. Uživam u tenisu, imam tu strast i želju da se borim za najveće trofeje. Dok je ta vatra u meni, dolaziću do trofeja i dosađivati novinarima svojim odgovorima – rekao je Đoković.
 
Put do broja deset nije bio nimalo lak. Sa druge strane mreže bio je Švajcarac, koji je u Sinsinatiju i Njujorku bio u seriji od 28 osvojenih setova, bez ijednog izgubljenog.
– Nije bio nijedan poen u meču uoči kojeg sam mogao da se opustim. Mislim da sama ta činjenica dovoljno govori o napetosti i intenzitetu. Trajalo je tri sata i 20 minuta. Izašao sam na teren sa jasnom vizijom onoga što treba da uradim. Bio sam odmoran, usredsređen, skoncentrisan. Odigrao sam prilično dobro prvi set. U drugom delu je Federer počeo češće da ubacuje prvi servis i samim tim je postajao agresivniji. Bilo mi je teško da uđem u pravi ritam. Ipak, od kraja trećeg i veći deo četvrtog seta osetio sam da sam ja taj koji kontroliše dešavanja na terenu – analizirao je duel srpski as.
Znao je tačno šta može da očekuje od Federera:
– Njemu se retko opada nivo igre, posebno u finalima velikih turnira. Zato je najbolji svih vremena, jer zna kako da se nosi sa pritiskom. Time je moj zadatak bio teži. Bio sam spreman i znao šta me očekuje. Pucaće iz svih mogućih oružja koje ima, izlaziće na mrežu, pokušavaće da mi poremeti ritam, jer meni treba više vremena da konstruišem poen. On voli brzu igru, znam to dobro. Velika pobeda, ponosan sam i na sebe i na svoj tim, čija je uloga u trijumfu ogromna – rekao je Đoković.
U toku meča Novak se suočio sa čak 23 brejk-lopte. Čak 19 je spasao, ali je bilo primetno da ga servis ne služi najbolje.
– Servis mi nije išao tokom turnira. Ti problemi su počeli u Sinsinatiju, sa duplim greškama. Izgubio sam balans i radio dosta na tome da ga pronađem. Pobedi se ne gleda u zube, ali činjenica jeste da sam možda mogao sebi da olakšam život da sam imao malo veći procenat ubačenog prvog servisa. Na riternu sam se odlično osećao, taktički sam igrao pametno i gledao da pronađem pravu „dubinu” lopte. Lakše je, naravno, to planirati za meč nego sprovesti. Sa druge strane mreže stoji igrač koji ne odlazi mnogo od osnovne linije ni kada napada ni kada se brani. Kupi lopte tim poluvolejima, na svaku kraću kreće na mrežu, veliki je pritisak. Ipak, servis me je izvukao na kraju meča. Dobio sam neke lake poene na njegove brejk-lopte, pri vođstvu 5 : 4.
U četvrtom setu Novak je vodio 5 : 2 i činilo se da je meč završen. Ipak, dopustio je Federeru da vrati brejk, dođe do 5 : 4 i ima dve brejk-lopte na 15 : 40.
– Prvi poen na 5 : 2 odigram odlično. Onda izbacim bekhend po širini. Onda je on odigrao onaj njegov udarac, kako se već zove, kada odmah kreće na mrežu, osvojio poen i podigao samopouzdanje. Poremetio me je, malo sam se povukao, i za samo sedam minuta došli smo do 5 : 4 i dve brejk-lopte za njega.
Prvi reket sveta ističe da mu u tim trenucima nije bilo svejedno.
– Pojavi se sumnja. To je normalno kada igrate na ovom nivou. Prolazite kroz razna osećanja: nervoza, ljutnja, ohrabrivanje, sreća. Sve je to deo sporta. To su izazovi koje čovek mora da prihvati. Malo ga je i publika podigla. Na sreću, kada je bilo najvažnije, odigrao sam dobro i pronašao prave udarce. Velika, velika pobeda – ponovio je svetski „broj jedan”.
Novak je drugi put podigao trofej u Njujorku. U finalima u Velikoj jabuci ima skor 2 : 4.
– Nisam našao tačan razlog zašto na „Ju-Es openu” u finalima nisam uspešan kao recimo u Melburnu, gde imam 5 : 0. Bilo je nekih mečeva ovde, recimo 2012. protiv Marija, ili 2013. protiv Nadala, koje sam mogao da dobijem, ali je nekoliko poena odlučilo suprotno. S druge strane, to su sjajni igrači. Nema u grend slem finalu izrazitog favorita. Drago mi je što sam prekinuo tu tradiciju da gubim u odlučujućim mečevima u Njujorku. Nadam se da ću još mnogo puta doći u priliku da se ovde borim za trofej.
Na grend slemovima ove godine srpski as ima neverovatan učinak: 27 pobeda i samo jedan poraz. Titule su osvojene u Melburnu, na Vimbldonu i u Njujorku, izgubljeno samo finale „Rolan Garosa”.
– Da sam osvojio Pariz, možda bih i ja bio u situaciji kao Serena Vilijams da kompletiram godišnji grend slem. Međutim, da sam slavio na „Rolan Garosu”, pitanje je da li bi moj Vimbldon i „Ju-Es open” bili ovakvi. Sve se sa razlogom dešava. Grend slem sezona je bila izvanredna, najbolja u mom životu. To je motiv više da nastavim tako. 
Mnogi ovu godinu porede sa 2011,  kada je podigao pehare na istim turnirima:
– Sigurno je teže ponoviti nego osvojiti prvi put. Drugačiji sam igrač, drugačija osoba sada nego pre četiri godine. Sada sam otac i muž, osećam se mnogo ispunjenije. Mislim da sam i bolji teniser, fizički i mentalno jači. Pokušavam da iskoristim iskustva iz prošlosti kako bih bio što bolji u ovako velikim mečevima. To mi je sigurno pomoglo i ovde, u Njujorku.
Đoković je pokazao da je u ovom trenutku neprikosnoveni vladar „belog sporta”. Dugo se pričalo o dominaciji „velike četvorke”, sada postoji dominacija samo jednog čoveka. Potvrda je stigla u Njujorku. Svidelo se to nekome ili ne, teniski svet se još jednom poklonio Novaku Đokoviću. Srpkom Leonidi.
Vladimir Todorović
-------------------------------------------------
Publika ima pravo izbora
U finalu je blizu 90 odsto publike bilo uz Rodžera Federera. Novaka to nije mnogo uzbudilo.
– To je možda normalno kada preko puta imate čoveka koji je osvojio 17 grend slem titula, koji je bio toliko dominantan godinama, jedan od najboljih u istoriji. Šampion na terenu i van njega, koji zna kako da se nosi sa medijima, pritiscima. Ne mogu da očekujem da će većina biti na mojoj strani. Ali radim na tome, da kroz svoj stav na terenu i van njega dobijem naklonost publike. Igram u eri Federera i Nadala, dvojice možda najboljih koji su igrali tenis. To je generacija čiji sam ja deo. Nadam se da je preda mnom mnogo uspeha i podrške – diplomatski je rekao Đoković.
Košarkaši da zapečate godinu uspeha
Đoković prati uspehe ostalih naših sportista.
– Mislim da je ovo zlatna godina našeg sporta. Izvanredno! Nadam se da će košarkaši da zapečate onako kako valja. Sjajna Ivana Španović, vaterpolisti, odbojkaši, odbojkašice, mladi fudbaleri. Trudim se da ih podržavam i pratim kada god mogu. Mala smo zemlja u poređenju sa Amerikom i ostalim silama sa Zapada, a opet imamo toliko uspeha. To je još jedan pokazatelj da je sport najbolji način da se naša zemlja predstavi u lepom svetlu – rekao je Đoković. 
Pad bez većih posledica
Na početku četvrtog gema Novak Đoković je doživeo neprijatan pad. U pokušaju da stigne jednu lopticu, okliznuo se i pao. Izgledalo je prilično bolno.
– Teren je zbog kiše koja je ranije padala još uvek bio malo vlažan. Napravio sam pokret i videli ste šta se dogodilo. Na sreću nije bilo ništa ozbiljno. Imam par ogrebotina po telu, ali ništa nisam teže povredio ili slomio. Pad me malo poremetio, pa su mi bila ptrebna dva, tri gema, da ponovo uđem u pravi ritam.
Ček na 3.800.000 dolara
Kao pobednik turnira u Njujorku, Novak Đoković je inkasirao 3.300.000 dolara. Na tu sumu je dodato još pola miliona zelenih novčanica za osvojeno ukupno drugo mesto na američkoj turneji, tako da je konačan iznos 3.800.000. Federer je inkasirao 1.600.000 dolara.
Večna lista grend slem titula
Rodžer Federer (Švajcarska)     17
Rafael Nadal (Španija)   14
Pit Sampras (SAD)    14
Rod Lejver (Australija)    11
Bjern Borg (Švedska)        11
Novak Đoković (Srbija)     10
Podrška Srba
U Velikoj jabuci su Novaka Đokovića uglavnom podržavale male grupice srpskih navijača, grupisane na gornjim nivoima. Bilo ih je u dresovima Srbije, Crvene zvezde i Partizana. Na kraju meča je grupa navijača Novaka Đokovića, ali i Zvezde, razvila transparent „Vetar u leđa da ti daje kad vetra nestane – Nišlije”.
Finale odlagano tri sata
Finale u Njujorku je trebalo da počne u 16 sati po lokalnom vremenu (22 po našem). Međutim, kiša je krenula da pada nekoliko minuta pre početka i prestala tek oko 18.45. Meč je počeo u 19.15.
Počasni krug
Po osvajanju titule Novak je na terenu ostao skoro 30 minuta, gde je davao intervjue i delio autograme. Otišao je do svlačionice, gde je sa timom proslavio veliki uspeh. Usledila je konferencija za novinare, pa onda još jedan odlazak na stadion na razgovor sa pojedinim televizijskih ekipama. Meč je završen oko 23.30 po lokalnom vremenu, a Đoković je stadion napustio negde oko 1 sat posle ponoći.
Devet titula za pet godina
Od početka 2011, Novak Đoković je od 20 mogućih grend slem titula osvojio devet (četiri u Melburnu, tri na Vimbldonu i dve u Njujorku). Pored toga je još šest puta bio finalista, što dopunjuje utisak o njegovoj dominaciji u proteklom periodu.
Sa Federerom izjednačeno 21 : 21
Novak Đoković i Rodžer Federer su u Njujorku ukrstili rekete 42. put. Posle trijumfa srpskog asa sada je skor izjednačen 21 : 21. Međutim, Đoković je uspešniji u važnijim mečevima. U grend slem finalima je sada 3 : 1 za Srbina, a u svim mečevima na četiri najveća turnira – 9 : 6.

Đoković prvi igrač u istoriji sa više od 16.000 poena
LONDON– Najbolji teniser sveta Novak Đoković pobedom u finalu US opena uvećao je prednost na ATP listi u odnosu na Švajcarca Rodžera Federera za 6.740 bodova
Đoković je prvi u istoriji ATP koji je prebacio 16.000 bodova i ima 16.145, ispred Federera sa 9.405 bodova, dok je na trećem mestu ostao Britanac Endi Marej sa 8.660 bodova.
Drugi reket Srbije Viktor Troicki napredovao je jedno mesto i sada je 21. sa 1.511 bodova.
Filip Krajinović je ostvario pomak od tri pozicije i ove nedelje je 99. sa 538 bodova, dok je Dušan Lajović skočio sedam mesta i trenutno zauzima 102. mesto sa 520 bodova.
Poredak prvih 20 tenisera na ATP listi:
1. (1) Novak Đoković (Srbija) - 16.145 bodova
2. (2) Rodžer Federer (Švajcarska) - 9.405
3. (3) Endi Marej (V. Britanija) - 8.660
4. (5) Stan Vavrinka (Švajcarska) - 6.000
5. (6) Tomaš Berdih (Češka) - 5.050
6. (4) Kei Nišikori (Japan) - 5.015
7. (8) Rafael Nadal (Španija) - 3.770
8. (7) David Ferer (Španija) - 3.695
9. (10) Miloš Raonić (Kanada) - 2.790
10. (11) Žil Simon (Francuska) - 2.560
11. (12) Rišar Gaske (Francuska) - 2.490
12. (14) Kevin Anderson (Južna Afrika) - 2.430
13. (13) Džon Izner (SAD) - 2.325
14. (9) Marin Čilić (Hrvatska) - 2.270
15. (15) David Gofan (Belgija) - 2.115
16. (19) Felisijano Lopez (Španija) - 1.935
17. (18) Žo Vilfred Conga (Francuska) - 1.785
18. (21) Ivo Karlović (Hrvatska) - 1.620
19. (17) Grigor Dimitrov (Bugarska) - 1.600
20. (20) Dominik Tim (Austrija) - 1.555
---------------------------------------
Đoković stiže u Lil da podrži košarkaše Srbije
NjUJORK – Najbolji teniser sveta Novak Đoković poručio je da postoji mogućnost da uživo pruži podršku košarkaškoj reprezentaciji Srbije u završnici Evropskog prvenstva u Lilu.
„Mogu skroz da se poistovetim sa onim što rade košarkaši, košarkašice, Ivana Španović, odbojkaši, odbojkašice, fudbaleri, apsolutno svi... Uzajamno se podržavamo i kada god imam priliku pokušavam da je iskoristim da ih pratim i podržim. Možda ću to uraditi sada za košarkaše kada se vratim u Evropu. Želim im sve najbolje, oni vrlo dobro znaju koliko su kvalitetni. Šaljem im svu svoju snagu, energiju i podršku”, rekao je Đoković za RTS posle osvajanja US Opena i pobede nad Rodžerom Federerom.
Košarkaši Srbije u sredu od 18.30 igraju protiv Češke četvrtfinale prvenstva Evrope.

Đoković pobedio Federera i ostvojio treći Gren slem ove sezone
NjUJORK – Đoković je osvojio 10. grend slem titulu, drugu u Njujorku nakon pobede 2011. godine, a ukupno 55. ATP trofej u karijeri.
Fenomenalni srpski teniser slavio je večeras nad velikim rivalom posle divovske, isrpljujuće borbe u kojoj je pokazao zbog čega je trenutno neprikosnoven na svetskom tronu.
Imao je protiv sebe i asa poput Federera, ali i nesportsku publiku na stadionu „Artur Eš”, koja je zdušno podržavala Švajcarca i istovremeno aplauzom pozdravljala svaku grešku prvog reketa sveta.
Sve to nije omelo Đokovića, igrao je briljantno i ispoljio ogromnu mentalnu snagu i koncentraciju u presudnim trenucima spektakularne teniske predstave.
Uz mnoštvo efektnih poena i bravuroznih udaraca, srpski teniser odoleo velikom pritisku i naletima ofanzivnog Federera, koga je sjajnim promenama ritma pravovremeno „spustio na zemlju”, a nije ga poremetio ni vrlo neugodan pad početkom prvog seta, kada se okliznuo i za malo izbegao ozbiljnu povredu.
Mozaik za veličanstvei trijumf Đoković je počeo da sklapa krajem trećeg seta, kada je brejkom poveo za vođstvo od 5:4. Rutinski je sačuvao vođstvo i poveo sa 2:1 u setovima, a tada je Federerovo samopouzdanje polako počelo da pada.
U odlučujućem setu Srbin je sačuvao snagu i energiju, napravio dva brejka, iako je Švajcarac uzvratio u osmom gemu. Nezaustavljivo je krenuo ka pobedi i konačno zasluženo slavio nakon tri sata i 20 minuta pravog teniskog rata iskoristivši prvu meč loptu.
Ove sezone srpski teniser igrao je u finalima sva četiri grend slema, trijumfovao je na Australijan Openu, Vimbldonu i US Openu, a poražen je jedino na Rolan Garosu od Stanislasa Vavrinke.
Đoković u 2015. godini za sada ima sedam titula, pobedio je na grend slem turnirima u Melburnu, Londonu i Njujorku i mastersima u Indijan Velsu, Majamiju, Monte Karlu i Rimu.
Bio je ovo 42. međusobni okršaj Srbina i Švajcarca, a rezultat je sada nerešen 21:21.
Večerašnjim trijumfom u Njujorku Đoković je osvojio novčanu nagradu od 3,3 milion dolara, dok je poraženom Federeru pripao ček na 1,6 miliona dolara.
------------------------------------------
Novak Đoković u „Klubu 8"
NjUJORK – Trijumfom u Njujorku najbolji teniser današnjice Novak Đoković posao je tek osmi igrač u istoriji tog sporta koji je osvojio dvocifreni broj Gren slem titula.
Pobedom protiv Švajcarca Rodžera Federera u finalu US Opena (6:4, 5:7, 6:4, 6:4) Đoković je osvojio 10. Gren slem trofej u dosadašnjoj karijeri i izjednačio se sa Amerikancem Bilijem Tildenom koji je, takođe, deset puta pobeđivao na nekom od najjačih svetskih turnira.
Neprikosnoven je Đokovićev protivnik u jutrošnjem finalu Federer sa 17 Gren slem titula. Po tri manje osvojili su Amerikanac Pit Sampras i Rafael Nadal, a na 4. mestu je Australijanac Roj Emerson sa 12 trofeja.
Lista „dvocifrenih” pobednika Gren slem turnira izgleda ovako: 1. Rodžer Federer - 17 (Australijen open 4, Rolan Garos 1, Vimbldon 7 i US Open 5) 2. Pit Sampras - 14 (Australijen open 2, Vimbldon 7 i US Open 5) 3. Rafael Nadal - 14 (Australijen open 1, Rolan Garos 9, Vimbldon 2 i US Open 2) 4. Roj Emerson - 12 (Australijen open 6, Rolan Garos 2, Vimbldon 2 i US Open 2) 5. Rod Lejver (Australija) - 11 (Australijen open 3, Rolan Garos 2, Vimbldon 4 i US Open 2) 5. Bjern Borg (Švedska) - 11 (Rolan Garos 6 i Vimbldon 5) 7. Bil Tilden - 10 (Vimbldon 3 i US Open 7) 7. Novak Đoković - 10 (Australijen open 5, Vimbldon 3 i US Open 2).
--------------------------------
Agencije: Đoković kao Spartanac
NjUJORK - Najpoznatiji svetski mediji konstatuju da je najbolji teniser sveta Novak Đoković, uprkos tome što je protiv njega u finalu US opena navijalo više od 20.000 ljudi, u spartanskom stilu odneo pobedu nad Rodžerom Federerom.
Agencija Rojters navodi da je Đoković pokazao od kakvog je materijala napravljen kada je u prvom setu nezgodno pao i povredio ruku.
„Đoković je pokazao da raspolaže ogromnom čvrstinom, nakon što je pao i povredio ruku i nogu. Posle toga je nastavio da igra kao da se ništa nije dogodilo”, konstatuje Rojters.
Agencija AFP ističe da je Đoković očigledno bio inspirisan filmom o 300 Spartanaca koji se herojski bore protiv znatno brojnijih Persijanci i sjajnom ulogom svog prijatelja Džerarda Batlera, koji je pratio meč iz njegove lože.
'Pogledao sam na kraju meča ka svojoj loži i rekao - 'Ovo je Sparta”, prenosi AFP reči Đokovića posle meča.
„Njujork tajms” ističe da je Đoković u ključnim trenucima igrao dobro, dok je Federeru 'ponestalo snage onda kada je bilo najvažnije”.
-------------------------------------
El Pais: Đoković ima čvrstinu zida
PARIZ - Srpski teniser Novak Đoković osvojio je drugu gren slem titulu na US Openu zahvaljujući čeličnoj snazi volje, konstatuje francuski „L'Ekip”.
„Đoković je u atmosferi u kojoj je 23.000 ljudi navijalo protiv njega pokazao da ima čvrstinu zida, protv kojeg Federer nije mogao ništa”, navodi se u inspiratvnom tekstu.
„Đoković protiv sebe nije imao samo Federera, već 23.000 ljudi, ujedinjenih da podrže svog heroja. Svaki Đokovićev pogrešan potez oni su propratili aplauzom”, ističe se u tekstu i dodaje da se „vulkanski Đoković” na to nije obazirao.
„Đoković je pratio svoju zacrtanu putanju i njegov kažiprst na čelu tokom trećem seta, kada je napravio brejk za 5:4, pokazao je da je mentalmna snaga njegovo glavno oružje”, ističe „L'Ekip”.
Španska „Marka” u naslovu ističe „Đoković utišao Njujork”, takođe konstatujući da je srpski teniser protiv sebe imao ne samo Federera, nego i njujoršku publiku.
„El Pais” u nadahnutom tekstu veliča Đokovića kao neprikosnovenog svetskog teniskog kralja, koji će očigledno, jos dugo vladati.
„Đoković je još jednom demonstrirao svu silu svog teniskog umeća, Ne samo da je osvojio drugi US Open, treći gren slem ove sezone i ukupno 10, njegov trujumf u Njujorku govori da je i budućnost svetskog tenisa u rukama srpskog tenisera”, ocenio je 'El pais' i ističe da je Đoković jednostavno, najbolji na planeti.
„Novak verovatno nema eleganciju Federera, ni milimetarsku preciznost Pita Samprasa, ni harizmu Dzona Mekinroa, ali on sadrži sve to u pravim dozama', ističe „El pais'.

Košarkaši još nisu konkurencija „Velikom bratu”
Ne pamti se kada je svetski viceprvak igrao pet utakmica uzastopce na Evropskom prvenstvu u vreme ručka (jednu u 15, četiri u 14.30), ali to može da čudi samo one koji i dalje na košarku gledaju isključivo iz sportskog ugla. Velike televizije i moćni sponzori diktiraju satnice najvećih takmičenja, a mi smo tu – ne treba to posebno dokazivati – bili i ostali sitne ribe. Još pre bezmalo pola veka, „Ej-Bi-Si” je „zakazao” finale Olimpijskih igara u Minhenu 1972. godine, između SAD i SSSR, u pola časa pre ponoći, pa se tako utakmica igrala „dva dana” (stručni komentator je bio Bil Rasel).
Da bi se srpski košarkaši konačno pojavili u udarnom terminu („prajm-tajm”), u vreme kad su svoje termine zakupile i takve „sile” poput „Velikog brata”, „Farme” i „Parova”, moraćemo da pobedimo i Čehe, s kojima se sastajemo sutra u 18.30, u borbi za plasman u polufinale. Tek onda, u duelu za finale, imali bismo obezbeđen meč u 21 čas (petak).
Igre jednog tima svakako ne zavise od termina, ali govore o ukupnom statusu jedne košarke, koji se ne meri umećem njenih igrača, a sve donekle ima veze i sa tretmanom kod sudija (čuli smo to od više velikih autoriteta evropske košarke). Naša reprezentacija ne „vuče” za sobom svetske kompanije, budžet KSS (oko tri miliona evra) višestruko je manji od najbogatijih federacija, naši navijači ne pune džepove organizatorima (zato domaćini fajnal-fora Evrolige čeznu da im u goste dođe Makabi, koji „donosi” milione evra sa sobom, imajući u vidu da nigde ne ide bez barem 5.000 izdašnih navijača).
Toliko o rasporedu igranja (na suđenje za sada niko nema primedbe, za razliku od prošlogodišnjeg Mundobasketa), za koji je prekjuče junak pobede protiv Finaca Miroslav Raduljica rekao:
– Ne marimo za termin. Uostalom, sve mečeve koje smo igrali u pola tri smo pobedili.
Našim igračima je pao kamen sa srca posle teške pobede protiv Finske (94 : 81), jer četvrtfinale je zacrtano kao prvi, prolazni cilj. Ta pobeda garantuje barem još tri utakmice u Lilu za plasman na Olimpijske igre u Riju 2016 (ekipe od trećeg do sedmog mesta idu u kvalifikacije). Svakako, niko nije pre polaska iz Beograda rekao da je plan da se ide zaobilaznim putem do Brazila, pa bi za srpske košarkaše bio neuspeh ukoliko sutra ne bi savladali nikad bolju Češku. Odličnim igrama u Berlinu izborili su se za znatno lakši put ka finalu, gurnuvši u drugu polovinu žreba Špance, Francuze i Grke. Ovakva prilika ne bi smela da se propusti.
– Gledali smo kako su Česi igrali protiv Hrvata. Zaslužuju respekt. Hrvati su ih potcenili, što nama nikako ne bi smelo da se desi. Znamo koliko vredimo i ne smemo da dozvolimo Česima da se razigraju i dođu do svoje igre – preneli su naši i evropski portali izjavu kapitena Miloša Teodosića, koji je vešto „hranio” loptama Raduljicu na meču sa Finskom.
Sutrašnji meč će biti ujedno i duel dvojice najboljih dodavača na Evrobasketu, Tomaša Satoranskog (prosek 8,8) i Miloša Teodosića (7,3). Krajnji ishod će verovatno umnogome zavisiti i od učinka dvojice doskorašnjih saigrača iz Fenerbahčea, Nemanje Bjelice (14,8 skokova, 6,7 skokova, 2,8 asistencija) i Jana Veselog (16, 8; 9; 1).
– Očekivali smo da će Finci posle izvesnog vremena morati da popuste – rekao je Bjelica. – Bio je to veoma težak meč, tim pre što smo igrali u tom terminu. Što se tiče Čeha, njihova pobeda protiv Hrvatske je za mene veliko iznenađenje, imajući u vidu to da su vodili i sa 30 poena razlike. Pokazali su da su odličan tim, ali bićemo spremni za njih.
</div>
<div id="magazin">
Kultura se kulturno povlači
Novu zbirku poezije „Tehnika disanja” Marije Knežević objavila je kraljevačka „Povelja”. Pesme koje su uvrštene u ovu knjigu taložene su tokom četiri godine u iskustvu ove književnice, koja podjednako oseća probleme savremenosti, ličnu prošlost, kao i univerzalni mit. „Loše je vreme. Niko ne mari za to što bol/ Nepročitan u kostima kucka nešto za sebe./ Beleške srži stub kičme preuzima/ Teretom bez imena...”, stihovi su iz „Tehnike disanja”. Marija Knežević magistar je komparativne književnosti i prevodilac, a pored poezije piše prozu i eseje. Objavila je više od osam knjiga poezije, knjige proze: „Hrana za pse: roman u kratkim pričama”, „Fabula rasa”; roman „Ekaterini” koji je preveden na četiri strana jezika; eseje: „Knjiga o nedostajanju” i „Knjiga utisaka”, kao i knjigu pisama „Querida”.
Kao neki junak Vudija Alena, vaš poetski subjekt i u svakodnevici, u odlasku u supermarket ili kod lekara otkriva slojeve univerzuma, poigrava se arhetipom, i čak zbija šale. Da li ste i dalje začuđeni pred svim vidovima postojanja, čak i kada su značenja i više nego očigledna?
Blisko mi je Almodovarovo pismo, naizgled svima dostupno na određenom nivou, zanosno, a zapravo paradigma jednog promišljenog palimpsesta. Nije umetnički greh zasmejavati, ali pravi izazov je u razotkrivanju čije je najubojitije sredstvo humor. Taj svevideći humor koji zalazi u one detalje pred kojima „pada” celina, lekoviti smeh koji utaži i najbolnije istine tako što ih je prethodno ogoleo, ali ne obavezno i ponizio. Mitovi, književno i kulturno nasleđe uopšte, predstavljaju neminovnost u čijem izobilju, iskreno rečeno, uživamo mi koji smo se posvetili stvaralaštvu. A stvarnost je uvek polazište. Mora biti – šta bi drugo bilo? Ona je u temelju svih mitova, legendi, prave literature i svega ostalog što je zahvaljujući umetničkoj obradi prošlo „probu vremena”. Stvarnost je za mene uvek – sveta stvarnost. Moja pozicija je, rekla bih, pozicija radoznalog posmatrača, vedrog, ali nikako onog koji zatvara oči. Naprotiv! Kakva god da je, uvek ću smatrati da je istina najveća lepota. Zapanjujuća, zastrašujuća – začuđujuća u svakom slučaju.
Kako, pak, doživljavate spoljašnja, često banalna, ograničenja koja vam nameću sredina, dnevna politika...? 
Ne doživljavam ih uopšte! U jednom trenutku sam shvatila da je pandemija banalnosti veliko ograničenje, da nas opasno udaljava od smisla, a to bi, zapravo, bila apokalipsa bića. Posvećena sam književnosti, još od vremena prve knjige, pa i pre nje. Biram onu stvarnost koja je potisnuta, a koja jeste postojanje ljudskosti – autentičnih osećanja. Bitka sa banalnošću i mnogo surovijim pojavama vodi se na jednom drugom frontu koji se u mom slučaju zove – preživljavanje. Ona je teška i dugotrajna, a njen kraj neizvestan. Ali kada je reč o umetnosti, ne osećam prepreke, već samo bogatstvo dijaloga sa pesnicima kao što su Rilke, Odn i mnogi drugi, kao i privilegiju zapažanja dešavanja na ulici, na pijaci, u čekaonicama... Nikada ne gubim iz vida onu Eliotovu opasku da je Dostojevski imao priliku da čita Šekspira, a ne i obratno, ali, isto tako, da recimo jedan razgovor u autobusu može biti vrhunska literatura. 
„Tehnika disanja” podseća na važnost čuvanja ironijskog i humornog odnosa prema stvarima, prema instant rešenjima i spoljašnjim manifestacijama uspeha, sve u korist saznanja. Kakva je njegova suština?
Ironijski i humorni odnos, zapravo, čuva sve te pojavnosti od propadanja. Ipak, poeziju, ali i pisanje uopšte, oduvek doživljavam kao simfoniju koja svojim opsegom obuhvata sve segmente življenja. Bar je to moje osećanje, tome težim. Polifonija na jedan magičan način miri ono što uslovno nazivamo lepotama i teškoćama življenja. Izmirenje se dešava u ukupnoj istini, jer samo ona pruža priliku da dođemo do tog vrhunca u stvaralaštvu, a ono je oduvek bilo i biće − ravnoteža. Po mom osećanju, sve se može reći i nema niti zabranjenih, niti osobito poželjnih tema za poeziju. Birate ih po sopstvenom nahođenju. Uvek će jedino meritorno biti to na koji način komponujete delo, delo kao krajnji ishod. Samo je ta kompozicija meritorna. I po njenom kvalitetu ocenjujemo umetnike.
„Kultura se kulturno povlači pred muljem koji usisava sve što štrči ili nema sličnosti sa obožavanim beštijama...” Kome biste posvetili ovaj stih?
Mislim da je jasno na koga se odnosi taj stih. Premda je ponekad utisak suprotan, veliki je broj nas koji trpimo teror antikulture iz nekih razloga negovane u vremenu u kojem smo se zatekli. Često čujemo kako nema para za kulturu. To je samo donekle tačno. Po mom iskustvu, mnogo se ulaže u nekulturu. Čemu ta bolesna investicija, pitanje je za jednu dužu priču u kojoj bi trebalo čuti mnogo glasova. Kultura se povlači pred slepom silom neukusa, ali opstaje. Besmisao je staro oružje pojedinih vladara, snažno u prvom naletu, ali kratkoga daha. Samo je istrajnost odlika autentične snage. I otuda neminovna asocijacija na ljubav, pri tom mislim na onu unutrašnju snagu voljenja: agape, bez koje ne bi bilo ničega. Sva moć je, zapravo, u njoj. Moć percepcije, moć umetničkog oblika, moć odolevanja, moć neukidive radosti.
</div>
<div id="kolumna">
Zašto Homs kad može Minhen
„Amnesti internešenel” kritikovao je Aleksandra Vučića što je Angeli Merkel obećao da će ukinuti socijalnu pomoć građanima Srbije kojima je Nemačka odbila azil, šaljući ih kao lažne azilante natrag u Srbiju.
Premijer je u pravu što se bori za to da Srbija zbog lažnih azilanata ne izgubi bezvizni režim sa EU, kao što je i „Amnesti internešenel” u pravu kada primećuje da će Vučićevo obećanje Merkelovoj „gurnuti deportovane Rome u siromaštvo”. Kancelarka je pozvala Vučića u Berlin da joj pomogne u rešavanju izbegličke krize, ali deo priče je i da ona želi po kratkom postupku da deportuje Rome sa juga Srbije i tako oslobodi mesto za tražioce azila, iz Sirije, Libije, Avganistana...
Sada smo dobili makar delimično odgovor na pitanje kome će EU zakinuti socijalna davanja da bi se pomoglo migrantima sa Bliskog istoka i Afrike. Romima. Za početak. Ali, zašto je važnije pomoći nevoljnicima iz Sirije nego Romima iz Evrope? Zar Romi nisu u svakoj evropskoj zemlji diskriminisani, najsiromašniji sloj društva? To su samo neka od legitimnih pitanja koja postavljaju manje bogate, istočnoevropske članice EU, zbog čega su u imućnim zapadnim članicama, najodgovornijim za ratove od Libije do Avganistana, okarakterisane kao nehumane i ksenofobične, kao „druga Evropa” koja sa onom „prvom” ne deli iste vrednosti poput humanosti.
Podsetimo se da niko u Nemačkoj nije ni pomenuo humanost kada je trebalo pomoći Grčkoj. Insistirano je da Atina mora da poštuje pravila EU. Sada Berlin ruši pravila, navodno zbog humanosti.
No humanost ne znači da stvari treba gurati pod tepih i izbegavati pitanje odakle novac za smeštaj migranata kada ta stavka nije predviđena u budžetu EU. Šta ćemo i sa tim što među tražiocima azila ima mnogo onih koji ne stižu iz delova Sirije razorenih ratom, već iz zemalja u kojima je život mnogo teži nego u Evropi. Ljudi se sele da bi dobili onu vrstu egzistencijalne sigurnosti koja se u Evropi podrazumeva.
Ali može li se ceo svet preseliti u Evropu? Sudeći prema transparentima „Izbeglice su dobrodošle!”, koje se ovih dana viđaju po evropskim prestonicama, reklo bi se da može. Kada to vidi čovek iz regiona zahvaćenog ratovima i krizom, čak i onaj kome život nije ugrožen, logično je da kaže sebi: „Pa, zar meni nije bolje da živim u Minhenu nego u Homsu?”
Samo da li je u redu izbaciti Rome iz Srbije da bi se zbrinuli Sirijci iz Homsa? Ako je socijalna pomoć u Uniji veća od plate radnika Srbiji, zar nije razumljiva želja naših stanovnika da se presele u Nemačku. Kada bi i građane Srbije dočekivali rečima dobrodošlice kao i migrante koji nedeljama ulaze u EU, verovatno bi se i Požarevac preselio u Pariz.
</div>
<div id="kultura">
Stigao sam u Beograd kao ruski državljanin
Setio sam se 12. aprila 1992. godine. Tog ranog jutra, neko je uporno zvonio na vratima mog iznajmljenog stana u Sarajevu, u kome sam tada živeo. Nenaspavan, pošto sam celu noć osluškivao viku po ulicama, sporadičnu pucnjavu i škripu automobila, nevoljno sam otvorio vrata ispred kojih je stajala Olga Ivanova, Ruskinja, violinistkinja, koja je posle pada Berlinskog zida sa nekolicinom ruskih umetnika, muzičara, baletskih igrača, balerina, došla u Sarajevo, u Narodno pozorište.
Olga me je zaprepašćeno pogledala i uzviknula: „Pa ti si još u pižami! Ti si s uma sišao! Hoćeš li da zbog tebe zakasnimo na avion?” Naime, prethodnog dana smo se dogovorili da ću poći s njom i grupom ruskih umetnika u Beograd, pošto je ruska ambasada obezbedila specijalni let za njih. To je bio jedini bezbedan način da izađem iz Sarajeva, u kome je već počeo građanski rat. Olga me je požurivala dok sam ja pakovao torbu i pokušavao da nađem izgovor da, onako bunovan, ne idem... i da ona krene bez mene. Povišenim tonom mi je zapovedila: „Polazi!”
Stigao sam u Beograd kao ruski državljanin, bez pasoša, ali sa ruskom violinom pod miškom.
Piše: Nebojša KundačinaOPŠIRNIJE U ŠTAMPANOM I DIGITALNOM IZDANjU

Kultura se kulturno povlači
Novu zbirku poezije „Tehnika disanja” Marije Knežević objavila je kraljevačka „Povelja”. Pesme koje su uvrštene u ovu knjigu taložene su tokom četiri godine u iskustvu ove književnice, koja podjednako oseća probleme savremenosti, ličnu prošlost, kao i univerzalni mit. „Loše je vreme. Niko ne mari za to što bol/ Nepročitan u kostima kucka nešto za sebe./ Beleške srži stub kičme preuzima/ Teretom bez imena...”, stihovi su iz „Tehnike disanja”. Marija Knežević magistar je komparativne književnosti i prevodilac, a pored poezije piše prozu i eseje. Objavila je više od osam knjiga poezije, knjige proze: „Hrana za pse: roman u kratkim pričama”, „Fabula rasa”; roman „Ekaterini” koji je preveden na četiri strana jezika; eseje: „Knjiga o nedostajanju” i „Knjiga utisaka”, kao i knjigu pisama „Querida”.
Kao neki junak Vudija Alena, vaš poetski subjekt i u svakodnevici, u odlasku u supermarket ili kod lekara otkriva slojeve univerzuma, poigrava se arhetipom, i čak zbija šale. Da li ste i dalje začuđeni pred svim vidovima postojanja, čak i kada su značenja i više nego očigledna?
Blisko mi je Almodovarovo pismo, naizgled svima dostupno na određenom nivou, zanosno, a zapravo paradigma jednog promišljenog palimpsesta. Nije umetnički greh zasmejavati, ali pravi izazov je u razotkrivanju čije je najubojitije sredstvo humor. Taj svevideći humor koji zalazi u one detalje pred kojima „pada” celina, lekoviti smeh koji utaži i najbolnije istine tako što ih je prethodno ogoleo, ali ne obavezno i ponizio. Mitovi, književno i kulturno nasleđe uopšte, predstavljaju neminovnost u čijem izobilju, iskreno rečeno, uživamo mi koji smo se posvetili stvaralaštvu. A stvarnost je uvek polazište. Mora biti – šta bi drugo bilo? Ona je u temelju svih mitova, legendi, prave literature i svega ostalog što je zahvaljujući umetničkoj obradi prošlo „probu vremena”. Stvarnost je za mene uvek – sveta stvarnost. Moja pozicija je, rekla bih, pozicija radoznalog posmatrača, vedrog, ali nikako onog koji zatvara oči. Naprotiv! Kakva god da je, uvek ću smatrati da je istina najveća lepota. Zapanjujuća, zastrašujuća – začuđujuća u svakom slučaju.
Kako, pak, doživljavate spoljašnja, često banalna, ograničenja koja vam nameću sredina, dnevna politika...? 
Ne doživljavam ih uopšte! U jednom trenutku sam shvatila da je pandemija banalnosti veliko ograničenje, da nas opasno udaljava od smisla, a to bi, zapravo, bila apokalipsa bića. Posvećena sam književnosti, još od vremena prve knjige, pa i pre nje. Biram onu stvarnost koja je potisnuta, a koja jeste postojanje ljudskosti – autentičnih osećanja. Bitka sa banalnošću i mnogo surovijim pojavama vodi se na jednom drugom frontu koji se u mom slučaju zove – preživljavanje. Ona je teška i dugotrajna, a njen kraj neizvestan. Ali kada je reč o umetnosti, ne osećam prepreke, već samo bogatstvo dijaloga sa pesnicima kao što su Rilke, Odn i mnogi drugi, kao i privilegiju zapažanja dešavanja na ulici, na pijaci, u čekaonicama... Nikada ne gubim iz vida onu Eliotovu opasku da je Dostojevski imao priliku da čita Šekspira, a ne i obratno, ali, isto tako, da recimo jedan razgovor u autobusu može biti vrhunska literatura. 
„Tehnika disanja” podseća na važnost čuvanja ironijskog i humornog odnosa prema stvarima, prema instant rešenjima i spoljašnjim manifestacijama uspeha, sve u korist saznanja. Kakva je njegova suština?
Ironijski i humorni odnos, zapravo, čuva sve te pojavnosti od propadanja. Ipak, poeziju, ali i pisanje uopšte, oduvek doživljavam kao simfoniju koja svojim opsegom obuhvata sve segmente življenja. Bar je to moje osećanje, tome težim. Polifonija na jedan magičan način miri ono što uslovno nazivamo lepotama i teškoćama življenja. Izmirenje se dešava u ukupnoj istini, jer samo ona pruža priliku da dođemo do tog vrhunca u stvaralaštvu, a ono je oduvek bilo i biće − ravnoteža. Po mom osećanju, sve se može reći i nema niti zabranjenih, niti osobito poželjnih tema za poeziju. Birate ih po sopstvenom nahođenju. Uvek će jedino meritorno biti to na koji način komponujete delo, delo kao krajnji ishod. Samo je ta kompozicija meritorna. I po njenom kvalitetu ocenjujemo umetnike. 
„Kultura se kulturno povlači pred muljem koji usisava sve što štrči ili nema sličnosti sa obožavanim beštijama...” Kome biste posvetili ovaj stih?
Mislim da je jasno na koga se odnosi taj stih. Premda je ponekad utisak suprotan, veliki je broj nas koji trpimo teror antikulture iz nekih razloga negovane u vremenu u kojem smo se zatekli. Često čujemo kako nema para za kulturu. To je samo donekle tačno. Po mom iskustvu, mnogo se ulaže u nekulturu. Čemu ta bolesna investicija, pitanje je za jednu dužu priču u kojoj bi trebalo čuti mnogo glasova. Kultura se povlači pred slepom silom neukusa, ali opstaje. Besmisao je staro oružje pojedinih vladara, snažno u prvom naletu, ali kratkoga daha. Samo je istrajnost odlika autentične snage. I otuda neminovna asocijacija na ljubav, pri tom mislim na onu unutrašnju snagu voljenja: agape, bez koje ne bi bilo ničega. Sva moć je, zapravo, u njoj. Moć percepcije, moć umetničkog oblika, moć odolevanja, moć neukidive radosti.

Opčinila me energija uličnog života Karakasa
VENECIJA - Mnogo toga će ove godine ući u anale Venecijanskog festivala, filmske manifestacije najstarije na svetu. Jedna od istorijskih stvarije činjenicada je debitantski dugometražni igrani film „Izdaleka” scenariste i reditelja Lorenca Vigasa bio prvi venecuelanski film koji se ikada takmičio u glavnom takmičarskom programu venecijanske Mostre. Kako je i pobedio istorija će zabeležiti i to da je ovo i prvi „Zlatni lav” koji je otišao u Venecuelu.
 Film snažnog i autentičnog vizuelnog stila (snimatelj je Serđo Amstrong, direktor fotografije Traperovog filma „Klan” i Larenovog ostvarenja „No”), intrigantne i opskurne priče sa mračnim tonovima i neočekivanim raspletom, ima sve potrebne preduslove za ono što se zove – uspešan debitantski film za trajnije pamćenje. Da je kojim slučajem pobedio, recimo u Karlovim Varima, ili u Solunu, bio bi ispraćen ovacijama. Obelodanjivanje pobede u Veneciji pratio je zvižduk uz ono čuveno „buuu”. Tako to ide u velikom filmskom svetu.
Lorenco Vigas (Merida, 1967) do sada nije bio previše poznat međunarodnoj filmskoj javnosti. U rodnoj Venecueli radi dokumentarne filmove. Sa kratkim igranim filmom „Slonovi za nezaborav” bio je nagrađen pre nekoliko godina u Kanu. U razgovoru za „Politiku”, vođenim dva dana pre dodele nagrada, priznao je da bi realizacija filma bila nemoguća da u pomoć nije pritekao slavni meksički pisac, scenarista i reditelj Giljermo Ariaga i da je najveći uticaj na njegov vizuelni stil imao njegov otac Osvaldo Vigas, koji je bio veoma važan slikar u Južnoj Americi...
Usamljenost i čežnja reči su koje možda najbolje opisuju glavnog junaka Armanda, nesposobnog da dopusti drugima da ga dodirnu?
To se zove „devičanski kompleks”. Postoje trenuci u detinjstvu kada počinjete da otvarate svoje telo za dodire, otkrivajući i ono što je izvan vašeg tela. Ukoliko se nešto dogodi što utiče na taj prirodni proces u razvoju, možete ostati zarobljeni u tom „devičanskom kompleksu”. Možda se tako nešto dogodilo Armandu.
Armando je očigledno imao problematičnu prošlost koja ga je dovela do opsesivne sadašnjosti, bilo je potrebno da bude dobro izudaran da bi počeo da se suočava sa svojim opsesijama?
Zaista mislim da je moguće ostaviti iza sebe sve loše iz prošlosti i nastaviti sa životom, ali ponekad to ne želite. Ponekad ostavljate svoje duhove baš tu gde su. Armando je u stalnom procepu između želje da zakopa negativne slike iz prošlosti i prihvati samog sebe takvim kakav jeste. U filmu zato koegzistiraju te dve snažne energije unutar Armandove ličnosti, što priču čini napetom, a njegova finalna odluka je središte sveukupnog zapleta.
Vi ste i pisac ove filmske priče, šta ju je iniciralo?
Ona osnovna inspiracija došla je iz mog kratkog filma „Slonovi za nezaborav” koji se bavio očinstvom iz drugačijeg ugla gledanja. Ista inspiracija se pokazala korisnom za oba projekta.
U vašem kratkom filmu deca žele da se osvete ocu-zlostavljaču. U filmu „Izdaleka” ta ista želja je prikriveno pogonsko gorivo priče?
Tema očinstva višestruko je prisutna u filmu „Izdaleka”. Između Armanda i predmeta njegove želje – mladića Eldera, u određenim aspektima postoji taj odnos otac– sin. Tu su naklonost, smernice, disciplina, kontrola. Mladi Elder priznaje svu istinu vezanu za svog oca koji je u zatvoru, ali Armando ostaje tajanstven. On je prećutno vezan za nešto što mu se dogodilo u prošlosti, u detinjstvu, u vezi sa ocem. Nešto je obeležilo Armanda za čitav život. A to nešto nije samo patnja, već i njegova opsesija od koje je potpuno zavisan i od koje ne može da se oslobodi.
Homoseksualnost je tema koja vas i dalje filmski zanima?
Priča je samu sebe predstavila na taj način, ali ja zaista želim da istražujem ovu temu u Južnoj Americi, zato što tamo živimo u zemljama u kojima se homoseksualnost odbija i odbacuje. Ipak, rekao bih da ovaj moj film više govori o emocionalnim potrebama. Čak i onda kada seksualnost ima veoma važnu ulogu.
Emotivne potrebe dva junaka gotovo da imaju tretman filmskog lika?
To je zato što živimo u veoma „mačo” društvu. U početku je mladi Elder predstavljen u filmu kao alfa mužjak, ali nešto počinje da se ljulja u njegovom samopouzdanju kada sretne čoveka sposobnog da prelazi preko njegovog nasilništva. Iako je se centar moje priče vrti oko Armanda i Eldera, ona ima univerzalnu dimenziju. Da sve dobro što bogati Armando čini za siromašnog Eldera čini neka starija žena, Elder bi se zaljubio u nju. Veza između dva muškarca u filmu je više zasnovana na emocionalnim potrebama, na tome da se bude voljen i prihvaćen, nego na seksualnim potrebama. U većini latinoameričkih zemalja homofobija se može naći na svim društvenim nivoima, a lik Eldera svedoči o tome kako poražavajuća homofobija može biti.
Univerzalna dimenzija filma postiže se i onim što sva ljudska bića dele? 
Tačno, nedostatak ljubavi je nešto što sva ljudska bića dele. Veliki nedostatak ljubavi je i spojio moja dva lika. Radnja filma se odvija u Venecueli, ali se isti motivi priče mogu pronaći bilo gde na svetu.
U filmu ste konfrontirali bogate i siromašne delove Karakasa? 
Takva konfrontacija je posve prirodna. Zbog teške ekonomske krize od koje moja zemlja pati već dugo, Venecuela, pa i sam Karakas, pretrpeli su mnogo transformacija. Imamo najveću inflaciju koju svet pamti, a jaz između bogatih i siromašnih postaje nepremostiv. Ulični život Karakasa, ma koliko opasan, ima tu nestvarnu energiju koju sam hteo da iskoristim. To je svet mladog Eldera, ulica sirotinje i njeni nepisani zakoni. Po tim ulicama se Armando kreće poput kakvog duha. On je okružen ljudima, fizički prisutan na ulici, ali je nevidljiv. On je tamo, ali kao da ga nema, jer ne pripada tom svetu.
Ulogu Armanda izvrsno tumači čileanski glumac Alfredo Kastro?
Alfredo je bio moj prvi izbor među latinoameričkim glumcima. Još kada sam ga video u filmovima „Toni Manero” i „No” Pabla Larena znao sam da bi mogao biti Armando, a kada sam ga upoznao u to sam postao siguran sto posto. Alfredo ima duboko emocionalno bogatstvo i sposobnost da zadržava svoja osećanja što je upravo ono što mi je bilo potrebno. Video je moj kratki film, pročitao scenario „Izdaleka” i odmah prihvatio ulogu.
Gde ste pronašli Luisa Silvu koji igra Eldera, na ulici?
U jednom naselju kakvo nećete videti na filmu. Čim sam ga upoznao znao sam da bi mogao da odigra lik „monašea”, jer je imao sve elemente koji su za tu ulogu bili potrebni. Dobar izgled, jaki životinjski impuls, harizmatičnost, ali i onu tamnu stranu koja njegovom licu daje izgled patnje. Kada smo počeli snimanje imao je samo 19 godina, ali se ulozi posvetio veoma ozbiljno. Bio je veliki entuzijasta, veoma precizan i oštar. Njegov talenat je veliki kao i njegovo srce. Obavezno treba da nastavi da se bavi glumom.
</div>
<div id="ekonomija">
Minimalac i dogodine 21.000 dinara?
Članovi Socijalno-ekonomskog saveta (SES) nisu se dogovorili o iznosu minimalne cene rada za 2016. godinu, rečeno je posle sednice tog tela. Konačnu odluku treba da donese vlada, jer je danas zakonski rok do koga treba da se utvrdi minimalna zarada za narednu godinu. Sindikati smatraju da minimalna cena rada treba da bude povećana sa sadašnjih 121 na 143,5 dinara po radnom satu, a poslodavci i predstavnici resornih ministarstava ocenjuju da se nisu stekli uslovi za njeno povećanje.
Održana je prva tematska sednica SES-a u 2015. godini i jedina tačka dnevnog reda bila je utvrđivanje minimalne cene rada po radnom času, jer na sednici tog tela održanoj prošlog ponedeljka nije postignut dogovor oko toga.
Ministar za rad, zapošljavanje, boračka i socijalna pitanja Aleksandar Vulin kazao je na konferenciji za novinare da to što članovi SES-a nisu uspeli da se dogovore oko visine minimalne cene rada za narednu godinu ne znači da su neodgovorni i naglasio da „niko nije srećan što dogovor nije postignut”.
– U ovom trenutku nismo u stanju da na leđa, pre svega poslodavaca, prevalimo još jedan teret – kazao je Vulin.
Nebojša Atanacković, predsednik Unije poslodavaca Srbije (UPS) je rekao da je stav poslodavaca bio da nema uslova za povećanje minimalne cene rada po radnom času za 2016, zato što bi onda ukupni izdaci za rad bili veći nego što bi to privreda mogla da podnese i što bi to povuklo i povećanje ostalih plata.
Prema rečima predsednika Samostalnog sindikata Srbije Ljubisava Orbovića, sindikati su bili jedinstveni u stavu da se minimalna cena rada u narednoj godini, sa 121 dinar po satu, poveća na 143,5 dinara, bez poreza i doprinosa. Dogovor nije postignut, kazao je Orbović, zato što Ministarstvo finansija nije izašlo sa podacima zašto treba da minimalna cena ostane ista i zašto ne treba da se poveća. On je dodao da je Ministarstvo finansija saopštilo samo da 61.500 zaposlenih u javnom sektoru prima minimalnu zaradu i da bi povećanje minimalne cene rada po radnom času koštalo budžet nekoliko milijardi, ali niko nije izračunao koliko.
Iz svega navedenog sledi zaključak da su protiv povećanja „minimalca” u 2016. bili poslodavci i država, tako da su predstavnici „sveta rada” u Socijalno-ekonomskom savetu ostali u manjini. Sledeći tu logiku, treba očekivati da će vlada danas saopštiti da će minimalna cena rada i u narednoj godini ostati na 121 dinar po satu. Ako se to desi, minimalna mesečna zarada zaposlenog u 2016. biće 28.430 dinara bruto, odnosno oko 21.000 neto. Minimalna zarada se uvećava za minuli rad, topli obrok, a eventualno i regres.
Prethodno minimalna cena rada u Srbiji nije povećavana od 2012. godine i iznosila je 115 dinara.
Ljubiša Nestorović, predsednik Samostalnog sindikata hemije i nemetala Srbije, izjavio je za Tanjugu da oko 20.000 radnika u Srbiji prima minimalnu zaradu u preduzećima, ali da, sveukupno gledano, oko 150.000 radnika u Srbiji „radi u okvirima minimalne zarade”.
On je pojasnio da 20.000 ljudi prima minimalnu zaradu u preduzećima gde postoje pravilnici o radu i kolektivni ugovori, da oko 50.000 njih prima više od minimalne zarade, a da im se doprinosi uplaćuju na minimalac, što kako je kazao, šteti i Fondu PIO i zdravstvu, a posebno radniku kome će sutra kada ode u penziju primanja biti znatno manja zbog toga.
„Procenjuje se da oko 70.000 ljudi isključivo prima minimalnu zaradu i oni uglavnom rade po kafićima, buticima i prodavnicama”, kazao je Nestorović.
Zakon o radu propisuje da se pri utvrđivanju minimalne cene rada polazi od egzistencijalnih i socijalnih potreba zaposlenog i njegove porodice izraženih kroz vrednost minimalne potrošačke korpe, kretanja stope zaposlenosti na tržištu rada, stope rasta bruto domaćeg proizvoda, kretanja potrošačkih cena, produktivnosti i prosečne zarade u Republici.
Sindikati su upozoravali da se „minimalac” za 2016. mora povećati, jer spada u red najnižih primanja u regionu – svega 174 evra. Iza nas su jedino Makedonija – sa 131 i Albanija – sa minimalnom zaradom od 149 evra. U BiH minimalna zarada iznosi 191, Crnoj Gori 193, Hrvatskoj 396, a u Sloveniji čak 791 evro. U Bugarskoj, koja je članica EU, minimalac iznosi 184 evra.
U Nemačkoj je minimalna zarada 1.473, Holandiji 1.502, Luksemburgu 1.923 evra...
Iako se razlike u minimalnim platama čine prilično velike, kada se posmatraju prema paritetu kupovne moći, odnosno kada se uzmu u obzir razlike u cenama, upućeni tvrde da je odnos između najmanje i najveće minimalne plate u Evropi 1:4.
</div>
<div id="vesti">
Puzigaća u ekstradicionom pritvoru u Atini
Dejanu Puzigaći, poslednjem iz grupe osuđenih za napad na ubijenog francuskog navijača Brisa Tatona u Beogradu, određen je juče ekstradicioni pritvor. Istražni sudija nadležnog suda u Atini saslušao je Puzigaću juče oko devet časova, potvrdio je za „Politiku” njegov branilac Svetozar Vujačić.
„Iz policijske stanice na aerodromu, Puzigaća je prebačen kod istražnog sudije atinskog suda. Sudija je utvrdio identitet, saslušao ga i odredio ekstradicioni pritvor do 18 dana, koji najduže može da traje do 40 dana. Moj branjenik se nije žalio na određivanje pritvora, jer želi da postupak ide po ubrzanoj proceduri da bi što pre došao u Srbiju. Rešenje je samim tim postalo pravosnažno i ono se zatim diplomatskim putem dostavlja našem Ministarstvu pravde, koje bi u Grčku trebalo da pošalje neophodnu dokumentaciju za izručenje mog klijenta”, objašnjava Vujačić.
On je dodao da njegov branjenik prilikom hapšenja nije bio prerušen u sveštenika, već da se u međuvremenu zamonašio.
„On je pobegao iz Srbije dva dana posle ubistva Tatona i bio je iskušenik dve godine, posle čega se zamonašio u grčkom manastiru na Tajlandu. On namerava da do kraja života bude monah”, tvrdi Vujačić.
Kako smo objavili, naša saznanja ukazuju da je Puzigaća kao navijač Partizan, tokom bekstva neko vreme boravio na severu Grčke pod zaštitom navijača grčkog PAOK-a. On je u petak uhapšen na atinskom aerodromu sa falsifikovanim slovenačkim pasošem, prilikom dolaska sa Tajlanda. Po izručenju Srbiji biće sproveden pravo u zatvor na izdržavanje zatvorske kazne od 14 godina na koliko je osuđen zbog ubistva francuskog navijača. Njegov advokat će, kako najavljuje, tražiti da mu se proces ponovi.
Suđenje se u ovom slučaju ponavlja i Đorđu Preliću, koji je prošle godine izručen iz Španije nakon višegodišnjeg bekstva. Pripremno ročište zakazano je za 2. oktobar ove godine.
Bris Taton (28) brutalno je prebijen 17. septembra 2009. godine u centru Beograda pre fudbalskog meča Partizan–Tuluz. Od posledica batinanja preminuo je 12 dana kasnije u bolnici.
Đorđe Prelić i Dejan Puzigaća bili su prvostepeno osuđeni na 35 i 32 godine zatvora, ali su im kazne odlukom Apelacionog suda 2012. smanjene na 15 i 14 godina zatvora. Kazne su prepolovljene i Ljubomiru Markoviću Kići i Ivanu Grkoviću, koji su prvostepeno u Višem sudu u Beogradu osuđeni na po 30 godina zatvora.
D. Vukosavljević
-----------------------------------------------------------------------------
Grčka razmatra francuski zahtev za izručenje Puzigaće
Dejan Puzigaća je juče pre podne izveden pred ekstradicionog tužioca koji je primio na znanje francuski zahtev za izručenje i odredio mu pritvor u atinskom zatvoru Koridalosu, prenela je juče Beta pozivajući se na francusku agenciju AFP.
„Puzigaća se smatra jednim od četvorice organizatora linča francuskog navijača i u roku od dvadeset dana će ga saslušati savet sudija, koji će dati prvo mišljenje o francuskom zahtevu za izručenje, a zatim će ministar pravde doneti konačnu odluku”, objavila je agencija pozivajući se na sudski izvor.
Francuski advokat roditelja Brisa Tatona, Gi Debuison pozdravio je hapšenje i rekao da je to „odlična vest”. On je zatražio da se vodi jedan sudski postupak sa još jednim od osuđenih, Đorđem Prelićem, koji je uhapšen u Španiji 2013. godine. On je takođe bio osuđen u odsustvu i trebalo bi početkom oktobra da se pojavi pred srpskim sudom u ponovljenom postupku, rekao je Debuison.
Beta–AFP

Podignuta optužnica za otmicu male Maše
Tužilaštvo za organizovani kriminal podiglo je optužnicu protiv troje francuskih državljana zbog sumnje da su 13. marta ove godine pokušali da otmu dvogodišnju Mašu P. u beogradskom naselju Braće Jerković, potvrdio je za „Politiku” Miljko Radisavljević, tužilac za organizovani kriminal.
Optužnica je podignuta protiv Sebastijana Branšu Mišela, njegove supruge Gorin Aleksija Sandrin Branšu kao i njene kćeri Emelin Ulijet Kristel. Njima se na teret stavlja da su, kao organizovana kriminalna grupa, izvršili krivično delo otmice.
Na osnovu rezultata istrage tužilaštvo zaključuje da su okrivljeni, kao pripadnici organizovane kriminalne grupe, 13. marta 2015. godine u Beogradu u Ulici Braće Jerković 227, oteli dvogodišnju M. P., koja se sa majkom Mirjanom P. kretala ulicom, vraćajući se iz obližnjeg marketa, navodi se u saopštenju tužilaštva za organizovani kriminal.
Podsetimo, Branšu je otrgao devojčicu i gurnuo majku, njegova supruga je upravljala automobilom, dok je njena ćerka Emelin glumila majku devojčice. Dete je tokom vožnje presvučeno i frizura joj je bila izmenjena kako ne bi odgovarala opisu koji je majka dala.
Tokom prvog ispitivanja u policiji optuženi su govorili o motivu otmice, da se Mašini biološki tragovi iskoriste za dobijanje starateljstva nad Emelininom biološkom ćerkom. Ona, njena majka i očuh ispričali su da bi Mašu vratili čim se završi sudski postupak. Navodno, Emelinin bivši muž je svoje dete samo jednom video, pa ne bi ni primetio „razliku”. Planirali su da mu kažu kako to nije njegovo dete verujući da bi se on tada odrekao starateljstva. Ispričali su i da su devojčicu koja liči na njihovu ćerku i unuku videli na internetu.
Nakon otmice okrivljeni su se sa Mašom uputili u pravcu graničnog prelaza kako bi napustili Srbiju. Na auto-putu, na naplatnoj stanici Šimanovci nisu se zaustavili, već su probili rampu, a u poteri koja je nakon toga usledila policija ih je sustigla neposredno pre isključenja sa auto-puta za Sremsku Mitrovicu i uhapsila, dok je dete vraćeno roditeljima.
Za krivično delo otmice zaprećena je kazna zatvora od dve do 12 godina. Ako bude dokazano da su optuženi krivično delo izvršili kao organizovana kriminalna grupa, minimalna kazna koja bi im mogla biti izrečena u tom slučaju je pet godina zatvora.
Šestomesečna istraga pokazala je da je motiv otmice male Maše bila želja da se njeni biološki uzorci iskoriste da bi se u postupku koji se vodi u Francuskoj osporilo očinstvo ćerke optužene Emelin. Troje Francuza optuženi su za organizovani kriminal da bi se predmetu dalo na značaju, ali i zato što postoji međunarodni elemenat, iako nema nikakvih dokaza da su oni povezani sa nekom organizacijom koja se bavi trgovinom ljudima, organizovanjem prostitucije ili dečije pornografije.
Utisak tužilaštva je, kako saznajemo, da događaj ima i dimenziju koja do sada nije razjašnjena i potvrđena dokazima.
Kako „Politika” saznaje, dokazi su pokazali da se spor oko očinstva, o čemu su optuženi govorili na prvim saslušanjima, zaista vodi između Emelin i njenog muža i da su troje optuženih želeli da nađu devojčicu koja liči na to dete.
Šta bi se sa malom Mašom dogodilo u slučaju da je plan ovih ljudi uspeo, druga je priča i tužilaštvo na to pitanje nema jasne odgovore. Za sada postoje samo dokazi o tome da je mala Maša trebalo da se iskoristi u postupku starateljstva nad detetom. Od francuskog pravosuđa još nisu stigla sva dokumenta koja je naše tužilaštvo tražilo, pokušavajući da upotpuni sliku o mogućoj sudbini devojčice. U ovom momentu nema nikakvih dokaza koji potvrđuju da bi ona bila predmet trgovine ljudima.

General Đukić ispitan po proširenoj optužnici Hrvatske
Borislav Đukić ispitan je krajem minule sedmice u vezi sa dopunskom zamolnicom za izručenje Ministarstva pravde republike Hrvatske, po rešenju o sprovođenju istrage Županijskog tužilaštva u Splitu, kaže za naš list Milorad Ivanović, Đukićev advokat.
„To rešenje usledilo je nakon prvog saslušanja i nakon generalovog hapšenja. Hrvati nisu sigurni za izručenje za branu ’Peruča’, pa su proširili optužnicu”, dodaje Ivanović.
Advokat smatra da je naša dokumentacija o slučaju „Peruča” kompetentnija i obimnija od hrvatske i očekuje da će Đukić već ovog meseca biti izručen Srbiji.
Borislav Đukić, koji je 17. jula uhapšen na tivatskom aerodromu na osnovu hrvatske poternice raspisane za njim zbog slučaja rušenja brane „Peruča” tokom rata devedesetih, nalazi se od tada u ekstradicionom pritvoru u zatvoru nadomak Podgorice, čekajući na odluku o izručenju.
Hrvatska je nedavno proširila optužnicu protiv ovog generala. Županijsko tužilaštvo u Splitu, naime, pokrenulo je istragu protiv osmorice nekadašnjih zapovednika vojske i policije samoproglašene Republike Srpske Krajine, osumnjičenih za ubistva 117 civila i druge zločine, a jedan od njih je i general Đukić.
Ministarstvo pravde Srbije pre dve nedelje je uputilo Crnoj Gori zahtev za ekstradiciju zbog krivičnog postupka koji se protiv Đukića vodi pred srpskim pravosudnim organima. Nadležni u resornom ministarstvu kažu da pravosudni organi Crne Gore još nisu poslali odgovor na ovaj zahtev.

Ko upravlja kriminalističkom policijom
Uprava kriminalističke policije (UKP) i njena Služba za borbu protiv organizovanog kriminala (SBPOK), čini se, glavni su „osumnjičeni” za curenje kompromitujućih snimaka nekadašnjeg vrha srpske policije sa optuženima za šverc kokaina. Ova elitna policijska uprava, za razliku od Bezbednosno-informativne agencije, Vojnoobaveštajne agencije i Vojnobezbednosne agencije, nije pod nadzorom Skupštinskog Odbora za kontrolu službi bezbednosti. UKP i SBPOK, po mišljenju nekih članova ovog odbora, koriste metode za prisluškivanje i prikupljanje podataka više nego BIA, VBA i VOA zajedno. Ali, veo tajne, karakterističan za rad kriminalističke policije, pokriva i imena ljudi koji je vode, jer UKP već skoro godinu i po dana nema načelnika i ne zna se kada će ga dobiti.
Od kada je juna prošle godine sa ove pozicije smenjen Rodoljub Milović, dužnosti prvog čoveka kriminalističke policije obavlja Milorad Veljović, direktor policije. Prema Zakonu o policiji, upravo je Veljović taj koji treba da predloži novog načelnika, a s tim treba da se saglasi ministar unutrašnjih poslova Nebojša Stefanović, čiji će potpis ozvaničiti novog šefa UKP-a. Ministar policije u nekoliko navrata najavljivao je imenovanje za ovu funkciju, a u novembru prošle godine rekao je da će novi načelnik biti postavljen do kraja 2014, što se nije desilo. U MUP-u potvrđuju da je ministar nekoliko puta najavljivao novog načelnika i da izbor obavlja – natenane.
Da li policija ima pravog čoveka koji će ući u borbu protiv organizovanog kriminala?
U policijskim krugovima poslednjih meseci pominju se imena mogućih kandidata za ovo mesto. Nezvanično, najčešće se pominje Dragan Kecman, načelnik beogradske Uprave kriminalističke policije, kome je povereno rešavanje slučaja Milana Beka i koji važi za osobu od velikog poverenja samog ministra. Ali, kako saznajemo, u igri su još neki Veljovićevi pomoćnici, ali i načelnici drugih  uprava.
Spekuliše se da postoje i politički razlozi zašto se tako dugo čeka i odlaže imenovanje jer čovek na toj poziciji raspolaže mnogim informacijama koje su politički zanimljive. Saznajemo da trenutno kadrovsko rešenje stvara i konkretne probleme u radu Uprave jer je Veljović preokupiran pozicijom direktora. Ali neki su mišljenja da o tome kako UKP funkcioniše bez načelnika govore rezultati – koji su bolji nego prošlih godina.
Nakon svega što se izdešavalo sa smenom prethodnog načelnika kriminalističke policije, mnogi smatraju da na tu funkciju mora doći depolitizovan čovek bez mrlje u karijeri. Mile Novakovać, nekadašnji načelnik Uprave kriminalističke policije u vreme akcije „Sablja”, za „Politiku” objašnjava da je „čudno što nije rešeno ovo kadrovsko pitanje”.
„Očigledno je da još nisu našli adekvatnu ličnost. Na mesto načelnika UKP-a mora se imenovati neko od pravih profesionalaca. Čovek od profesije i poverenja”, kaže Novaković.
On smatra da to što direktor policije Milorad Veljović kontroliše rad ove uprave, kako kaže, na neki svoj dnevni način, trenutno ne smeta funkcionisanju posla. Novaković ne želi da licitira imenima i da prognozira ko bi mogao biti potencijalni kandidat za funkciju koju je on nekada obavljao.
Zlatko Nikolić, kriminolog, kaže za naš list da izbor novog načelnika, po pravilu, nije nešto što je transparentno ni u jednoj policiji sveta, pa ni kod nas. On smatra da trenutno rešenje upravljanja UKP-om nije najsrećnije.
„Ali je ipak bolje od pređašnjeg. Setimo se kakve su optužbe na račun prethodnog načelnika iznete u javnost, od Šarića pa nadalje. Stvar je unutrašnje procene ministra da li će se i kada kadrovski popuniti takvo mesto”, kaže Nikolić.
Prethodni načelnik UKP-a Rodoljub Milović smenjen je nakon što je narko-bos Darko Šarić sa optuženičke klupe izneo niz optužbi na njegov račun. Tada su počele korenite promene u vrhu MUP-a Srbije, smenama još četvorice načelnika uprava.

Teroristi zaobilaze Srbiju
Među više od 116.000 migranata koji su od početka godine prošli kroz Srbiju i dobili azilnu potvrdu nije bilo terorista – boraca Islamske države, saznajemo iz bezbednosnih struktura. Srpska policija je jedina na takozvanoj balkanskoj ruti kretanja migranata koja obavlja njihovu registraciju, odnosno daktiloskopiranje – uzimanje otisaka prstiju. Zahvaljujući tome MUP ima bazu podataka migranata na osnovu koje je moguće utvrditi identitet svakoga od njih gde god da na tom svom putu budu locirani, navodi sagovornik „Politike” upoznat s ovom problematikom. U toj bazi nalaze se desetine hiljada otisaka prstiju izbeglica koje su prošle kroz našu zemlju.
Ko će biti proveren, odnosno čiji će se otisci prstiju uzeti među više od tri hiljade migranata koliko ih dnevno prelazi granicu Srbije s Makedonijom, odlučuju na terenu službe bezbednosti. Sumnjiv je svako ko ima dugačku bradu karakterističnu za radikalne islamiste, rane na telu, ožiljke za koje se posumnja da su iz rata...
Srpska policija ima posebnu mašinu za čitanje otisaka prstiju, koja je standard za sve svetske policije. Ti otisci šalju se u matičnu zemlju, odakle je migrant rekao da dolazi i čeka se potvrda identiteta.
Ukoliko nije iz te zemlje, otisci se šalju u druge države, potencijalno moguće zemlje njegovog porekla. Ako nije ni iz jedne od tih država, zahtev za identifikaciju se raspisuje svim zemljama na svetu. Provera traje po nekoliko sati, a izbeglica je za to vreme u prihvatnom centru.
U trenutku kada stigne potvrda identiteta, što vremenski zavisi od ažurnosti zemlje porekla, on se upoređuje sa bazom boraca Islamske države i „bezbednosno interesantnih osoba” i razmenjuje sa ostatkom svetskih policija. Ukoliko se ispostavi da se osoba nalazi na ovoj svojevrsnoj crnoj listi, što do sada nije bio slučaj, prema njoj se primenjuje poseban tretman u skladu s procenama bezbednosnih službi.
„To je ogroman posao i obaveza, zbog čega nijedna druga država to ne radi osim nas, ali jedino nama stižu i pohvale sa svih strana”, ocenjuje naš sagovornik.
On dodaje da fenomen ove migrantske krize nisu predvideli ni najveći evropski stratezi koji se bave bezbednošću u EU, zbog čega su, tvrdi, sve nadležne međunarodne institucije bile zatečene.
„Zbog toga je ovo ozbiljan izazov za politiku EU i država koje se nalaze na ruti migranata. Preovlađuje mišljenje da je reč o humanitarnoj katastrofi i u centru pažnje su ljudi, njihova patnja i humanost. Pored toga, od velike važnosti su i bezbednosne prilike. Stručnjaci EU u oblasti bezbednosti rade sve moguće analize i, u skladu sa prilikama na terenu, tesno sarađuju sa svim bezbednosnim službama na ruti migranata, u čemu se ističe srpska policija. Ona je svojim angažovanjem prvi od stubova odbrane u smislu ugrožavanja bezbednosti na području Evrope”, kaže sagovornik „Politike”.
Druga bitna bezbednosna stavka u problematici migranata je njihova bezbednost u našoj zemlji. Zbog toga srpske službe sve vreme prate da ih neko ne ugrozi tokom prolaska kroz Srbiju.
-------------------------------------------------------------------
Zbog čega migranti biraju Balkansku rutu
Balkanskom rutom, preko Turske, Grčke, Makedonije, Srbije do Mađarske, uglavnom idu izbeglice iz dela Sirije i ugroženih država u njenoj okolini, Bliskog istoka i Avganistana. Turska migrantima odgovara zbog svoje kulture i tu pokušavaju da pronađu što bezbednije kanale prebacivanja u Grčku. Na delu granice s Turskom, Grčka ima iskopane kanale i bodljikavu žicu, zbog čega migranti u najvećem broju slučajeva brodovima idu prema ostrvu Lezbos. Njihov prelazak preko Bugarske broji se u promilima, jer ova država ima zid na granici prema Turskoj. Put iz Rusije prema Skandinaviji je težak i Rusi su nepoverljivi prema migrantima, pa je u Norvešku ovim putem prešlo možda svega oko 200 migranata.
Drugi deo migranata u Evropu kreće iz zemalja severne Afrike. Trećina njih ide ka Grčkoj, a ostali ka Italiji i Španiji.
„Više od polovine populacije koja dolazi iz ratom ugroženih područja čine obrazovani ljudi koji su imali dobre poslove u matičnim zemljama. To su advokati, doktori, inženjeri... Drugi deo su ekonomski migranti, dok treću grupu čine oni koji kreću bez cilja, praktično za drugima”, navodi naš sagovornik iz bezbednosnih struktura.

Rone i na dubini većoj od sto metara
Džipovi „lendrover defender” spremni su za pokret. U njima je potrebna oprema: ronilačka odela, regulatori, boce, lampe, kamere, užad, bove, tegovi... Ekipa ronilaca Žandarmerije spremna je da krene u potragu za telom utopljenika. Ova slika, nažalost, ponavljala se bar nekoliko puta nedeljno poslednjih meseci: godina 2015. ostaće upamćena po najdrastičnijem broju utapanja ljudi u rekama i jezerima u Srbiji u poslednje 23 godine.
– Od početka godine ronioci su imali 42 akcije, a samo u julu, od 22 zadatka koja smo obavili, zabeleženo je čak 18 utapanja, što se nikada do sada nije dogodilo – kaže za „Politiku” Aleksandar Kikoš, komandir Ronilačke jedinice Žandarmerije.
Što tačnija i sigurnija informacija da se neko zaista utopio, odnosno da postoji očevidac događaja – presudna je za traganje u jezeru. Odustaje se, kaže Kikoš, samo onda kada ronioci znaju da su uradili sve što su mogli. Tada se i posumnja da li se neko zaista utopio. Naš sagovornik navodi da je bilo slučajeva „lažnih” utapanja: kada neko zbog novčanog duga inscenira samoubistvo.
O jednom od poslednjih zahtevnijih slučajeva potrage, u jezeru Zaovine, naš sagovornik nije želeo detaljnije da govori, navodeći da je istraga još u toku. Nebojša I. (33), član jednog beogradskog ronilačkog kluba, nestao je krajem avgusta u dubinama jezera Zaovine na Tari, roneći sa još dva prijatelja. Kikoš samo navodi da je ovo bio jedan od tehnički najzahtevnijih zadataka.
„Robot koji je korišćen pomogao je da se telo izvuče na površinu. Bio je opremljen kamerom i svetlom, pa smo tako na laptopu videli šta se dešava i usmeravali potragu”, objašnjava naš sagovornik.
Prilikom ovakvih zarona, a zaranjali su, kaže Kikoš, i do 102 metra, ronioci umesto vazduha koriste posebno pripremljene mešavine, u kojima su azot, helijum i kiseonik u određenim procentima, u zavisnosti od dubine na koju se ide, koliko se u njoj ostaje i kakva je dekompresija, odnosno izlazak na površinu. Tada jedan ronilac nosi četiri boce. Za temperaturu vode, koja je niža od 18 stepeni Celzijusovih, umesto običnih, mokrih, koriste se suva odela, koja ne propuštaju vodu.
Pristup zadatku, međutim, kao i sam način potrage, potpuno su drugačiji kad je reč o rekama.
„Ronilac ulazi u vodu i spušta se na dno na onom mestu gde je utopljenik poslednji put viđen na površini. Ukoliko tada ne nađe telo, najčešće nema smisla da se potraga nastavlja, jer je ono završilo mnogo dalje nizvodno. Nigde u svetu ne postoji oprema za pretragu toliko velikih površina”, tvrdi Kikoš.
Ronjenje u rekama otežano je i zbog vidljivosti, koja je ograničena na svega 20 do 30 centimetara, pa ronioci potragu rade na dodir. Na laičko pitanje zbog čega ne nose podvodne lampe, Kikoš odgovara: „Ako ste vozač, znate šta se dešava kada na automobilu upalite duga svetla u gustoj magli. Ništa. Tako je i u reci. Čestice mulja koje prave nevidljivost odbijaju se ka nama dok ronimo i korišćenje svetla nema smisla”.
Otežani uslovi usled nedovoljne vidljivosti razlog su što u potragu uvek ide jedan ronilac. To je, navodi Kikoš, jedna od karakteristika profesionalnog ronjenja u odnosu na rekreativno, koje podrazumeva dva ronioca u paru.
Zaron, odnosno odlazak na zadatak, uvek je dobrovoljan. Svakodnevno je, prilikom dolaska na posao, obavezan lekarski pregled. Od trenutka dojave da su ronioci potrebni za određeni zadatak ekipa je spremna za oko pola sata, najviše 45 minuta.  

„Tokom akcije sve je podređeno bezbednosti ronilaca i temeljnosti pretrage. Na jednog ronioca u vodi paze najmanje tri čoveka na površini. U akciju ide petočlani tim – nautičar koji ekipu dovozi do mesta zarona i četiri ronioca, od kojih jedan rukovodi, drugi asistira, treći zaranja a četvrti je spreman za vađenje ovog koji zaranja. Već 23 godine, koliko sam u jedinici, nije se desilo da naš čovek nastrada. Nije bitno što pre završiti zadatak, već ga uraditi što tačnije i detaljnije”, smatra naš sagovornik, čija jedinica broji 24 ronioca.
Ova jedina specijalizovana jedinica nadležna i osposobljena za potrage pod vodom, koja pokriva teritoriju čitave Srbije, obavljala je ove godine i druge akcije – vađenje vozila i odbačenog oružja iz vode.
Na konstataciju da će sada „da odahnu”, budući da se leto završava i da će imati manje posla, Kikoš kaže da ronioci Žandarmerije rone svaki dan, čak i tokom zime. Kada nema akcija rade se vežbe u bazenu, a jedna od specijalnosti ronilaca Žandarmerije je zaron ispod zaleđene vode.
Oblače opremu tešku i do 50 kilograma
Pored osnovne, ronioci Žandarmerije imaju i specijalističku opremu, u zavisnosti od zadatka. U svakom slučaju, na sebe obuku dodatnih od 40 do 50 kilograma opreme. Za ronjenje u kontaminiranim sredinama, kao što je bio slučaj tokom poplava u Obrenovcu, oblače specijalno antihazardno odelo i nose metalnu kacigu tešku oko devet kilograma, u koju se vazduh direktno upumpava pomoću posebne opreme. Ako je reč o upadu i hapšenju na brodu, pored standardne opreme ronioci najčešće nose „kratke cevi” – pištolj ili hekler, koji ih ne sprečavaju da se kreću po uskim brodskim hodnicima.
Najteže kad se utapaju deca
Dolazak u Ronilačku jedinicu Žandarmerije je dobrovoljan, a kandidat mora prethodno da završi osnovnu obuku u Žandarmeriji. Kurs u ronilačkoj jedinici traje najmanje šest meseci i, osim osnovne teorijske obuke, potpuno je drugačiji u odnosu na rekreativno ronjenje.
„Niko do sada nije odbijen, ali se dešavalo da posle određenog broja zarona ronioci jednostavno ne mogu više da izdrže stres i kažu – šefe, ja ne mogu više. To se poštuje”, tvrdi Aleksandar Kikoš i dodaje da su najstresnije situacije vađenja tela utopljene dece.
</div>
<div id="magazin">
Pas Faros i robot Teodor pomažu „Kobrama”
Eksplozije, rafali, škripa guma. Dan vojne policije, kao i jubilej – šezdeset godina postojanja, u ponedeljak su u beogradskoj kasarni „Dedinje” uz uobičajene vojne ceremonije obeleženi i prikazom sposobnosti „Kobri”. Ovi elitni vojnici, koji su istovremeno specijalci sposobni za dejstva na terenu i telohranitelji u odelima, pripadnici su bataljona vojne policije specijalne namene. (Foto Medija centar "Odbrana")
Pred zvanicama, među kojima su bili ministar odbrane Bratislav Gašić i načelnik Generalštaba Ljubiša Diković, prikazali su postupke pri ugrožavanju bezbednosti štićene ličnosti. Simuliran je pokušaj atentata, posle čega je prikazana zaštita i evakuacija štićene ličnosti automobilom.
Njihove kolege iz Specijalne brigade – bataljona za protivteroristička dejstva, takođe vojni policajci, demonstrirali su postupak zaustavljanja „otetog” vozila. Ovi specijalci su svojim „lendrover defenderima” blokirali prolaz putničkom automobilu, a zatim su upotrebom šok bombi i oružja izveli begunce iz vozila i savladali ih. Naravno, korišćena je manevarska municija. 
U određenim situacijama u ove svrhe može se koristiti i službeni pas, pa je tako juče Faros, rase malinoa, kroz suvozački prozor uleteo u automobil čiji vozač nije poslušao naređenja vojnih policajaca i „naterao” ga da izađe iz vozila.
Prikazana je oprema vojne policije, od savremenih finskih snajperskih pušaka „sako” do pištolja i automata kao što su „luger” i „špagin” koji su minulih decenija bili u njihovom arsenalu. (Foto M. Galović)Pirotehničari su opremljeni zaštitnim odelima, a na raspolaganju im je i robot Teodor, tj. vozilo sa daljinskim upravljanjem namenjeno za izuzetno opasne zadatke koji bi mogli ugroziti život pirotehničara. Namenjen je za kontrolu nepoznatih objekata i deaktiviranje ili neutralisanje pronađenih eksplozivnih naprava. Tu je i oprema za kriminalističke tehničare, koji obavljaju uviđaje u slučajevima kao što su saobraćajne nezgode u kojima učestvuju vojna vozila ili krivična dela izvršena u kasarnama.(Foto M. Galović)
General Diković, čestitajući jubilej pripadnicima Uprave vojne policije na čijem čelu je pukovnik Željko Obradović, podsetio je da vojni policajci obavljaju specifične zadatke zbog kojih su, uz beli opasač i crnu beretku, postali prepoznatljivi zbog svog autoriteta i profesionalnosti.
– Ne može svako da bude vojni policajac, jer pripadnost vojnoj policiji zahteva čvrstinu karaktera, visoku moralnost, odličnu osposobljenost, izuzetnu fizičku spremnost i neprikosnovenu vojničku disciplinu – naglasio je general Diković.
U svom savremenom vidu, vojna policija osnovana je 14. septembra 1955. godine kao zasebna celina u tadašnjoj JNA, mada su začeci vojne policije postojali u srpskoj vojsci još u devetnaestom veku.
------------------------------------------------
 
Vozni park
(Foto Medija centar "Odbrana")
Vojna policija ima savremeni vozni park – kao vozila sa natpisom „vojna policija” i rotacionim svetlima koristi „Škodine” modele „fabija” i „superb”, za prevoz vojnih delegacija koriste se „opel insignije”. "audi A6"... Tu su i terenci „Mercedesa” i „Tojote”. Za klasične vojne zadatke koriste se „puhovi” i „bovovi”.

Abadžija koji je promenio istoriju
Slavkovica je čudno selo. Jer tu, na starom trgovačkom putu što je povezivao Beograd i Dubrovnik, nekad su obitavale srpske velmože. O tome svedoči tesno seosko groblje gde počivaju Đurađ Branković i nekolicina Frankopana.
I seljaci su drukčiji. Ali, takav je Rajac, gde svaka kuća krije neku tajnu. Slično je i s Daničićima, koji su se ko zna kada doselili iz Stare Hercegovine. Njihov izdanak, Velisav, upokojio se 1968, u osamdeset trećoj. Doživeo je lepu starost. Šest godina docnije, kraj njega je sahranjena i Milijanka. Izrodili su jedanaestoro dece, za njima je preteklo osmoro.
Tek kad su sahranila majku, deca su zavirila u njihovu ostavštinu: dokumenta i fotografije, pisma, papiri koje je načelo vreme... Našao se tu i mali notes s iskrzanim koricama ispisan grubim seljačkim rukopisom: trag olovke već izbledeo, hartija požutela, teško da bi to pročitao i onaj ko je pisao. Nikom nije bilo do odgonetanja Veljovog rukopisa, pa je sve otplovio u zaborav.
Tek docnije deca su zavirila u očev notes, pre zbog sentimentalnih razloga nego iz znatiželje, iako je deo njegovog života bio obavijen velom tajne. Jedino što su znali bilo je da osam godina nije skidao uniformu.
Bio je to ratni dnevnik koji je Velisav vodio od 20. oktobra 1915. do 2. avgusta 1916, nepunih godinu dana. Ali, zašto je abadžija iz Milanovca uopšte vodio dnevnik? Odgovor se krio između korica notesa: bilo je to svedočanstvo o nečem što se događalo uporedo s onom herojskom epopejom vojske i naroda tokom povlačenja, u najtežem vremenu Velikog rata.
On prvo opisuje povlačenje od Stalaća, preko Aleksinca, Prokuplja, Kuršumlije, Prištine... osnivanje sanitetske jedinice kojoj je pripadao i nevreme, glad i smrt koji su ih pratili. U njemu se nalazi svedočanstvo i o beščašću, neminovnom u ratovima i stradanjima svuda pod kapom nebeskom.
Grubim rukopisom i narodnim jezikom Velisav je, bez namere da ikog optuži, vodio – knjigovodstvo nepravdi! Jer, iza heroja nastupaju kukavice, iza nesebičnih gramzivi, za gladnima oblaporni. Prvi su dobijali ordenje i zasluženo mesto u udžbenicima istorije a oni drugi, možda čak i svesno, prepušteni su zaboravu. Da li Veljov dnevnik može da uruši herojsku povest? Ne, jer kad beleži kako prestolonaslednik Aleksandar korača pešice od Lješa do Drača kako bi ranjenima i bolesnima ustupio mesto više na brodu, on svedoči o najplemenitijem u ljudima.
Progovorio je Veljov dnevnik o onome o čemu se gromoglasno ćutalo.
„U sanitetskom slagalištu za snabdevanje ostalih trupa g. Milan Živčić, blagajnik, nije mi dao razliku u novčanoj hrani koju sam primio do 20. oktombra umesto do 1. decembra. Ja sam mu tražio i puno resla. On se izgovarao da sam skinut s novčane hrane 21. oktombra.
U Prištini primili smo dva puta po pola kila proje, a jedan put nam je kuvan i kačamak. Naš blagajnik primijo je od Vrhovne komande za sve nas novčanu hranu od skonca godine 1915. Oni nam nisu davali novčanu već su nam davali sledovanje. Leb.
Iz Prištine smo pošli 9. novembra. Od hrane, dobili smo do Peći jedno parče od pola kile proje, dva peksimita i parčence ovčijeg mesa. A putovali smo do Peći i 10, 11, 12. i 13. novem. Usput nismo ništa primili. U Peći smo sedeli tri dana. Tu smo dobili dva tajina i parče goveđeg mesa. Do Peći je doterano četres pari volova koje je načelnik vojne stanice bijo rekvirirao od okolni seljaka i 20 konja. Taj načelnik leskovačke stanice je zet našeg komandira dr Kepše Milutina, koji se pridružijo sa nama sa sinom. Od našeg sledovanja hranio se taj načelnik. voj. les. i g. Gradimir Đurović, advokat iz Leskovca. U Peći se ostao blagajnik g. Milan Živčić, te je prodao svig četres pari volova. Prodo, račun nikom nije davo.
Rezerve hrane imalo je nešto malo peksimita i suvog mesa koje je primljeno u Leskovcu. To nam naš doktor nije izdavao. Uvek kad je trebalo da nam izda da ne pomremo od gladi on nam je pronašao neki uzrok, te nas kobajagi kazni da nam neće da nabavi nikakve hrane.
Od tog suvog mesa 250 kila i kačkavalja 200 kila dobili smo samo po jedno parče suvog mesa. Kačkavalj nismo mi ni videli.
U našem sanit. odredu bio je komandir neki Milisav Milošević, đak iz Beograda. Kad smo došli u Prištinu on je ostao sa njegovim bratom, nekim inžinjerom iz Beograda. I on zadržao za sebe i svog brata jedan džak mesa suva i jedan džak peksimita. Za ovo je znao naš komandir dr Kepša, pa ipak je nas napo da smo mi bolničari to ukrali i prodali. Za to nas je kažnjavao i taj Milisav i udesio na ovakav način...”
„U selu nismo mogli dobiti vode od braće Crnogoraca. Morali smo da upotrebljavamo spomoću puške da otmemo jedan bunar da bi dobili malo vode da bi mogli da skuvamo kačamak od brašna koji smo mi sami nabavili putem za naše pare jer naš komandir nije hteo da nam izda peksimit koji smo nosili na konjima jer je čuvao za sebe i svoju vamiliju koje je vodijo sa sobom.
Po pričanju mojih drugova pri evakuaciji Niša i glavnog sanit. magacina dr Milutin je oterao svojoj kući u Nišu dvoja puna kola najfinig stvari iz sanit. magacina i crvenog krsa u vrednosti 6.000 dinara. G. Milan Živčić iz Leskovca, blagajnik na našem vozu, on je ostavijo pun jedan vagon stvari kod svoje kuće u Leskovcu. Te stvari su takođe iz magacina crv. kr.”
Ovo je početak ratnog dnevnika Velisava Daničića, surove povesti beščašća koju su njegovi potomci i Muzej Rudničko-takovskog kraja, ipak, pečatali kao džepnu knjižicu. Da podseća i opominje.

Vulin: Srbija pravi manje prihvatne centre na severu zemlje
BEOGRAD – Ministar za rad, zapošljavanje boračka i socijalna pitanja Aleksandar Vulin izjavio je danas da Srbija neće zatvarati svoje granice zbog povećanog priliva izbeglica, ali da će duž cele granice s Mađarskom napraviti manje prihvatne centre privremenog karaktera.
Vulin je za Radio-televiziju Srbije (RTS) rekao da se zbog najava strožih mera Mađarske povećao broj izbeglica u tranzitu za oko dvadeset odsto i da se očekuje da danas kroz Srbiju prođe njih 3.500.
On je naglasio da će se zbog novih mera Mađarske, koje počinju da se primenjuju od sutra, produžiti vreme koje izbeglice provode u Srbiju, zbog čega će se na severu zemlje - u Somboru, Šidu, Subotici i Kanjiži, postaviti prihvatni centri gde će moći da se odmore.
„Srbija kontroliše situaciju na svojoj granici i svi migranti će morati kao i do sada da prođu procedure od medicinske do pravne”, kazao je Vulin i dodao da će danas biti održan sastanak s predstavnicia Evropske unije i UNHCR-a o otvaranju većeg prihvatnog centra u Beogradu.
Prema njegovim rečima, Srbija neće trošiti dodatna sredstva iz budžeta za smeštajne kapacitete, već će se to finansirati sredstvima Evropske unije. „Nećemo dozvoliti da se bilo ko smrzne”, poručio je Vulin.
On je ocenio da je jedino rešenje za rešavanje migrantske krize da EU jasno iznese svoj plan, jer pojedinačna rešenja „samo otežavaju situaciju drugim zemljama”.
„Srbija je od početka predlagala pozovite nas, uključite nas, jer iako nismo članica EU - nosimo se istim problemom, ovo možda treba da se rešava na granicima ili čak van granica EU”, rekao je Vulin. ;

Kad nas život pretvori u heroje
Prva osoba koju je dunavski alas Renato Grbić spasao sigurne smrti nakon skoka sa Pančevačkog mosta bio je tridesetogodišnjak koji se u Dunav bacio jer su, kako je objasnio, „hteli da ga ožene”.
Za poslednjih 18 godina Renato je izvukao 28 osoba iz smrtonosnog zagrljaja reke, i kako sam kaže, nikada nije razmišljao da li će spasavanjem nečijeg života ugroziti svoj. 
Analizirajući psihološki profil dobitnika Karnegijeve medalje za heroizam, koja se dodeljuje onima koji su rizikovali svoj da bi spasili tuđ život, profesor psihologije na Univerzitetu Jejl Dejvid Rend i njegov kolega Ziv Epstajn došli su do zaključka da je svima njima zajednička činjenica da su u kriznoj situaciji reagovali brzo, intuitivno i bez razmišljanja – čak i onda kada su imali vremena da promisle o posledicama svoje odluke. Drugim rečima, mi postajemo heroji zahvaljujući refleksima, a ne misaonim procesima.
Na pitanje – šta motiviše običnog čoveka da se preobrazi u Supermena – spasioca, psihoterapeut Zoran Milivojević kaže da je to uverenje osobe da je dovoljno moćna i kompetentna da izađe na kraj sa silom i osećaj da čini neko dobro delo.
„Herojsko delo obično se čini bez predumišljanja, a odluka o ’junačkom’ činu donosi se u roku od nekoliko sekundi u kojima osoba ne razmišlja o eventualnim negativnim posledica svog herojstva. Međutim, procena vlastitih sposobnosti može biti i pogrešna i čovek može sam sebe ugroziti svojim junaštvom“, dodaje naš sagovornik.
On naglašava da su društvu potrebne priče o herojima, jer svaka od njih poručuje sledećoj generaciji da postoji nešto što je važnije od života.
„Te priče nas uče vrednosnom sistemu, ali kada se promeni mentalitet društva onda dobijete poruku ’za ideale ginu budale’. Zbog toga je herojstvo danas najčešće svedeno na to da se žrtvujete za svoje dete. Osim toga, sve češće prisustvujemo fenomenu ’ranjenog spasioca’ odnosno smrtno stradalih policajaca koji su poginuli braneći život drugih ljudi, pa sve češće čujemo komentare poput ’šta mu je trebalo da glumi heroja’. Veliki problem nastaje kada ljudi dođu do zaključka da im se herojstvo ne isplati“, zaključuje naš sagovornik.
Željko Nikač, profesor na Kriminalističko policijskoj akademiji, koji predaje predmet „Policija u zajednici“, kaže da je generalna preporuka građanima da u opasnim situacijama ne glume heroje i policajce. 
„Glavni savet policije građanima je da zapamte što više detalja o osobi koja vrši krivično delo (boju kose i očiju, visinu, odeću, tetovažu...) i da što pre obaveste policiju. Po našem iskustvu, građani se najčešće upuštaju u herojska dela kada prisustvuju sukobu na javnom mestu, kada su svedoci pljačke u radnjama ili ako primete krađu automobila na parkingu. Ima i onih koji se junače iz avanturističkih pobuda ili želje da na taj način steknu medijsku slavu”, kaže Nikač.
Na žalost, situacije u kojima građani uzimaju ulogu heroja, kada neko naoružan preti njima ili drugima, najčešće se ne završavaju dobro. „Mora se znati da razbojništva najčešće vrše mladi ljudi i osobe koje su pod dejstvom narkotika. I jednima i drugima zajedničko je to da nisu svesni posledica tog čina i ne prezaju od upotrebe oružja. Ako se ’junače’ sa njima, građani sebe dovode u direktnu opasnost. Zbog toga je naš savet – nemojte glumiti heroja pred osobom sa pištoljem“, naglašava Željko Nikač.
Pripadnici pregovaračkog tima MUP-a, koji razgovaraju sa ljudima koji prete da će sebi ili drugome oduzeti život, često apeluju na sugrađane da ne dolaze u fizički kontakt sa potencijalnim samoubicama – tako što će se popeti na most ili na vrh zgrade i uhvatiti ih za ruku, nogu ili deo odeće. Naš sagovornik objašnjava da se ove situacije najčešće završavaju koškanjem, pa se može desiti da samoubica spasioca povuče sa sobom.
Željko Nikač ističe da je najveća pomoć koju građani mogu pružiti policiji – prijavljivanje krivičnog dela i podseća da se po našem zakonu nepružanje pomoći kvalifikuje kao krivično delo – ako vozač izazove sudar, njegova je zakonska obaveza da odmah pozove policiju i hitnu pomoć. Ako pobegne sa lica mesta to se uzima kao otežavajuća okolnost. Osim toga, za samu žrtvu saobraćajnog udesa važni su socijalna podrška i osećaj da je neko hteo da im pomogne, zaključuje naš sagovornik.   
Alasi i davljenici
Na primedbu da rečni alasi, iako nisu profesionalni spasioci, često iz vode izbavljaju samoubice koje skaču sa mostova, Željko Nikač ističe da policija ima odličnu saradnju sa ribolovcima, jer oni tačno znaju kako se postupa sa davljenicima.
„Nikada ne skaču u vodu, jer znaju da je neko ko se bori za život i njih može povući na dno reke. Zato im prilaze čamcima i izvlače ih uz pomoć vesla“, dodaje naš sagovornik.

O jednakosti srpskoga jezika
U na­u­ci o je­zi­ku iz­dva­ja­ju se sa­mo tri bit­na kri­te­ri­ju­ma za od­re­đe­nje iden­ti­te­ta jed­no­ga je­zi­ka. To su: 1) ge­net­ski kri­te­ri­jum, ko­ji se pi­ta o to­me iz če­ga je na­stao je­zik, to jest  ko­ja mu je osno­vi­ca, 2) struk­tur­ni kri­te­ri­jum, ko­ji go­vo­ri ka­kva je gra­ma­tič­ka struk­tu­ra je­zi­ka, i 3) ko­mu­ni­ka­tiv­ni kri­te­ri­jum, ko­ji go­vo­ri o to­me ko­li­ko je da­ti je­zik ra­zu­mljiv go­vor­ni­ci­ma dru­go­ga je­zi­ka.
Kad ta tri kri­te­ri­ju­ma pri­me­ni­mo na srp­ski je­zik, za­klju­ču­je­mo da je to za­pra­vo je­zik ko­ji je Vuk na osno­vu is­toč­no­her­ce­go­vač­kog no­vo­što­kav­skog di­ja­lek­ta stan­dar­di­zo­vao i ko­di­fi­ko­vao za sve one ko­ji njim go­vo­re, a zvao ih Sr­bi­ma tri­ju za­ko­na: Sr­bi­ma „za­ko­na grč­ko­ga“, Sr­bi­ma „za­ko­na rim­sko­ga“ i Sr­bi­ma „za­ko­na mu­ha­me­dan­sko­ga“. Vuk je i sma­trao i do­ka­zao, a što je pri­hva­ti­la i sva „uče­na Evro­pa“ nje­go­vo­ga vre­me­na, da su svi Sr­bi što­kav­ci, ali isto­vre­me­no i da su svi što­kav­ci (ta­da bi­li) Sr­bi. Me­đu­tim, ni u Vu­ko­vo do­ba kao ni da­nas svi Vu­ko­vi Sr­bi ni­su hte­li da se zo­vu Sr­bi­ma. U go­to­vo dve­sto­go­di­šnjem ho­du srp­skog je­zi­ka (od Vu­ka do da­nas) de­lo­vi što­kav­ske je­zič­ke za­jed­ni­ce pro­gla­si­li su se po­seb­nim na­ro­di­ma. Dva de­la na osno­vu ver­skih kri­te­ri­ju­ma: Hr­va­ti i Mu­sli­ma­ni, s tim da ovi po­sled­nji se­bi sa­da na­de­nu­še ime Bo­šnja­ci. Tre­ći deo, iako ver­ski po­du­da­ran sa Sr­bi­ma, ta­ko­đe se pro­gla­si po­seb­nim na­ro­dom – Cr­no­gor­ci­ma. I što je naj­in­te­re­sant­ni­je, svi srp­skom Vu­kov(sk)om je­zi­ku uki­nu­še srp­sko ime i pre­i­me­no­va­še ga u tzv. hr­vat­ski, bo­san­ski/bo­šnjač­ki i cr­no­gor­ski je­zik.
Ni­je­dan od tih iz Vu­ko­vog srp­skog je­zi­ka iz­ve­de­nih „je­zi­ka“, me­đu­tim, ni­je raz­li­čit od srp­skog je­zi­ka: oni sa srp­skim de­le istu i osno­vi­cu, i gra­ma­tič­ku struk­tu­ru (npr. isti broj pa­de­ža, isti broj gla­gol­skih ob­li­ka i sl.), ta­ko da či­ne je­dan lin­gvi­stič­ki isti je­zik. To kon­sta­tu­ju i lin­gvi­sti ko­ji „za­stu­pa­ju“ te je­zi­ke. Ta­ko po­zna­ti hr­vat­ski lin­gvi­sta Ivo Pranj­ko­vić na­gla­ša­va da su „na stan­dar­do­lo­škoj ra­zi­ni, hr­vat­ski, srp­ski, bo­san­ski, pa i cr­no­gor­ski je­zik raz­li­či­ti va­ri­je­te­ti, ali isto­ga je­zi­ka. Da­kle, na či­sto lin­gvi­stič­koj ra­zi­ni, od­no­sno na ge­net­skoj ra­zi­ni, na ti­po­lo­škoj ra­zi­ni, ra­di se o jed­no­me je­zi­ku, i to tre­ba ko­nač­no ja­sno re­ći.
Ako se ne­tko s tim ne sla­že, ne­ka iz­lo­ži ar­gu­men­te“. Ali­ja Isa­ko­vić, je­dan od tvo­ra­ca tzv. bo­san­skog je­zi­ka, kon­sta­tu­je da „iz­me­đu bo­san­skog, hr­vat­skog i srp­skog je­zi­ka ne­ma su­štin­ske raz­li­ke“, dok cr­no­gor­ski lin­gvi­sta Igor La­kić, osve­tlja­va­ju­ći me­sto „cr­no­gor­skog“ u si­ste­mu no­vo­na­sta­lih „je­zi­ka“, ka­že: „Ima­ju­ći na umu raz­ma­tra­nje o je­zič­kom iden­ti­te­tu, za­klju­ču­je­mo da se no­vo­na­sta­li stan­dard­ni je­zi­ci raz­li­ku­ju sa­mo u sim­bo­lič­kom, vri­jed­no­snom smi­slu, dok struk­tu­ral­no i ge­net­ski oni pri­pa­da­ju jed­nom je­zič­kom si­ste­mu“. Osta­je on­da pi­ta­nje ka­ko to mo­gu po­sto­ja­ti „če­ti­ri je­zi­ka“ ko­ji su po lin­gvi­stič­kim iden­ti­tet­skim kri­te­ri­ju­mi­ma je­dan te isti je­zik? 
Ko­li­ko su ti je­zi­ci ko­ji su na­sta­li pre­i­me­no­va­njem Vu­ko­vog srp­skog je­zi­ka za­i­sta po­seb­ni, mo­žda naj­bo­lje po­ka­zu­ju dva pri­me­ra. Pr­vi je pri­mer Fa­ti­me Pe­le­sić-Mu­mi­no­vić, ko­ja je, ka­ko ka­že bo­šnjač­ki lin­gvi­sta Mit­had Ri­đa­no­vić, Bo­šnja­ke „obru­ka­la u su­sjed­noj dr­ža­vi“, jer je, Ri­đa­no­vi­će­ve su re­či, „sje­la i pre­pi­sa­la od ko­ri­ca do ko­ri­ca je­dan be­o­grad­ski udž­be­nik srp­sko­hr­vat­skog za stran­ce“ i sa­mo mu na ko­ri­ca­ma uda­ri­la ime „bo­san­skog je­zi­ka“.
Dru­gi slu­čaj, slu­čaj tzv. cr­no­gor­skog je­zi­ka, još je sra­mot­ni­ji. Cr­no­gor­ci su se­bi do­pu­sti­li da sa­mo pro­me­ne na­slov jed­noj gra­ma­ti­ci „hr­vat­skog je­zi­ka“ i pro­gla­se je Gra­ma­ti­kom cr­no­gor­skog je­zi­ka. Upra­vo ti pri­me­ri po­ka­zu­ju da ti je­zi­ci za­pra­vo ni­su po­seb­ni je­zi­ci, ne mo­gu se iden­ti­fi­ko­va­ti kao je­zi­ci po iden­ti­tet­skim je­zič­kim kri­te­ri­ju­mi­ma. Kao da su­šti­nu nji­ho­vog je­zič­kog „po­sto­ja­nja“ po­ga­đa­ju afo­ri­zmi A. Čo­tri­ća „Ko go­vo­ri bo­san­ski i cr­no­gor­ski je­zik, taj si­gur­no zna i ame­rič­ki, austrij­ski, bra­zil­ski i ar­gen­tin­ski“, i A. Balj­ka – „Hr­va­ti, Bo­šnja­ci i Cr­no­gor­ci go­vo­re je­zi­kom ko­ji od­lič­no raz­u­me­ju Sr­bi jer im je ma­ter­nji“. Ti je­zi­ci ni­su „lin­gvi­stič­ki je­zi­ci“, ne­go „po­li­tič­ki je­zi­ci“.
A „po­li­tič­ki je­zi­ci“ su oni ko­ji su sa­mo ime­nom je­zi­ci, jer ne udo­vo­lja­va­ju ni­jed­nom od na­ve­de­nih lin­gvi­stič­kih kri­te­ri­ju­ma iden­ti­fi­ka­ci­je „lin­gvi­stič­kog“ je­zi­ka. Zbog to­ga „pre­i­me­no­va­nje“ jed­no­ga je­zi­ka ne zna­či isto­vre­me­no i po­sto­ja­nje dru­gog je­zi­ka. To zna­či da ni pre­i­me­no­va­nje Vu­ko­vog srp­skog je­zi­ka ni­je do­ve­lo do na­stan­ka no­vih je­zi­ka, ne­go sa­mo do na­stan­ka raz­li­či­tih ime­na za srp­ski je­zik. 
Da­nas za­to ter­min srp­ski je­zik u (so­cio)lin­gvi­sti­ci ima dva zna­če­nja. On je ob­je­di­nja­va­ju­ći ter­min za sve sa­mo de­li­mič­no nor­ma­tiv­no raz­li­či­te va­ri­jan­te Vu­kov(sk)og srp­skog je­zi­ka, ali i po­seb­na nor­ma­tiv­na va­ri­jan­ta tog ob­je­di­nja­va­ju­ćeg je­zi­ka, va­ri­jan­ta ko­ja se u ne­kim nor­ma­tiv­nim re­še­nji­ma raz­li­ku­je od ono­ga što pro­pi­su­je „hr­vat­ska“, „bo­šnjač­ka“ i „cr­no­gor­ska va­ri­jan­ta“.
Da je da­na­šnji srp­ski je­zik nad­re­đen svim svo­jim va­ri­jan­ta­ma, vi­di se i po to­me što on je­di­ni ima nor­ma­tiv­na oba knji­žev­na iz­go­vo­ra (i ekav­ski i ije­kav­ski), dok nje­go­ve va­ri­jan­te ko­je se zo­vu „hr­vat­ski“, „bo­san­ski/bo­šnjač­ki“ i „cr­no­gor­ski je­zik“ ima­ju kao nor­ma­ti­van sa­mo ije­kav­ski iz­go­vor. Isto je i sa pi­smom, iako je ći­ri­li­ca je­di­no srp­skim usta­vom pro­pi­sa­no slu­žbe­no pi­smo, u srp­skom je­zi­ku se ko­ri­sti i ći­ri­li­ca i la­ti­ni­ca (čak ne­u­po­re­di­vo vi­še la­ti­ni­ca), dok osta­le nje­go­ve va­ri­jan­te pro­pi­su­ju sa­mo la­ti­ni­cu kao pi­smo.
Za­to da­nas srp­ski je­zik, kao nor­ma­tiv­no po­li­cen­tri­čan je­zik, u srp­skoj fi­lo­lo­gi­ji ima zna­če­nje i srp­skog je­zi­ka i srp­skih je­zi­ka, tj. on ob­je­di­nja­va sav srp­ski Vu­kov(sk)i je­zik bez ob­zi­ra na raz­li­či­ta ime­na svo­jih va­ri­ja­na­ta. 
Pro­fe­sor Fi­lo­lo­škog fa­kul­te­ta Uni­ver­zi­te­ta u Be­o­gra­du i FI­LUM-a u Kra­gu­jev­cu
</div>
<div id="politika">
Đurić: Albanci ne treba da se boje ZSO
Štrpce – Uprkos brojnim opstrukcijama Zajednica srpskih opština biće formirana najkasnije do proleća 2016. godine, najavio je direktor Kancelarije za Kosovo i Metohiju Marko Đurić prilikom posete južnoj srpskoj pokrajini. On očekuje da do kraja godine bude završen statut ZSO i da konačno počne da se sprovodi Briselski sporazum.
„ZSO nije protiv nijedne nacije. Korist od ZSO imaće sve zajednice i država će finansirati školske i zdravstvene ustanove u opštinama koje budu činile ovu zajednicu. 
Albanski političari samo pokušavaju da šire izmišljenu opasnost od ZSO koju samo oni vide”, rekao je Đurić.
On je rekao da srpski i albanski narod imaju budućnost i da mogu da budu uspešni samo kroz saradnju. 
„Svako ko plaši albanski narod Zajednicom srpskih opština ne čini uslugu albanskom narodu, zato što tako šalje poruku koja udaljava jedne od drugih”, rekao je Đurić.
On je naglasio da su posao i krov nad glavom najvažniji preduslovi da se građani vrate i žive na Kosovu i Metohiji.(Foto Tanjug)„U opštini Štrpci se rađa mnogo više dece nego što umire ljudi. Takođe, veliki broj građana iz drugih delova Kosova dolazi da živi u ovoj opštini koja je srpski biser. Ovde se proizvode najkvalitetnije maline u Srbiji. Ovde su pozitivni i migrantski trendovi jer oko 700 porodica koje su otišle iz Uroševca i Prizrena našle su svoje mesto u Štrpcima”, naglasio je Marko Đurić.
U svim mestima oko opštine Štrpci delegaciju iz Beograda dočekivali su sa hlebom i solju i velikim aplauzima. Svi su hteli da se slikaju i rukuju sa Đurićem, zahvaljujući na izgradnji velikog broja stanova u ovom mestu na Kosovu.(Foto Tanjug)Marko Đurić je obećao da će država nastaviti da pomaže stanovnicima Kosova i Metohije i da će država pokušati da uvede red u zdravstvo i školstvo.
„Ima ljudi koji su fiktivno prijavljeni da rade na Kosovu i dobijaju visoku platu za to. Nije dobro što nije bilo zdravstvenog radnika, ali ćemo sve učiniti da se takve stvari više ne ponove”, rekao je Đurić.
Mlađi stanovnici Štrpca hteli su da se slikaju sa Markom Đurićem, koji je svima izlazio u susret.
„Marka Đurića je dočekalo nekoliko hiljada ljudi, a kada dođe premijer Vučić doći će i 20.000 ljudi. Svi jedva čekamo da on dođe i da mu zahvalimo na formiranju ZSO”, naglasili su meštani.
</div>
<div id="vesti">
Članice EU ne prihvataju kvote za izbeglice
BRISEL – Ministri pravde i unutrašnjih poslova zemalja članica Evropske unije nisu na večerašnjem vanrednom sastanku postigli saglasnost o kvotama za prihvat izbeglica u okviru plana koji je predložio predsednik Evropske komisije Žan-Klod Junker.   Oni su izrazili načelnu saglasnost da njihove zemlje private većinu od ukupno 160 000 izbeglica iz Afrike i sa Bliskog Istoka u zavisnosti od svojih kapaciteta, ali su odbili obavezujuće kvote koje je Komisija pokušala da nametne.  
Umesto toga, ministri su se saglasili da se „nastavi rad na pripremi formalne odluke o primeni obaveza, uz dužno poštovanje prema fleksibilnosti koja je članicama potrebna, naročito radi rešavanja nepredviđenih situacija”.  
Ova formulacija u tekstu zaključaka koji je neposredno pred kraj sastanka dostavljen novinarima, u praksi znači da je odluka o Junkerovom planu odložena do 6. oktobra, kada će se ministri ponovo okupiti u Briselu.  
Potvrda da do dogovora nije došlo stigla je i od ministara nemačkog ministra policije Tomasa de Mezijera i njegovog francuskog kolege Bernara Kaznova, joi su to novinarima saopštili napuštajući sastanak.  
Dok su Francuska i Nemačka izrazile spremnost da preuzmu gotovo trećinu od ukupnog broja izbeglica, od kojih je većina trenutno u Grčkoj, Italiji i Mađarskoj, grupa srednjeevropskih i baltičkih zemalja odlučno se surotstavila obavezujućim kvotama, a Mađarska je odbila da učestvuje u bilo kakvoj varijanti solidarnog rešenja.  
Analitičari ocenjuju da je odlaganje odluke o Junkerovom planu indikator ozbiljnih podela unutar EU i poraz ideje o evropskoj solidarnosti.   Oko nekih drugih elemenata plana ministri su uspeli da se dogovore, pa je tako potvrđena odluka iz prošlog jula o prihvatu nešto manje od 40 000 izbeglica koje se trenutno mahom nalaze u Grčkoj i Italiji.  
Sem toga, dogovoreno je da se ojača kontrola spoljnih evropskih granica, između ostalog i agresivnijim merama prema krijumčarima ljudi, uključujući i ovlašćenja evropskim patrolnim brodovima u Mediteranu da pucaju na krijumčare i potapaju brodove za prevoz izbeglica.  
Sem toga, biće usvojena i jedinstvena evropska lista „bezbednih zemalja”, čiji će građani prolaziti kroz proceduru za dobijanje azila po hitnom postupku, tako da će lakše moći da budu deportovani ako im zahtev bude odbijen.
Prema Junkerovom planu, na taj spisak biće stavljene sve zemlje koje su kandidati za članstvo, što uključuje i Srbiju, Crnu Goru, Bosnu i Hercegovinu, Makedoniju i Albaniju, a isti tretman imaće i građani Kosova.   Ministri su postigli načelan dogovor da se tranzitnim zemljama, uključujući i Srbiju, materijalno pomogne da zbrinu izbeglice i da se u tu svrhu stvore finansijski instrumenti, ali zasad nema više detalja o obimu i vrsti takve pomoći.  
Uspostavljanje unutrašnjih kontrola granica, koje se sprovodi u Nemačkoj, Austriji i Mađarskoj, a najavile su ih još neke zemlje, nije bio predmet današnje diskusije, jer Šengenski sporazum, kako je saopšteno u Komisiji, daje suvereno pravo članicama da u vanrednim situacijama privremeno suspenduju slobodan protok ljudi unutar EU.  
Predsednik Evropskog saveta Donald Tusk, koji se danas nalazi u poseti Južnoj Koreji, je ranije najavio da će ovog meseca sazvati vanredan samit EU ako se ministri danas ne dogovore, ali zasad se nije oglasio povodom ishoda večerašnjeg sastanka.

Mađarska zatvorila pružni prolaz sa Srbijom, blokiran i vazdušni prostor
BUDIMPEŠTA– Mađarska policija zatvorila je popodne pružni prolaz Horgoš-Segedin, kod mesta Reska, na srpsko-mađarskoj granici, koji su izbeglice sa Bliskog istoka najčešće koristile za prelazak u tu zemlju, javio je reporter agencije AFP.
Na pružni prolaz, širine oko 40 metara, je postavljena bodljikava žica.
Rojters javlja da se na pruzi nagomilava policija na konjima, a taj prostor nadleću helikopteri. Pripadnici mađarske vojske su još jutros raspoređeni na tom potezu.
Pružni prelaz je zatvoren u 16,30, a od ponoći Mađarska će očeti da primenjuje pooštreni zakon o granici koji ilegalni prelazak tretira kao krivično delo kažnjivo zakonom do tri godine.
Policija poručuje izbeglicama da krenu kroz njive do najbližeg zvaničnog graničnog prelaza, udaljenog oko dva kilometara ka severu, javlja AP.
Agencija dodaje da je na pružnom prelazu zaustavljeno više stotina izbeglica, dok je policija postavljala bodljikavu žicu.
Izveštač agencije AFP, javio je i da se kod sada zatvorenog prelaza nalazi grupa nekoliko desetina izbeglica, među kojima ima i žena i male dece.
Mađarska policija ranije danas je najavila da će taj prelaz zaštiti kontejnerima potpuno obmotanim bodljikavom žicom.
Kontejneri bi trebalo da budu postavljeni u ponoć, a biće sklonjeni da prođe voz, preneo je AP.
Uprkos bodljikavoj žici i zidu, koji je Mađarska izgradila na granici prema Srbiji dugoj više od 170 kilometara, izbeglice su prelazile u tu zemlju u blizini sela Reske.
Za sutra, najavljena je sednica vlade Viktora Orbana na kojoj će se raspravljati o mogućnosti proglašenja vanredne situacije, preneo je radio Slobodna Evropa.
Inače, mađarska državna televizija javila je ranije da je u Horgoš danas došlo 10 autobusa punih izbeglicama sa Bliskog istoka, a da se do ponoći očekuje čak njih 20.000.

Foto Rojters
------------------------------------------------------------------------------------------
Policija propušta manje grupe izbeglica preko „Horgoša 2"
HORGOŠ– Mađarska policija počela je danas, nešto pre 18 sati, da propušta manje grupe izbeglica preko zvaničnog graničnog prelaza „Horgoš 2”, javlja Tanjugov izveštač s lica mesta.
Mađarska je prethodno, tokom popodneva, zatvorila pružni prolaz Horgoš-Segedin, kod mesta Reska, na srpsko-mađarskoj granici, koji su izbeglice sa Bliskog istoka najčešće koristile za ulazak u tu zemlju.
Na pružni prolaz, širine oko 40 metara, postavljena je bodljikava žica.
------------------------------------------------------------------------------------------
Orban uputio stotine novih policajaca na granicu sa Srbijom
BUDIMPEŠTA– Mađarski premijer Viktor Orban uputio je danas nekoliko stotina novih policajaca na južnu granicu sa Srbijom kako bi pomogao rešavanje rekordnog broja izbeglica i migranata koji nastoje da uđu u Evropsku uniju, javio je Rojters.
Na ceremoniji inauguracije novih policajaca u Budimpešti, Orban je rekao da će se oni suočiti sa prevarenim, ljutim i plahovitim ljudima i da će im u tim susretima trebati ne samo fizička snaga već i srce da se ti ljudi razumeju.
„Mađari žele da žive u redu, miru i sigurnosti. Mađari ne žele haos”, rekao je Orban i dodao da se te vrednosti ne podrazumevaju već da se za njih treba izboriti.
Orban je nove policajce pozvao da zaštite „Evropu, Mađarsku i granice” i da budu humani dok beskompromisno primenjuju mađarske zakone.
Prema njegovim rečima, Mađarska ima pravo da utvrdi ko može da uđe u zemlju i obavezna je da osigura da svi ulasci budu u skladu sa zakonima zemlje.
Orban je istakao da će prema novim zakonskim merama, koje stupaju na snagu sutra, svaki nelegalan ulazak u zemlju biti smatran krivičnim delom a da će počinioci bii proterani ili smešteni u zatvor.
„Šverceri ljudi će se suočiti sa kaznama koje zaslužuju a koje su ozbiljne kao i činjenica da oni zarađuju na životima drugih ljudi”, rekao je Orban.
Na vladinom veb sajtu je saopšteno da je na današnjoj ceremoniji na Trgu heroja zakletvu dalo 868 novih policajaca.

Orban je rekao da razmere migracije zahtevaju da novi policajci počnu da rade pre okončanja školovanja kako bi branili suverenitet zemlje i lokalni način života.
Policija je saopštila da su mađarske vlasti otvorile dva privremena centra za prihvat u zapadnim gradovima Kormendu i Sentgotardu.
Fotoreporter Rojtersa u mestu Roske na južnoj granici sa Srbijom rekao je da je nekoliko hiljada izbeglica vozovima odvedeno prema granici sa Austrijom.
Mađarske vlasti od sutra će, kako navodi Rojters, primati i početi da procesuiraju zahteve za azil na granici, a azilante prevoziti u prihvatna mesta u zemlji. Oni migranti koji odbijaju da sarađuju biće držani na granici, a uhvaćeni u ilegalnom prelasku granice suočiće se sa hapšenjem i mogućim smeštanjem u zatvor.
„Novi propisi koji stupaju na snagu sutra, ojačaće zaštitu mađarske granice”, rekao je Orban novim policajcima.
------------------------------------------------------------------------------------------
Od ponoći stupa na snagu novi zakon o zaštiti granice
BUDIMPEŠTA– U Mađarskoj će od ponoći stupiti na snagu paket amandmana kojima se poostravaju zakoni o zaštiti granice i migraciji, usvojen u parlamentu 4. septembra.
Dan uoči najavljene primene pooštrenih mera na mađarsko-srpskoj granici, kod mesta Reskea, raspoređeno je jutros pet kamiona vojnika i oklopnih vozila Hamer, javila je državna televizija M1.
Takođe za sutra, najavljena je sednica vlade Viktora Orbana na kojoj će se raspravljati o mogunćnosti proglašenja vanredne situacije, preneo je radio Slobodna Evropa.
Novine koje nove mere podrazumevaju su i učešće vojske u kontroli granice, krivično gonjenje onih koji su je ilegalno prešli, kao i ubrzani procesi razmatranja zahteva za azil.
Mađarski mediji pišu da će uvođenje vanrednog stanja u zemlji pojačati kritiku koju Mađarska trpi zbog svog odnosa prema izbeglicama.
Pozivajući se na nezvanične izvore, mediji u Budimpešti pišu da pooštrene mere na granici, prema najnovijim izmenama zakona, podrazumevaju deportaciju u zemlju iz koje je pokušan ulazak u Mađarsku svakoga ko nema šengensku vizu na granici.
(Foto Beta-AP)
Ukoliko izbeglice na granici sa Mađarskom zatraže azil, ponovo bi bile deportovane, pod izgovorom da su azil morale da zatraže u zemlji iz koje pokušavaju da pređu u Mađarsku.
Ukoliko migranti uspeju da ilegalno pređu granicu i uđu u Mađarsku, po zakonu te zemlje automatski čine krivično delo. Istu odgovornost snosiće ukoliko se penju na ogradu, ruše je, seku ili na bilo koji drugi način oštećuju. Kazna za to, po novom zakonu, bila bi „kućni pritvor”. Međutim, s obzirom na to da su u pitanju izbeglice koje nemaju adresu u Mađarskoj, automatski se šalju u ograđeni kamp, gde će im u roku od osam dana biti suđeno.
Prema novom mađarskom zakonu, koji se u osnovi kosi sa zakonima EU, izbeglice, koje bi bile tretirane kao optuženici, na suđenje bi išle bez prevodioca. Njihova dokumenta se neće prevoditi, ne dobijaju prevedenu kopiju optužbi za koje se terete, ali ni presude koju im sud odredi, preneo je mađarski portal Index.hu.
Maloletne izbeglice, prema tom portalu, neće imati poseban tretman, već će im se, takođe, suditi.
U meduvremenu, vlada Madarske saopštila je da je odustala od uspostavljanja kontroverznih „tranzitnih zona” na granici sa Srbijom, gde su vlasti te zemlje nameravale da drže tražioce azila dok se rešavaju njihovi zahtevi.
Ovakav potez je usledio nakon što je agencija Ujedinjenih nacija za izbeglice (UNHCR) kritikovala taj predlog, jer bi zone bile uspostavljene na maloj „ničijoj” teritoriji pre mađarske granice, pa se postavlja pitanje jurisdikcije, navodi „Slobodna Evropa”.
Prema planovima Budimpešte, postojace „dve vrste ljudi” na granici - oni koji će podneti zahtev za azil i oni koji to neće učiniti.
Prva grupa imaće slobodu kretanja unutar zemlje, a oni koji ne budu tražili azil će ostati na granici ili u Srbiji, navode madarski mediji.
UNHCR je u međuvremenu upozorila da nove mere koje Mađarska uvodi, mogu da izazovu dodatni haos u toj zemlji.
Direktor te Agencije, Vensan Koštel, upozorio je i na proglašenje ilegalnog prelaska granice kriminalnim delom, može da prekrši Konvenciju UN o izbeglicama, ako uključi i tražioce azila.
Prema paketu amandmana koji su poslanici mađarskog parlamenta, velikom većinom, usvojili 4. septembra, prelazak i oštećenje pogranične ograde smatraće se krivičnim delom, a ilegalan prelazak granice će nositi maksimalnu kaznu od tri godine zatvora.
Izbeglice će ubuduće moći da podnesu zahteve za azil na samim graničnim prelazima, a proces razmatranja tih zahteva će biti ubrzan.
Mađarska gradi ogradu duž granice sa Srbijom, nadajući se da će tako ublažiti veliki priliv izbeglica. Poslednjih meseci su u Mađarsku ušle desetine hiljada izbeglica i migranata, uglavnom iz Sirije i Avganistana.
------------------------------------------------------------------------------------------
Orban: Od ponoći odbijamo veliki broj zahteva za azil
BUDIMPEŠTA – Premijer Mađarske Viktor Orban očekuje da će od ponoći, kada na snagu stupe novi, strožiji propisi, veliki broj zahteva za azil biti odbijen, prenela je mađarska televizija TV2.
„Ako se neko deklariše kao izbeglica, pošto nije podneo zahtev za azil u Srbiji, njegov zahtev će biti odbijen u Mađarskoj, pošto je Srbija bezbedna zemlja, dodao je Orban”, prenosi MTI.
On je takođe naveo da su veće šanse da njegova vlada proglasi krizno stanje nego da to ne učini, u svetlu očekivanog većeg broja izbeglica, koje pokušavaju da uđu u Mađarsku pre nego što na snagu stupi izmenjeni, strožiji zakon o državnoj granici, prenosi Rojters.
(Foto Beta-AP)
Premijer Mađarske je rekao da nikakvi kampovi za izbeglice neće biti formirani u Mađarskoj, prenosi agencija MTI.
„Granica nije hermetički zatvorena, ali mi samo sprovodimo zakone koji su svakako bili na snazi”, rekao je Orban, dodajući da ni do sada nije bio dozvoljen prelazak granice van zvaničnih prelaza.
------------------------------------------------------------------------------------------
Mađarska zatvorila vazdušni prostor
BUDIMPEŠTA – Mađarska je zatvorila svoj vazdušni prostor u širini 20 kilometara od srpske granice i do visine od 1.350 metara, saopštila je večeras Agencija za nacionalni transport.
Zatvaranje je stupilo na snagu u ponoć 10. septembra i ima za cilj da osigura policji, vojsci i hitnoj medicinskoj pomoći da mogu bezbedno da koriste vazdušni prostor za obavljanje dužnosti, koje su u vezi sa upravljnajem migrantskom krizom, navodi se u saopštenju.
Zatvaranje, koje ostaje na snazi do daljnjega, ne utiče na redovne međunarodne putničke letove, dodaje se u saopštenju, koje prenosi Rojters. 
------------------------------------------------------------------------------------------
Ivanišević: Srbija neće primati izbeglice nazad iz Mađarske
SUBOTICA – Srbija neće prihvatiti izbeglice koje Mađarska bude htela da vrati nazad, po cenu da i Srbija rasporedi svoju Vojsku na granici, izjavio je večeras u Subotici državni sekretar u Ministarstvu rada, zapošljavanja, boračkih i socijalnih pitanja Nenad Ivanišević.
On je pred početak skupa posvećenog ljudskim pravima izbeglica rekao novinarima da će Srbija primati nazad ljude na koje se odnosi readmisija, ali da se to ne odnosi na najveći deo izbeglica koji je ilegalno prešao iz Srbije u Mađarsku.
„Mi nikog nećemo da primimo. Zna se šta je readmisija. I po readmisiji ćemo ljude primati. Svi ljudi koji su prešli u Mađarsku, nećemo ih primiti, po cenu da i Srbija postavi Vojsku na granici. Nećemo prihvatiti taj broj izbeglica koji Mađarska vraća. I to jeste naš stav od danas i to treba svi da znaju”, rekao je Ivanišević.
On je precizirao da sporazum o readmisiji jasno precizira kako se po Međunarodnom pravu vrši readmisija.
„Vrši se uz utvrđivanje zemlje porekla i, pre svega, zemlje državljanstva. Dakle, ukoliko žele da vraćaju ljude – moraće da ih vrate u Grčku. To je prva zemlja ulaska u Evropsku uniju”, dodao je on.
Upitan kako će Srbija sprečiti povratak izbeglica, Ivanišević je rekao da će država „ako bude trebalo preduzeti sve ono što može da preduzme”.
------------------------------------------------------------------------------------------
Vulin: Migranti neće moći nazad iz Mađarske
BEOGRAD – Migranti koji ne uspeju da pređu mađarsku granicu i ostanu na ničijoj zemlji moći će da se vrate u Srbiju i borave u prihvatnim centrima, dok oni koji pređu u Mađarsku, ali na budu vraćeni u Srbiju neće biti prihvaćeni, izjavio je večeras ministar Aleksandar Vulin.
Vulin je objasnio da oni migranti koji pređu u Mađarsku i budu evidentirani u toj zemlji, a nakon toga na silu vraćeni u Srbiju, neće biti prihvaćeni.
(Foto Beta-AP)
„Mi nikoga na silu nećemo zadržavati na našoj teritoriji i samim tim nećemo dozvoliti nijednoj zemlji da na silu i bez odgovarajuće zakonske procedure i readmisije bilo koga vrati na našu teritoriju”, rekao je Vulin Tanjugu.
Upitan šta će biti sa tim migrantima, Vulin je rekao da to više neće biti odgovornost Srbije.
„To više nije naša odgovornost, oni su na teritoriji Mađarske i očekujemo od mađarske države da se prema njima ponaša kako dolikuje”, rekao je Vulin. 
------------------------------------------------------------------------------------------
Ivanišević: Za građane Srbije nema promena u putovanju
SUBOTICA –Suspendovanje Šengenskog sporazuma i uvođenje granične kontrole u pojedinim zemljama Evrope za građane Srbije neće značiti nikakvu promenu, izjavio je večeras u Subotici državni sekretar u Ministarstvu za rad, zapošljavanje, boračka i socijalna pitanja Nenad Ivanišević.
On je pred početak skupa posvećenog ljudskim pravima izbeglica rekao novinarima da ni jedan građanin Srbije neće osetiti bilo kakvu promenu u svom kretanju u Evropi, jer se promene odnose isključivo na izbeglice.
„Svi građani će putovati normalno”, rekao je Ivanišević.
„Naravno, podsetićemo se kako izgledaju granice, malo smo bili zaboravili, ali u svakom slučaju jeste dobro možda da se podsetimo tih nekih stvari da ih mi nikada ovde ne bi primenjivali. Ja moram sa ponosom da kažem – mi zidove podizati nećemo i granice nećemo zatvarati”, rekao je Ivanišević.
Prema njegovim rečima, u Srbiji je trenutno smanjen broj izbeglica, a nema ni najava da su krenule nove izbeglice ka našoj zemlji.
------------------------------------------------------------------------------------------
Prelaz Horgoš 2 zatvoren uoči ponoći
HORGOŠ – Zvanični granični prelaz „Horgoš 2” dvadesetak minuta uoči stupanja na snagu zakona koji uvodi rigoroznije mere za ulazak izbeglica u Mađarsku je zatvoren, javlja izveštač Tanjuga sa lica mesta.
Na tom graničnom prelazu uoči ponoći okupljeno je više stotina izbeglica kojima policija ne dozvoljava da pređu granicu.
Mađarska policija je prisutnim izbeglicama saopštila da se na svakih 35 metara duž granice nalazi po jedan policajac ili vojnik te su upozoreni da ne pokušavaju da na taj način pokušaju da pređu na teritoriju Mađarske.

Nemačka i dalje otvorena za izbeglice
Od našeg dopisnika
Frankfurt, Hajdelberg – Uprkos bombastičnim medijskim zaključcima da je Berlin zatvorio granice, srušio Šengenski sporazum i onemogućio izbeglicama da uđu na nemačku teritoriju, vrata Nemačke su i dalje otvorena za izbeglice koje beže sa Bliskog istoka i severne Afrike. Bar tako izveštavaju reporteri sa nemačko-austrijske granice, koji svedoče da nemački policajci posle nasumičnih kontrola ljudi koji prelaze granicu, ukoliko naiđu na primer na izbegle iz Sirije, pregledaju njihove pasoše, a potom ih isprate do najbližeg centra za prihvat izbeglica.
Osim toga, nemačka železnica je obnovila železnički saobraćaj između Nemačke i Austrije, a to što je Berlin uveo privremene granične kontrole samo je izazvalo višekilometarske kolone vozila na autoputevima koji je povezuju sa Austrijom.
Dok je zvanični Brisel ocenio da je odluka Berlina u skladu sa Šengenskim sporazumom, mnogi lideri i ministri ističnoevropskih zemalja članica Evropske unije požurili su da ocene da je ovo dokaz da je Angela Merkel shvatila da su oni u pravu kada tvrde da ne bi trebalo primati izbeglice.
Međutim, ovim potezom Berlin zapravo ne odustaje od svoje politike prihvata izbeglica, već želi da izvrši pritisak na ostale zemlje EU koje su se oglušile o nemačke zahteve da se uspostavi zajedničko evropsko rešenje za izbegličku krizu. Nemačka ovim nastoji da osigura da ne dođu bezmalo sve izbeglice isključivo na njenu teritoriju, a pri tom pritiska dve grupe zemalja članica EU.
U prvoj su zemlje EU, poput Grčke i Italije, na čije tlo izbeglice prvo stupaju, a koje su minulih meseci počele da zaobilaze pravila EU o azilantima te ih ne registruju revnosno već ih puštaju da nesmetano odu ka severu Evrope. U drugoj grupi su zemlje u nemačkom okruženju ili na izbegličkoj ruti, kao što su Mađarska, Slovačka, Poljska i Češka, a koje ne žele da prihvate da EU uspostavi „pravednu raspodelu” 160.000 izbeglica. Tako se procenjuje da će se izbeglički talas sada preusmeriti na zemlje centralne i istočne Evrope, što će ih naterati da prihvate ideju o obavezujućim kvotama o prihvatu izbeglica, jer bi time udomile manje izbeglica nego što bi moglo da im zaista dođe.
„Džin neće da dozvoli da ga doveka muče patuljci”, ističe belgijski dnevni list „Standard”, dodajući da ima malo vremena da se spreči katastrofa i da će u nemačkoj javnosti rasti ljutnja što ostali evropski partneri nisu previše voljni da se ponašaju kao Evropljani.
U nemačkoj javnosti se zaista uvećava nezadovoljstvo što pojedine zemlje EU odbijaju izbeglice pa, na primer, Poljska koja ima oko 38 miliona stanovnika odbija da primi više od 2.000 izbeglica, dok Nemačka ima duplo više stanovnika a primila je bezmalo pola miliona izbeglih (uključujući i tražioca azila koji su došli sa zapadnog Balkana).
Da Nemci ne planiraju da blindiraju granicu za izbeglice svedoči i pismo koje je nemački vicekancelar Zigmar Gabrijel poslao članovima svoje Socijaldemokratske partije u kojem ističe da postoji mnogo znakova da će Nemačka ove godine primiti „ne 800.000 izbeglica, kao što je predvidelo ministarstvo unutrašnjih poslova, već milion”.
„Neaktivnost Evrope u izbegličkoj krizi dovela je Nemačku u međuvremenu do granice svojih kapaciteta (uključujući i tražioca azila koji su došli sa zapadnog Balkana).
I portparol kancelarke Angele Merkel Štefen Zajbert juče je istakao da Nemačka ne zatvara svoja vrata za izbeglice već su drastične mere bile nužne kako bi se dovelo u red poštovanje procedure traženja i dodele azila.
„Privremene granične kontrole nisu isto što i zatvaranje granica. To je potpuno drugačije. Izbeglice će nastaviti da dolaze u Nemačku i mi se nadamo da će se dešavati na uređeniji način”, istakao je Zajbert, dodavši da je ova mera bila neophodna i iz bezbednosnih razloga kako bi vlasti mogle da registruju svaku osobu koja dođe.
U međuvremenu pogranične kontrole na unutrašnjim granicama šengenskog prostora počele su i Slovačka, Češka i Austrija, a prema Šengenskom sporazumu, ove privremene mere imaju pravo da koriste do 30 dana. Od nedelje, kada su uvedene kontrole, nemačka policija je uhapsila tridesetak trgovaca ljudima i 90 imigranata. Prema rečima ministra unutrašnjih poslova nemačke pokrajine Bavarske Joakima Hermana, privremene granične kontrole mogle da ostanu na snazi „najmanje nekoliko nedelja”.
„Moramo da uspostavimo stroge kontrole, jer smo shvatili u poslednjih nekoliko dana da nisu baš svi koji dolaze izbeglice”, rekao je Herman. „Pogranične kontrole ne znače da neće više izbeglica dolaziti u Nemačku... ali desetine hiljada onih koji se kreću centralnom Evropom ne mogu više biti primljene”.
S druge strane, Herman i nemački savezni ministar Aleksander Dobrint najavili su da će ubuduće izbeglice u Nemačku dolaziti specijalnim vozovima kako bi se bolje organizovao njihov prihvat.
„To nam daje šansu da organizujemo vozove i takođe kontrolišemo gde dolaze”, rekao je Dobrint, dodajući da će to olakšati posao policije.
U razgovoru za „Frankfurter algemajne cajtung” nemački ministar finansija Volfgang Šojble istakao je da Nemačka može i mora da reši ovu krizu.
„Naravno, ne možemo da ovde u centralnoj Evropi rešimo problem sedam milijardi ljudi na svetu. Ali, nećemo okrenuti leđa ljudima koji su došli u Evropu jer nisu mogli ništa drugo. I ne možemo da dozvolimo da se oni bace u Sredozemno more”, rekao je Šojble i dodao da „što više Nemaca uzme učešće u rešavanju problema izbeglica, to će više zemlja biti spremno da učini isto”.
</div>
  </body>
 </text>
</TEI>