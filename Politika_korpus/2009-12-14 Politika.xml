<TEI version="3.3.0" xmlns="http://www.tei-c.org/ns/1.0">
 <teiHeader>
  <fileDesc>
   <titleStmt>
    <title>The shortest TEI Document Imaginable</title>
   </titleStmt>
   <publicationStmt>
    <p>First published as part of TEI P2, this is the P5
         version using a namespace.</p>
   </publicationStmt>
   <sourceDesc>
    <p>No source: this is an original work.</p>
   </sourceDesc>
  </fileDesc>
 </teiHeader>
 <text>
  <body>
Ribe iseljene iz Aleksandrovačkog jezera
Prva faza revitalizacije Aleksandrovačkog jezera biće završena krajem godine, budući da će radovi na uklanjanju velike količine mulja trajati duže od planiranog. Kako kaže Igor Andonov, zamenik gradonačelnika Vranja završetak posla ni ukom slučaju neće biti doveden u pitanje.
Dragan Stojković direktor Direkcije za izgradnju Vranja kaže da je novac za obnovu jezera obezbedila republička Direkcija za vode u iznosu od 24 miliona a Fond za zaštitu životne sredine je obezbedio 9,5 miliona dinara. -Imali smo problem sa meštanima sela Donja Otulja oko vodozahvata, jer su se plašili da će ispuštanjem vode doći do sušenja njihovih bunara, ali je to na obostrano zadovoljstvo rešeno. Udruženje ribolovaca u Leskovcu je izvršila preseljenje riba iz jezera i one će biti sačuvane. Izvođač radova preduzeće za puteve „Vranje” iz Vranja koji je angažovao „Vodogradnju” kao suizvođača, za sada, i pored teškoća zbog velikog mulja, radove obavljaju po utvrđenoj dinamici, kaže Stojković.
Inače, velika količina mulja u Aleksandrovačkom jezeru značajno je usporila planirane radove, a njegovo uklanjanje dodatno je poskupelo troškove revitalizacije ovog nekada veoma popularnog izletišta Vranjanaca. Međutim, ono što je planirano u prvoj fazi revitalizacije biće završeno. Kako ističu u Vranju zabrinjavajuće je to da do trenutka kada je pokrenuta inicijativa za očuvanje i zaštitu jezera, nije preduzeto ništa da se jezero uredi i sačuva, već se ogromna količina mulja taložila na dnu jezera više od 40 godina.

Lakše do Kembridža
Nije problem završiti Kembridž, već kako se upisati. Mi taj kvalitet u Srbiji imamo, samo je potrebno ohrabriti mlade da pokušaju. Mi ćemo im objasniti šta treba da urade, kada da počnu da se pripremaju, koji tip studija da odaberu… Ukoliko budu primljeni, mi ćemo im pomoći finansijski, uz obavezu da se po završetku studija vrate u Srbiju i stave na raspolaganje vladi, rekao je juče Mihail Petreski, član Nadzornog odbora „Aseko SEE”, najavljujući osnivanje fondacije za finansijsku pomoć studentima iz Srbije koji će studirati na Kembridžu.
Planirano je da fondu na raspolaganju bude do pola miliona evra, Kembridž je takođe obećao pomoć, a očekuje se i podrška Vlade Srbije za ovaj projekat, odnosno da vlada odredi u kojoj su joj oblasti potrebni stručnjaci.
Nebojša Radić, profesor Univerziteta u Kembridžu i trener studentskog košarkaškog tima koji je sa nekoliko svojih studenata ove nedelje u Beogradu, objasnio je da je cilj ove posete da podstakne mlade u Srbiji da razmišljaju o daljem usavršavanju i povezivanju sa vršnjacima širom sveta. On je rekao da ovaj prestižni svetski univerzitet nije teško završiti – podaci govore da u roku diplomira 99,6 odsto studenata, već da je najveći problem upisati se i da se zato došlo na ideju o osnivanju fondacije ovakve vrste.
Miloš Puzović, koji je upravo doktorirao na Kembridžu, pričajući svoj životni put od gimnazije u Čačku do univerziteta u Engleskoj, objasnio je da školarina nije visoka, 3.000 funti godišnje, ali da je pravi problem razlika od 10.000 funti, koliko plaćaju studenti koji nisu iz Evropske unije, kao i dodatni troškovi koji iznose oko 18.000 funti. Njegove kolege i saigrači Damjan Pfajfar, Nikolaus Bamiedakis i Ričard Martin rekli su da većina diplomaca jako brzo dolazi do vodećih pozicija u konsultantskim firmama i univerzitetima u svetu i sa osmehom dodali da su oduševljeni kvalitetom košarke u Srbiji, ali i noćnim životom Beograda.
Tokom posete, koju je kompanija „Aseko SEE” organizovala pod od pokroviteljstvom Ministarstva inostranih poslova Srbije, studenti Kembridža srešće se sa rektorom Beogradskog univerziteta i državnim zvaničnicima, učestvovaće na panelu o reformi obrazovanja i odigrati utakmice sa juniorskim košarkaškim timovima Partizana, FMP-a i Fakulteta organizacionih nauka.

Novi grip pomera zimski raspust
Ministar prosvete Žarko Obradović izjavio je sinoć da će prvo polugodište u školama u Srbiji zbog gripa biti prekinuto u petak 18. decembra i nastavljeno od 11. januara do 22. januara, a da će drugo polugodište početi 25. januara.
Ministar je objasnio da će prvi radni dan biti 11. januar i da će prvo polugodište biti završeno 22. januara, da bi nastavnici stigli da zaključe ocene.
Pomeranje početka zimskog raspusta, smatraju stručnjaci, dobra je mera u borbi protiv novog gripa, jer je epidemiološka situacija u Srbiji u pogoršanju, a prethodno produžen jesenji odmor za školarce uticao je da se spreči masovno obolevanje od virusa H1N1.
Epidemiolog Predrag Kon je objasnio da postoji mogućnost da se donese i zabrana javnog okupljanja, precizirajući da će takva mera biti na snazi samo ako dalji razvoj epidemiološke situacije pokaže da je to neophodno. On je istakao da bi u ovoj situaciji bilo besmisleno zabraniti javna okupljanja, održavanja koncerata ili slično, ali da bi, ako bi se pojavilo masovnije obolevanje i umiranje od novog gripa, takva mera mogla da bude doneta.
Ministar zdravlja profesor dr Tomica Milosavljević objasnio je juče da vakcinacija protiv novog gripa počinje u četvrtak i da će biti besplatna za sve građane.
– Prvo će biti vakcinisane prioritetne grupe, odnosno hronični bolesnici, trudnice, deca starija od šest meseci, pripadnici vojske i policije i zaposleni u javnim službama. Kad od 17. decembra počne vakcinacija, ovaj proces će teći kontinuirano jer je to najbolja zaštita stanovništva, a siguran sam da će svaki građanin znati dobro da proceni sopstvenu odluku o vakcinisanju – istakao je ministar zdravlja.
U domovima zdravlja kažu da su spremni za početak sprovođenja procesa vakcinacije i da svi oni koji se nalaze u prioritetnim grupama dobro znaju za preporuku da treba da prime cepivo.
– Pacijenti su informisani i očekujemo da će se odazvati apelima za primanje vakcine, kao najbolje zaštite od gripa. Dobili smo spiskove zaposlenih u javnim preduzećima koji se nalaze u našoj opštini, pa ćemo se sa ljudima iz tih kompanija dogovarati kada će ko dolaziti na vakcinisanje. Najvažnije je da po 10 ljudi bude u istom trenutku na mestu gde će dobiti vakcinu, jer kad se otvori kutija mora da se iskoristi 10 doza istog trenutka – rekla je dr Mirjana Velimirović, direktorka beogradskog doma zdravlja „Savski venac”.
Zorica Marinić, iz Doma zdravlja u Sečnju, kaže da su izabrani lekari već kontaktirali sa najugroženijim pacijentima i da će čim vakcine budu stigle u njihovu zdravstvenu ustanovu početi imunizaciju.
Inače, nove doze vakcina stižu danas u Srbiju. Kompanija „Jugohemija” juče je preuzela novi kontingent od 120.000 cepiva protiv virusa H1N1 farmaceutske kuće „Novartis”, iz njene fabrike u italijanskom gradu Sijeni. Vakcine će specijalnim kamionima-hladnjačama biti dopremljene do Instituta „Torlak” u Beogradu.
Iako je ovih dana u pojedinim medijima „prozivana” kompanija „Novartis” zbog toga što nije na vreme isporučila dogovorene doze vakcine, u „Jugohemiji” kažu da nisu mogli da uvoze nove doze dok se ne dobije rešenje o registraciji vakcina i da će ukupno biti isporučeno više cepiva nego što je ugovorom dogovoreno.
U „Jugohemiji” kažu da očekuju da će do 25. decembra stići još 360.000 doza.
Pošto kompanija „Novartis” nije ispunila obavezu o isporuci 500.000 doza vakcine, Republički zavod za zdravstveno osiguranje je protekle nedeljetražio od Ministarstva zdravlja da se izjasni da li kašnjenje isporuke vakcine utiče na blagovremenu vakcinaciju stanovništva i da li uopšte ima smisla kupovati vakcinu. Kompanija „Novartis” je, prema ugovoru koji je potpisan 13. novembra sa RZZO, bila dužna da najduže u roku od 25 dana isporuči prvu količinu od 500.000 doza. Taj rok je istekao 8. decembra. „Novartis” je zatim RZZO obavestio da je potražnja za vakcinama povećana u svim zemljama i da isporučuje vakcine čim ih skine sa proizvodne trake.
Danijela Davidov-Kesar
---------------------------------------------------------------------
Od virusa H1N1 umrle 34 osobe
U Srbiji je, prema podacima Nacionalne laboratorije „Torlak”, potvrđeno 477 slučajeva obolevanja od novog gripa, dok su registrovana 34 smrtna ishoda, saopštio je Institut za javno zdravlje Srbije „Batut”. Na bolničkom lečenju nalazi se 650 osoba sa oboljenjima sličnim gripu, od kojih su 24 na respiratoru. Najčešći faktori rizika identifikovani kod umrlih osoba su dijabetes, kardiovaskularna oboljenja i gojaznost. Od 477 laboratorijski potvrđenih slučajeva, 72 se dovode u vezu sa putovanjem.

Početak vakcinacije očekuje se 17. decembra
BEOGRAD – Očekuje se da će vakcinacija protiv novog gripa početi u četvrtak, 17. decembra, u podne istovremeno u svim zdravstvenim ustanovama, rekao je danas ministar zdravlja Srbije Tomica Milosavljević.
On je na konferenciji za novinare rekao da se očekuje da će Agencija za lekove i medicinska sredstva Srbije do srede, 16. decembra uveče, završiti analizu kvaliteta vakcine protiv novog gripa, posle čega može da počne proces vakcinacije koji će teći kontunirano.
Milosavljević je istakao da je vakcina najbolja zaštita protiv novog gripa i da se očekuje da će se njom zaustaviti dalje širenje epidemije.
On je kazao da će, na osnovu procene epidemiologa, Ministarstvo prosvete sutra razmatrati mogućnost da zimski raspust počne ranije, 21, umesto 30. decembra.

Izvinjenje Britancima zbog kanibalizma
VANUATU – Stanovnici ostrva Vanuatu izvinili su se potomcima dvojice britanskih misionara koje su njihovi preci pojeli pre 170 godina.
Tu sudbinu doživeli su Džon Vilijams i Džon Haris, koji su na ostvrima u pacifiku pokrštavali pripadnike paganskih plemena.
Kad su stigli na ostvro Eromango, koje je sada u sastavu države Vanuatu, domoroci su ih ubili i pojeli.
Vilijamsov potomak Čarls Vilijams doputova je na to ostrvo kako bi mu bilo uručeno zvanično izvinjenje zbog tog brutalnog čina.
Predstavnici plemena su izjavili da su tim izvinjenjem sa sebe skinuli kletvu.

Veljović: Crna Gora nije kriminalna
PODGORICA – Direktor crnogrske Uprave policije Veselin Veljović demantovao je optužbe crnogorske opozicije da je Crna Gora država organizovanog kriminala, istakavši da u je ovoj državi sve manje krivičnih dela.
„Crna Gora nije država organizovanog kriminala i korupcije”, rekao je Veljović, naglasivši da Uprava policije poslednjih godina konstantno beleži smanjenje broja krivičnih dela i pad stope kriminaliteta.
U 11 meseci ove godine, u odnosu na isti period lane, evodentirano je smanjenje kriminaliteta za 2,7 odsto.
„Procenat rasvetljenih krivičnih dela sa nepoznatim počiniocem u ovom periodu iznosi preko 65 odsto, što se tretira kao izuzetan rezultat”, kazao je Veljović podgoričkoj „Pobjedi”.
On je rekao da je u 11 meseci ove godine Uprava policije Specijalnom i drugim nadležnim tružiocima prijavila 106 osoba zbog osnovane sumnje da su počinile 173 krivična dela s koruptivnim elementima.
„Na osnovu rezultata policijske istrage sumnja se da je ovim krivičnim delima pričinjena materijalna šteta veća od milion evra , a jedan broj koruptivnih krivičnih dela je pokriven i u policijskim akcijama protiv organizovanog kriminala”, rekao je Veljović.

Vozači i dalje bahati
BEOGRAD – Veliki broj beogradskih vozača kao da ne mari za početak primene znatno strožeg zakona o bezbednosti saobraćaja, naročito u jutarnjim i popodnevnim špicevima na gradskim ulicama, prenela je gradska uprava.
Vožnja „žutim trakama”, korišćenje mobilnih telefona, nevezivanje sigurnosnog pojasa, prelazak preko pune linije ili na „crveno”, kao i vožnja neprilagođenom brzinom - samo su neki od prekršaja koje je zabeležio reporter Beoinfa.
Prvi „test” obavljen je u popodnevnom špicu u Bulevaru despota Stefana, bivšoj ulici 29. novembra.
Iako je u ovom bulevaru desna traka rezervisana za vozila javnog gradskog prevoza, uz jasno postavljene table sa informacijom i obeleženu signalizaciju, kada je gužva vozači ne prezaju da se uvuku između autobusa i taksi vozila kako bi što pre stigli do cilja.
Neretka je i pojava da na skretanju iz ove u Takovsku ulicu vozači preko pune linije obilaze autobuse, ugrožavajući i pešake na prelazu i vozila koja dolaze iz suprotnog pravca.
Bilans ovog „testa” jeste sledeći u periodu od 16.15 do 16.45 čak 72 automobila koristilo je u kraćem ili dužem periodu ‑žutu traku.
Ako se uzme u obzir da u proseku na svake dve sekunde prođe jedan automobil, bezmalo svaki deseti vozač prekršio je ovo saobraćajno pravilo. U pola sata pet vozača iskoristilo je „žutu traku” i za zaustavljanje, pa iako ono nije dugo trajalo, kolona se začas napravila.
Najdrastičniji primer učinio je jedan vozač koji je čekao „zeleno svetlo” uporedo sa autobusom, da bi po kretanju presekao put vozaču javnog gradskog prevoza ulazeći u „žutu traku”, zbog čega je on bio prinuđen da naglo koči. Vozač autobusa nije se čak ni oglasio sirenom, verovatno već naviknut na ovakvu bahatost.
Pešaci uglavnom na isti način komentarišu osionost vozača automobila u ovom delu grada.
„Bez saobraćajne policije ništa ne može da se dovede u red, Treba postaviti saobraćajca na svakih dvadesetak metara ili bar pored svake od ovih tabli, na kojima jasno piše da se ulazi u zonu žutih traka u vremenskom periodu od 7 do 9 i 14 do 18 časova.”
„Bilo bi bolje da policija ima mogućnost da ih isključi iz saobraćaja, pa da na pola sata ohlade usijane glave” - samo su neki od komentara građana na autobuskim stajalištima.

Proglašen Statut AP Vojvodine
Novi Sad – AP Vojvodina od juče ima svoj novi najviši pravni akt: pokrajinski parlament je na svečanoj sednici proglasio Statut APV i time omogućio da nakon objavljivanja odluke u „Službenom listu” APV ubrzo počne da primenjuje ovaj dokument.
Za Statut je od 89 prisutnih poslanika glasalo 86 članova vladajuće koalicije (skupština ima 120 poslanika). Tri poslanika DSS-a bila su protiv, cela poslanička grupa SRS-a je pre glasanja demonstrativno napustila sednicu, a članovi SNS-a nisu ni došli na zasedanje. Od opozicionih poslanika u sali su ostali članovi DSS-a uz obrazloženje da to čine samo zato jer ne žele da dozvole da Statut bude jednoglasno usvojen.
Obraćajući se poslanicama predsednik parlamenta Šandor Egereši je ukazao da se odredbama Statuta politička budućnost Srbije i Vojvodine utemeljuje kroz nužnost jačanja demokratskih institucija i decentralizacije, jačanja evropskog partnerstva i regionalizacije Republike Srbije. On je ocenio da je ovo važan korak ka jačanju procesa institucionalne konsolidacije Republike Srbije, ali i za unapređenje regionalne stabilnosti.
,,Mi nismo ovde da bismo ograničavali već proširivali vlast građana i njihova prava. Nećemo se pravdati zato što sprovodimo volju građana i nećemo tu volju dokazivati nikome ko ne želi da je razume. Ako se neki stvarno plaše da ćemo mi otići od nas, takvi o svima nama ništa ne znaju”, rekao je predsednik Izvršnog veća i buduće vlade Vojvodine Bojan Pajtić.
On je upozorio da ,,dokument koji danas proglašavamo nije volja političke elite nego volja građana”. Podsećajući da stanovnicima Vojvodine Statut donosi 152 nove nadležnosti, Pajtić je naglasio da su ,,oni na svojoj koži osetili da je centralizam odavno prevaziđen i da im devedesetih godina ništa dobro nije doneo”.
Poslanici SRS-a i DSS-a su, međutim, kroz ukazivanje na povrede poslovnika opovrgli argumente poslaničke većine i oštro osudili donošenje Statuta, tvrdeći da je reč o separatističkom aktu koji vodi razbijanju Srbije. Neposredni povod sukoba opozicije i predstavnika vladajuće većine bila je odluka da se ne vodi rasprava o jedinoj tački dnevnog reda jučerašnje sednice.
Iako je ranije najavljeno da je poziv da prisustvuju svečanom proglašenju Statuta upućen predsedniku Srbije Borisu Tadiću, premijeru Mirku Cvetkoviću i predsednici Skupštine Srbije Slavici Đukić-Dejanović, oni se juče nisu pojavili na skupu u zdanju nekadašnje banovine. „Politici” je u Predsedništvu Srbije rečeno da nije bilo dogovoreno da predsednik Tadić prisustvuje proglašenju Statuta u Novom Sadu.  Slavica Đukić-Dejanović je uputila telegram Skupštini Vojvodine u kojem je izostanak na zasedanju Skupštine APV obrazložila neophodnošću da prisustvuje istovremenom zasedanju Narodne skupštine Srbije o Predlogu zakona o budžetu za narednu godinu.
Poslanici su juče na novoj sednici izglasali odluku o sprovođenju Statuta AP Vojvodine, kojom se, kako je rekao pokrajinski sekretar za propise, upravu i nacionalne manjine Tamaš Korhec, obezbeđuje uvođenje Statuta Vojvodine u postojeći pravni sistem.
–Usklađivanje pokrajinskih propisa sa Ustavom, zakonom i Statutom izvršiće se u roku od šest meseci od dana stupanja na snagu ove pokrajinske skupštinske odluke – rekao je Korhec.
S. Živković

Između bunta i farse
Srpsko društvo je i dalje dominantno konfliktno društvo. Istini za volju, tranzicija je, po svojoj suštini i toku, konfliktan i protivurečan proces. Međutim, uspešna društva tranzicije, kao što su Slovenija, Češka, Poljska, Mađarska, uspela su u relativno kratkom roku da izađu iz faze radikalnih industrijskih, socijalnih i političkih konflikata i krenu u pravcu uspostavljanja koncepta i prakse socijalnog mira i stabilnosti. Praksa potvrđuje da je uspešnost tranzicije u velikoj meri bila uslovljena dužinom najkritičnije faze – najbolnijih ekonomskih i društvenih reformi, koje imaju i najveću socijalnu, ekonomsku i moralnu cenu. Srbija se danas, dve decenije od pada Berlinskog zida i dalje nalazi pred delovima tog zida, koje nije uspela da sruši ili savlada – nezapočetim reformskim procesima na mnogim strateškim tačkama. S druge strane, iskustvo savremenog sveta potvrđuje da siromaštvo danas, na početku 21. veka, nije cunami ni zemljotres, nije zla sudbina pojedinih naroda već pitanje izbora odgovarajuće razvojne strategije i sposobnosti vladajuće strukture da takvu strategiju kreira i realizuje.
Činjenica da je socijalna cena tranzicije, ne samo ekonomski i socijalno neprihvatljiva već i za većinu radništva socijalno neizdrživa glavni je razlog i suštinska pokretačka snaga svih industrijskih i socijalnih konflikata koji potresaju Srbiju. Takvo dugotrajno nezadovoljavajuće ekonomsko i socijalno stanje u velikoj meri odlučujei o našoj svakodnevici. Mnogi nemaju više šta da izgube i zato svoje nezadovoljstvo i zahteve za socijalnom pravdom i pristojnom zaradom traže na ulici – kroz najradikalnije vidove protesta. Paralelno se događaju tri procesa, koja su suštinski povezana – porast najradikalnijih oblika radničkih, pa i studentskih protesta, porast uličnih obračuna kriminalaca i sve češće otvaranje narodnih kuhinja, koje su pokazatelj stalnog porasta broja gladnih i marginalizovanih. Logična je pretpostavka da se ova tri procesa mogu sastaviti u veoma neugodnu rezultantu.
Sve to ima za posledicu da se svakodnevno pred našim očima odigravaju protestna okupljanja, blokade puteva i pruga, štrajkovi glađu. Motivi za ovakve, u suštini očajničke poteze, u koje često spada i ugrožavanje sopstvenog života i zdravlja, u suštini su sadržani u izjavi jedne od radnica – štrajkača glađu u kragujevačkom „22. decembru”, koja je četrnaestog dana štrajka, kada su lekari saopštili da su svi štrajkači u smrtnoj opasnosti, samrtničkim glasom rekla novinarima – ne radi se samo o novcu, ponizili su nas kao ljude.
U takvim okolnostima, tvrdnje o sebičnosti učesnika u protestima, o ometanju saobraćaja i normalnog svakodnevnog života ljudi, ne samo da nemaju smisla, već ni efekta. Štaviše, mogu samo izazvati kontraefekte. Društvo se mora na odgovoran način suočiti s činjenicom da svakodnevno širom Srbije ima od 50 do 60 štrajkova, javnih protesta, odnosno neuralgičnih konfliktnih tačaka, koje se mogu definisati kao najvidljivije i najosetljivije tačke radničkog i građanskog nezadovoljstva. Radikalni oblici protesta na svojstven način potvrđuju ono što inače govore i relevantna istraživanja javnog mnjenja – mali stepen poverenja u sve aktere političkog života društva, a posebno u postojeće sindikate.
Protesti i blokade saobraćajnica u tom smislu nas upozoravaju da je društveni i ekonomski život na mnogim tačkama blokiran, da su pojedinačni životi velikog broja ljudi blokirani. Neizbežna posledica svega toga je da se društvo već dve decenije vrti u začaranom krugu krize i konflikata, u kojima se beskorisno i besmisleno troši ogromna individualna i društvena energija.
Profesor Megatrend univerziteta

Male, ali navalentne
Nekada smo ih uz ono čuveno „let’, let’ bubamaro” slali „u svet” sa dlana da nam donesu lepe vesti, sada one same dolaze i teško ih je skloniti sa dlana, ali i prozora, poda, kreveta. Jedan Lozničanin se tako prenerazio kada je nedavno sklonio prekrivač sa kreveta u vikendici i shvatio da se čitava kolonija preselila tu i „zacrvenila” ceo krevet da je lopatom morao da ih zgrće i izbacuje napolje.
– Bilo je najezda skakavaca, gubara, ali bubamara nikada! – žali se  čovek.
Poslednjeg meseca širom Srbije su primećeni rojevi bubamara. Čitave kolonije ovog, u narodu inače omiljenog, insekta skupljaju se na kućama, garažama, šupama, drveću... izazivajući čuđenje i nevericu.
Uporedo sa osvajačkim pohodom crvenih opnokrilaca krenula je i priča o „horor invaziji bubamara”: neki su tvrdili da su to mutanti koji su išetali iz laboratorija, drugi da je reč o „uvozu” iz Kine... Čak je osvanuo i natpis o ekološkoj katastrofi nastaloj u ime ekologije, ali i profita, jer se larve „kineske” bubamare brže razmnožavaju.
Da ne bi bilo rekla-kazala, odgovor smo potražili od najstručnije osobe – dr Ragiba Taldžija, poreklom iz Jordana, profesora entomologije na novosadskom  Poljoprivrednom fakultetu, čija su uska specijalnost predatori, prirodni neprijatelji štetnih insekata, među koje se ubraja i bubamara.
Odakle su stigle...
– Višebojna azijska bubamara (Harmoniaaxyridis) doneta je u Evropu iz SAD kako bi se ratari u plastenicima i staklenicima na biološki način, bez upotrebe hemikalija, borili protiv biljnih vaši. Međutim, dospela je u prirodu i nekontrolisano se namnožila. Reč je o novoj vrsti koju smo u Srbiji prvi put primetili prošle godine, tačnije 21. avgusta na lokalitetu Vorovo, na teritoriji Nacionalnog parka „Fruška gora”, tako da je ona i novi član u fauni bubamara u Srbiji – objašnjava naš sagovornik i dodaje da se neočekivano brzo širi evropskim kontinentom.
(/slika2)– Početkom 21. veka „harmonija” se proširila u severozapadnu Evropu, gde je od 2000. godine do današnjih dana registrovana u većini zemalja regiona. Tako je, na primer, u Nemačkoj zabeležena 2000. godine, u Belgiji 2001. i u Holandiji 2003. godine. Tokom 20004. godine, kao invazivna vrsta, brzo se širila u Francuskoj i naselila veći deo njene teritorije. Iste godine, preko severne Francuske, stigla je i u Veliku Britaniju, da bi 2007. godine dospela i do Skandinavije. Najzad, 2008. godine registrovana je i u jugoistočnoj Evropi, tačnije na Fruškoj gori, a zatim su njeno prisustvo potvrdili u Hrvatskoj i Mađarskoj – navodi dr Taldži.
– Višebojna azijska bubamara  je tipična i po izgledu se ne razlikuje puno od ostalih sličnih vrsta. U narodu popularno nazvana „kineska” ili žuta bubamara poreklom je iz centralne i severoistočne Azije. Upravo ta činjenica, da zauzima široko prostranstvo od Sibira do južne Kine, doprinela je da ova vrsta bude vrlo otpornija na temperaturna kolebanja tako da se lako prilagođava novim uslovima sredine – kaže naš sagovornik.
Zašto su dovedene
Ima mnogo vrsta korisnih insekata, poput zlatooke ili uholaža, koji se hrane biljnim vašima i na taj način doprinose smanjenom korišćenju hemikalija za njihovo suzbijanje. Međutim, za razliku od ostalih, prednost bubamara je u tome što i odrasli insekti i njihove larve jedu istu hranu.
(/slika3)Početkom osamdesetih godina prošlog veka višebojna azijska bubamara je introdukovana (preneta) u SAD, kao biološki agens protiv biljnih vaši.
– Već 1988. godine dobro se prilagodila uslovima i postala dominantna vrsta u novoj sredini. Danas, posle 20 godina, proširila se po SAD i Kanadi, pa je stigla čak do Južne Amerike. Kao invazivna i agresivna vrsta u iznalaženju hrane, postala je konkurentna domaćim vrstama bubamara, koje su se tako proredile do granice nestanka – objašnjava prof. Taldži.
„Harmonija” je preneta u Evropu sa istom namerom, biološke borbe protiv štetnih insekata na biofarmama. Naruči se pakovanje 100 larvi – u zavisnosti od površine. Kad hrane nestane, one uginu. Međutim, biloška zaštita traži mnogo veće znanje od onog koje je potrebno za uobičajeni način zaštite.
Tako se desilo da je „gošća” išetala u prirodu, izmakla kontroli, a prodaja larvi je stopirana.
Zašto „harmonija”
Familija bubamara (Coccinellidae) ima preko 5.000 opisanih vrsta.
Nisu opasne za ljude i nisu velike, dužina tela je od dva do 10 milimetara. Kod većine vrsta telo je ovalnog oblika, pokrilca su tvrda i štite nežna krila kojih ima dva. Uobičajeno o bubamari mislimo kao o maloj crvenoj bubici sa crnim tačkama. Međutim, one mogu biti raznih boja: žute, narandžaste, skerletno crvene ili crne s tačkicama. Ima i jednobojnih bez tačkica – crne, sive ili braon, koje nije lako razlikovati od drugih sličnih buba. Njihova jarka boja, koju grabljivice povezuju sa otrovnošću, efikasno ih štiti. Bubamare su zaista otrovne za manje grabljivice, poput guštera ili ptica, dok bi čovek trebalo da ih pojede zaista mnogo da bi se otrovao!
Odrasle jedinke su u stanju da luče hemolimfu iz svojih zglobova na nogama, zajedno sa otrovom žućkaste boje. Otrov je uljast i neprijatnog mirisa, a buba ga luči ako je napadnuta. Bubamare su unutar familije usko specijalizovane i u zavisnosti od toga šta vole da jedu, tako da imamo vrstu čija su poslastica lisne vaši (obično ih ima na ružama i pupoljcima voća); druga vrsta preferira štitaste vaši koje se fiksiraju za biljku, zaštite štitom, pa sisaju sok; ima ih koje su specijalizovane za pregljeve, crvenog pauka, biljne grinje...
Zanimljivo je da žive širom zemljinog šara. Zašto je baš „harmonija” odabrana za biološku borbu?
– Proždrljivija je, brže i obimnije se razmnožava, duže živi – kratko i jasno nam je rekao profesor.
Osobina da se brže razmnožavaju i da su krupnije dobro je došla proizvođačima koji su ih gajili za prodaju farmerima.
– Ova bubamara u toku jedne godine, u zavisnosti od ponude hrane, može da ima i do četiri generacije (jedna ženka položi oko 500 jaja). Živi i do tri godine, za razliku od naših domaćih vrsta koje su mahom jednogodišnje. I larva azijske bubamare je znatno agresivnija u borbi za hranu, a gusta dlaka, karakteristična samo za ovu vrstu, štiti je od neprijatelja.
Biljne vaši su se, zahvaljujući odgovarajućim klimatskim uslovima, i kod nas namnožile, tako da za bubamare ima hrane u izobilju i verovatno će ih dogodine biti još više. Kako se bude smanjivala količina hrane, opadaće i njihova brojnost – naglašava entomolog.
Mali šareni došljak iz Azije je tu, uspeo je da se aklimatizuje, i sada već počinje da ugrožava domaće bubamare. Ne samo da im otima hranu, nego kad nje ponestane jede šta stigne, sopstvena jaja pa i „rođake”.
Zato se u većini zemalja sveta užurbano radi na proučavanju ove korisne grupe insekata, dok se kod nas njima pridaje mali značaj.
Slavica Berić
------------------------------------------------
Gorka u vinu
S obzirom na to da su bubamare kod nas tek „zakucale” na vrata, još nemamo zamerku na njihovo gostovanje, sem što baš i nije prijatno videti ih kako gamižu na sve strane. Međutim, francuski vinogradari su imali priliku da se pobliže upoznaju sa ovim bubicama: s obzirom na to da se one u vinogradima preko noći skrivaju među grozdovima, u vreme berbe redovno završe u kazanima u kojima se pravi vino. Kako imaju odvratan, gorak ukus, pokvare i vino u kojem se nađu. Zato prilikom berbe moraju da protresu svaki grozd kako bi insekti poispadali iz njih.
-----------------------------------------------
Usisivač za nasrtljivce 
Bubamare nisu opasne, čak su poželjne, pa – mada nije prijatno kada se na kuću ustremi ceo roj – profesor dr Ragib Taldži apeluje da se ove korisne bubice ne ubijaju. „Aktivne su do duboko u jesenu potrazi za mestom na kome će prezimiti, tako što se prvo grupišu. Zanimljivo je da ih privlače svetle površine i naseljena mesta zbog više temperature unutar naselja. Zato treba biti oprezan”, kaže ovaj stručnjak, i preporučuje:
– zatvarajte prozore, jer vole da se zavuku u kuće,
– popunite sve pukotine u koje bi mogle da se uvuku,
– ako se pojave na zidu ili uđu unutra treba ih ukloniti usisivačem, nikako ubijati, jer će vam ostati žute fleke na zidu i jak smrad,
– u biljnim apotekama potražite preparate koji ih svojim neprijatnim mirisom odbijaju,
– ukoliko su se našle u grožđu, treba ga potopiti u vodu, da bi bubamare isplivale na površinu, i onda ih odstranite.
-------------------------------------------------
Najezda bubamara širom sveta
Osim francuskih vinogradara, zbog najezde bubamara brinu i nemački ugostitelji, kojima su već oterale goste usred turističke sezone u priobalju, saopštilo je udruženje za zaštitu prirode. Kako prenose britanski mediji, „harmonija” je zahvatila i ovu ostrvsku zemlju. Stručnjaci se nadaju da će se povući sa nestankom biljnih vaši.
Slične vesti stižu i  iz Kolorada: u nekoliko delova te američke savezne države, crvene bubice prekrile su zidove kuća i drveće.
Ove jeseni iz Loznice javljaju da su rojevi žutih bubamara preplavili pojedine delove Jadra, amali napasnici zadaju velike muke i meštanima sela oko Čačka, Kraljeva, Novog Pazara i Valjeva, a stigli su i do Đerdapa. U Semberiji slika ista:kolonije bubamara traže gde će da prezime.A kad nađu „zimovnik”, tu će posle njih dolaziti i buduće generacije!
----------------------------------------------
Vesnik sreće, para i ljubavi
Bubamara je, prema narodnom verovanju, vesnik radosnog događaja i gotovo na svim jezicima njeno ime se dovodi u vezu sa bogorodicom Marijom i religijom. Na danskom jemariehone, na engleskom ladybird, na nemačkom marienkafer, španskom mariquita, francuskom bête à bonDieu, mađarskom katicabogarak... Rusi za bubamaru kažu da je „božja krava”, dok se kod nas može čuti i izraz „božja ovčica”. Veruje se da bubamaru nije dobro ubiti ili oterati s odeće.
Ona je i kod dece, posle leptira, najomiljenija bubica. I dok deca veruju da će im bubamara, ako sleti na ruku, doneti sreću, među odraslima vlada mišljenje da donosi novac (i goste), dok devojke odbrojavaju otkad im sleti na dlan, pa dok ne odleti, za koliko će se meseci udati.
Bubamare su i čest motiv i na čestitkama za Dan zaljubljenih. Smatraju ih simbolom ljubavi zbog crvene boje i njihove strastvenosti. S proleća ih zaista možemo svuda videti u paru, priljubljene.
------------------------------------------------------
Dva veka biološkog rata
Biološka borba protiv štetnih insekata u pravom smislu reči započeta je upravo sa introdukcijom jedne vrste bubamare. Krajem 19. veka (1888. godine) uneta je vrsta Rodalia cardinalis iz svoje postojbine Australije u Kaliforniju za borbu protiv štitaste vaši koja je pravila ogromne štete na plantažama agruma.
Inače, biološke metode podrazumevaju upotrebu korisnog organizma za suzbijanje po gajene biljke štetnog organizma. Posebno su značajne u zaštiti povrća u staklenicima i plastenicima.

Vučić priredio večeru za predsednika Crne Gore
Predsednik Srbije Aleksandar Vučić ugostio je na večeri predsednika Crne Gore Jakova Milatovića, koji boravi u zvaničnoj poseti Srbiji.
„Poželeo sam dobrodošlicu predsedniku Crne Gore Jakovu Milatoviću, uveren da otvaramo novo poglavlje u odnosima između naših zemalja i bratskih naroda", napisao je Vučić na Instagram nalogu "budućnostsrbijeav".
Prethodno je Milatović na svečanom prijemu u Crnogorskoj kući u Beogradu, poručio da, nakon poseta Evropskim institucijama i sedištu NATO u Briselu, dolazi u Beograd "u nameri da da doprinos revitalizaciji političkih odnosa dve zemlje".
Milatović je danas stigao u zvaničnu dvodnevnu posetu Srbiji, a na aerodromu "Nikola Tesla " u Beogradu dočekao ga je prvi potpredsednik Vlade i ministar spoljnih poslova Srbije Ivica Dačić.
Kako je najavljeno, Milatović će se sutra, uz ceremonijalni doček ispred Palate Srbija, sastati sa predsednikom Srbije Aleksandrom Vučićem, a nakon toga i sa predsednikom Narodne skupštine Vladimirom Orlićem.
Predviđeno je da predsednik Crne Gore u okviru posete položi venac na Spomenik neznanom junaku na Avali uz vojne počasti, kao i da položi cveće ispred Osnovne škole "Vladislav Ribnikar".

U Indiji 15 mrtvih u monsunskoj kiši
Najmanje 15 ljudi poginulo je na severu Indije u poplavama i klizištima izazvanim monsunskim kišama, a Nju Delhi je zabeležio rekordnu količinu padavina u jednom danu u poslednjih 40 godina, saopštle su danas tamošnje vlasti.
U Nju Delhiju, gde su putevi bili potopljeni, palo je 153 milimetra kiše, najviše u jednom julskom danu za 40 godina.
Pošto meteorološke službe predviđaju još jedan dan jake kiše, vlasti su naložile da škole u Nju Delhiju budu sutra zatvorene.
Mediji su preneli da je 15 osoba poginulo u protekla 24 sata u šest indijskih saveznih država na severu.
Planinske države su najteže pogođene. Prijavljena su klizišta na oko 700 puteva.
Period monsuna u Indiji traje od juna do septembra i svake godine ima žrtava i pričinjena je materijalna šteta, prenosi Tanjug.

Zelenski još nije doneo odluku da li će prisustvovati samitu NATO-a u Viljnusu
KIJEV – Ukrajinski predsednik Volodimir Zelenski još nije doneo konačnu odluku da li će ići na samit NATO-a u Viljnusu, izjavila je danas potpredsednica ukrajinske vlade za evropske i evroatlantske integracije Olga Stefanišina.
Ona je za ukrajinske medije rekla da će konačna odluka Zelenskog o prisustvu samitu NATO-a biti doneta u zavisnosti od završnih dokumenata tog skupa na kojima se još radi, preneo je TAŠ.
Generalni sekretar NATO-a Jens Stoltenberg rekao je ranije da će Zelenski prisustvovati prvom sastanku Saveta Ukrajina-NATO na marginama samita.
Stoltenberg, međutim, nije obećao da će tokom samita u Viljnusu Ukrajina biti pozvana da se pridruži NATO-u nakon što se neprijateljstva u zemlji završe.

Teško do neradne nedelje u trgovinama
Tri godine posle Crne Gore, još jedna zemlja u našem okruženju zabranila je rad nedeljom. U Hrvatskoj je pre nekoliko dana stupio na snagu novi zakon o trgovini prema kojem će prodavnice nedeljom biti zatvorene. Zabrana ipak nije potpuna, jer trgovci mogu odabrati 16 nedelja u godini tokom kojih bi eventualno mogli da rade. Radno vreme od ponedeljka do subote samostalno će određivati trgovac, ukupno do 90 sati sedmično.
 
U Srbiji se nedelja po pravilu tretira kao neradni, odnosno dan za odmor. U Savezu samostalnih sindikata trgovine Srbije podsećaju da u zakonu ipak treba da piše da je nedelja dan odmora, a ne da je „po pravilu dan odmora”, kako je prema važećem zakonu. Naglašavaju i da zahtev da se zabrani rad prodavnica nedeljom u Srbiji ne znači zalaganje za manje rada, jer prema zakonu radna nedelja traje pet dana, sedmično se radi po 40 časova, a rad nedeljom nije regulisan.
Radoslav Topalović, predsednika Saveza samostalnih sindikata trgovine, podseća da je u zemlji trenutno angažovano oko 300.000 trgovaca koji u proseku mesečno zarade oko 54.000 dinara, što je otprilike na nivou iznosa minimalne potrošačke korpe.
– Neosnovane su procene poslodavaca da će biti manji promet u radnjama ako nedelja i državni praznici budu neradni dani, jer će se kupci u istom obimu snabdevati radnim danima. Kupac koji je rešen da pazari neki proizvod, kupiće ga ili dan ranije ili dan kasnije. Zato, ti prigovori nisu utemeljeni. Drugo, ukidanjem nedelje kao radnog dana neće biti smanjena potreba za angažovanjem radnika, već naprotiv, više njih biće potrebno da radi, recimo, subotom i ponedeljkom, jer će tada biti i više prometa – smatra Topalović. Podseća da početak i kraj radnog vremena nije stvar kolektivnog pregovaranja nego je Zakonom o radu regulisano da radna nedelja traje 40 časova. Zato je ovaj sindikat tražio da se izmeni taj propis kako bi nedelja bila neradni dan, a da izuzete budu samo institucije koje su od javnog značaja i moraju da rade nedeljom. Od prve inicijative prošlo je  sedam godina, ali niko nije bio voljan da se ozbiljnije time pozabavi, ni Socijalno-ekonomski savet, ni Ministarstvo za rad i zapošljavanje, jer su to institucije kojima su sindikati podnosili inicijative.
Savez samostalnih sindikata je na tu temu svojevremeno čak i anketirao radnike, a analiza je pokazala da većina zaposlenih ne želi da radi nedeljom.
– Nisam siguran da bi sada, u naletu ove inflacije, isto tako razmišljali. Verovatno bi pristali da rade nedeljom za veću naknadu. Zato podržavamo inicijativu da se rad nedeljom plaća kao i državni praznik, da dnevnica bude 110 odsto tog dana – dodaje Topalović. Navodi da onaj ko mora na posao nedeljom zaista treba da bude više plaćen, zato što više radi i nije sa porodicom.
Podsećanja radi, onaj ko radi nedeljom ne ostvaruje po zakonu pravo na uvećanu platu, sem u slučaju da to nije uređeno aktom između poslodavca i zaposlenog. Fiksno uvećanje zarade nije prepoznato jer je poslodavcima data mogućnost da rad organizuju kako njima odgovara. Stručnjaci za radno pravo naglašavaju da zbog uvećanja zarade za rad nedeljom ne bi bilo neophodno menjati Zakon o radu, jer je naš propis ekstenzivan u tom delu, pa je opštim aktom moguće predvideti razloge za uvećanje plate koja nije opisana u samom zakonu. Kako je ranije za „Politiku” objasnio Bojan Urdarević, profesor radnog prava na Pravnom fakultetu u Kragujevcu, ne postoji nikakva zakonska prepreka da se sa postojećim zakonom predvidi dodatno plaćeni rad i da se utvrdi iznos uvećanja zarade nedeljom.
– Samo, to niko neće da radi, jer ne postoji zakonska obaveza – naveo je on.
Predstavnici sindikata smatraju da neradna nedelja ne bi mogla da prouzrokuje nove otkaze, jer u trgovini već postoji manjak radne snage, ali poslodavci ipak tako ne misle. Strahuju od pada prometa i profita, smanjenja zarada, otpuštanja radnika u sektoru maloprodaje, nezadovoljstva potrošača...

Milatović: Cilj posete Srbiji revitalizacija političkih odnosa
Predsednik Crne Gore Jakov Milatović poručio je večeras, na svečanom prijemu u Crnogorskoj kući u Beogradu, da, nakon poseta Evropskim institucijama i sedištu NATO u Briselu, dolazi u Beograd „u nameri da da doprinos revitalizaciji političkih odnosa dve zemlje”. Prisustvo predsjednika Vučića na mojoj inauguraciji 20. maja, ministra Dačića na Samitu u okviru Procesa saradnje u jugoistočnoj Evropi u Podgorici 27. juna, i ova moja prva poseta Beogradu u tako kratkom vremenskom periodu upravo idu u prilog unapređenju odnosa dve države”, naglasio je Milatović.
Ukazao je na to da je revitalizacija političkih odnosa važna za unaprjeđenje ekonomskih odnosa, što ima za rezultat direktne benefite za privredu i građane dve zemlje, navodi se u saopštenju iz Kabineta crnogorskog predsednika.
Milatović je podsetio da je Srbija Crnoj Gori ubedljivo najveći trgovinski partner, sa robnom razmenom od 764 miliona evra prošle godine, što predstavlja petinu ukupnog prometa robe sa inostranstvom. Srbija je za nas i najveće turističko tržište. U 2022. ostvareno je 435 hiljada dolazaka turista iz Srbije u Crnu Goru, što je udeo od 21 odsto od ukupnog broja dolazaka stranih turista. Kada govorimo o strukturi, najviše noćenja ostvarili su turisti iz Srbije, i to nešto iznad 3 miliona ili 25,5 odsto od ukupnog brojaâ€ś, rekao je Milatović. Dodao je da je Srbija prošle godine bila i najveći strani investitor u Crnoj Gori sa 137 miliona evra ili 12 odsto ukupne vrednosti stranih direktnih investicija, što je u odnosu na 2021. povećanje od 80 odsto.
Uprkos podacima koje sam izneo, sa Srbijom, koja je naš najznačajniji ekonomski partner, Crna Gora nema odnose na nivou ambasadora i to ne iz tehničkih razloga, već političkih, dve zemlje nemaju zajedničke granične prelaze, kao što imamo sa Bosnom i Hercegovinom i sa Albanijom, platni promet predstavlja ozbiljnu poslovnu barijeru, naše Mešovite komisije za rešavanje ovih naizgled tehničkih pitanja se ne sastaju godinama unazad, a nikada nije održana zajednička sednica Vlada dve zemlje, konstatovao je Milatović. On je poručio da su, uprkos svim izazovima, veze između građana i privrede Crne Gore i Srbije ostale jake i da je stoga odgovornost ali i obaveza na državnicima dve zemlje da te odnose ne remete, već da ih unapređuju. Istakao je da, osim tradicionalnih veza i bliskih odnosa, Crnu Goru i Srbiju trajno povezuju zajednički ciljevi, pre svega regionalna stabilnost i članstvo u Evropskoj uniji.
„Posvećenošću ovim ciljevima dajemo dobar zamah proevropskom razvoju Zapadnog Balkana. Uveren sam će politički odnosi Crne Gore i Srbije ići uzlaznom putanjom u periodu pred nama i da će to biti dobar zamajac za dodatno unapređenje ekonomskih, kulturnih i sveukupnih odnosa, rekao je Milatović. On je ukazao i na značaj jačanja veza sa zajednicom Crnogoraca u Srbiji i njihove povezanosti sa Crnom Gorom.
Kako je najavljeno, Milatović će se sutra, uz ceremonijalni doček ispred Palate Srbija, sastati sa predsednikom Srbije Aleksandrom Vučićem, a nakon toga i sa predsednikom Narodne skupštine Vladimirom Orlićem.
Predviđeno je da predsednik Crne Gore u okviru posete položi venac na Spomenik neznanom junaku na Avali uz vojne počasti, kao i da položi cveće ispred Osnovne škole „Vladislav Ribnikar”, prenosi Tanjug.

Viljnus zbog NATO samita kao tvrđava, sistemi Patriot usmereni ka Kaljiningradu
VILjNUS – NATO je pretvorio Viljnus, prestonicu Litvanije, u tvrđavu branjenu naprednim oružjem kako bi zaštitio američkog predsednika Džozefa Bajdena i druge lidere Alijanse na samitu sledeće nedelje, koji se održava 32 kilometra od litvanske granice sa ruskim saveznikom Belorusijom.
Više od 3.000 litvanskih vojnika brinuće o bezbednosti samita NATO-a u Viljnusu.
Šesnaest NATO saveznika poslalo je ukupno oko 1.000 vojnika da obezbeđuju dvodnevni samit 11. i 12. jula, koji se održava samo 151 km od same Rusije, prenosi Rojters.
 Mnogi od njih su poslali i napredne sisteme protivvazdušne odbrane koji nedostaju baltičkim državama.
„Bilo bi više nego neodgovorno da naše nebo bude nezaštićeno u trenutku kada Bajden i lideri 40 zemalja stižu“, rekao je predsednik Litvanije Gitanas Nauseda.
Nemačka je rasporedila 12 raketnih sistema Patriot, koji se koriste za presretanje balističkih i krstarećih raketa ili ratnih aviona.
Španija je dopremila sistem protivvazdušne odbrane NASAMS, Francuska šalje samohodne haubice Cezar, i uz Finsku i Dansku raspoređuje vojne avione u Litvaniji.
Ova zemlja je, uz Britaniju, isporučila sredstva protiv bespilotnih letelica.
Poljska i Nemačka su poslale snage za specijalne operacije pojačane helikopterima.
Drugi šalju opremu za borbu protiv bilo kakvih potencijalnih hemijskih, bioloških, radioloških i nuklearnih napada.
Litvanski predsednik vidi ove akcije saveznika kao potvrdu da je potrebno da NATO hitno uspostavi stalnu protivvazdušnu odbranu u baltičkim državama.
„Razmišljamo o tome šta će se desiti nakon završetka samita i radićemo sa saveznicima na stvaranju rotirajućih snaga za trajnu vazdušnu zaštitu“, rekao je on novinarima.
U selima pored beloruske granice, meštani su saopštili Rojtersu da se osećaju potpuno bezbedno, uprkos ponudi Minska da se tu nakon pobune smeste ruske plaćeničke trupe Vagner grupe i rusko nuklearno oružje.
Na aerodromu u Viljnusu, osam nemačkih raketnih bacača Patriot raspoređeno je sa cevima usmerenim u pravcu ruskog Kalinjingrada, a još dva prema Belorusiji.
„Znate gde se nalazite geografski i prilično dobro znate odakle pretnja dolazi. Litvanija je tražila od nas zaštitu samita, a takođe je NATO tražio pomoć od Nemačke. Ovo je naš odgovor“, rekao je potpukovnik Štefen Lib, komandant jedinice Patriota.
Litvanija je utrostručila jedinice pogranične straže na beloruskoj i ruskoj granici tokom leta, uz oficire iz Letonije i Poljske.
Dve zemlje su takođe poslale policiju da pomogne u patroliranju po Viljnusu.
Gradonačelnik Viljnusa je preporučio stanovnicima da odu na odmor van grada, ako žele da izbegnu gužve u saobraćaju, jer će veliki delovi centra prestonice biti zatvoreni tokom samita.
Kako javlja izveštač Tanjuga, deluje da su građani poslušali apel gradonačelnika, s obzirom na to da je na ulicama prisutan mali broj ljudi, policija patrolira i povremeno prolaze vozila pod njenom pratnjom.
Grad je okićen zastavama Litvanije, Ukrajine i NATO-a.

Lav u srcu
Još je u odličnoj fizičkoj kondiciji, najčešće u farmerkama i sportskoj garderobi, iako u „ozbiljnim” godinama i na odgovornom mestu – direktor je škole UEFA za trenere pri Fudbalskom savezu Srbije, bio je i trener omladinske škole „Zvezde” i njen sportski direktor. Pre svega bio je igrač, napadač, fajter, golgeter...
Počeo je da „pika” fudbal još kao dečak, u dvorištu roditeljske kuće u Ubu, a ozbiljno je potrčao za kožnom loptom u lokalnom klubu „Jedinstvo”. Na „Marakanu” je prvi put kročio 1968. na poziv tadašnjeg komšije Džajića, da zajedno sa bratom blizancem Draganom ubacuje lopte na „severu”. Seća se da mu je od sreće srce igralo kao ludo. Priliku da zaigra za klub crveno-belih dobio je 1972. umesto brata koji se razboleo i već na toj probnoj utakmici je oduševio svoje trenere. Sa samo 19 godina postao je i „Zvezdin” prvotimac i debitant tadašnje reprezentacije Jugoslavije.
To je bila sreća o kojoj nije smeo ni da mašta, iako je bio svestan svog umeća s loptom. Smatra da čovek stiče samopouzdanje upravo radeći ono što zna i voli, a kada iz sebe ume da izvuče ono najbolje, lako mu je i da sačuva veru u sebe.
Zanima nas u šta inače u životu veruje, da li je religiozan.
– Siguran sam da ne postoje oni koji u Boga ne veruju, pitanje je samo da li to i sebi i drugima priznaju. Kad se među oblacima zaljulja avion, niko nije rekao „Druže Tito, pomozi...” nego „Bože, pomozi“. Verujem i u ljudsku dobrotu, bez obzira na sve što smo prošli. Uvek se setim jedne od misli patrijarha Pavla: „Kad dođe kraj, čovek shvati da ništa nije vredno sem ko je kakav čovek bio. To jedino ne može da se izbriše”.
Smatra da je porodica čovekovo uporište, važna uvek, pogotovo danas kad svet podleže zapadnjačkoj filozofiji „singlera” i „solera”. Njegov bračni staž gotovo se poklapa sa fudbalskim – tri decenije deli život sa TV novinarkom Marinom Rajević-Savić, autorkom i voditeljkom svojevremeno izuzetno gledane emisije „Dok anđeli spavaju”. Smatra da je za uspešnu vezu osim ljubavi, najtananije niti koja spaja, potrebno imati i slobodu, stav, ličnost, profesiju i – nešto što je oboma zajedničko.
(/slika2)Njima su zajednička i njihova dva anđela – sinovi Uroš, student ekonomije i Vujadin, prvotimac „Crvene zvezde“, zbog čega je Dušan i te kako ponosan, ali i svestan koliko je teško baviti se sportom, i koliko je opterećenje to što drugi znaju da je sin fudbalera. Zato se godinama sklanjao i nije išao ni na njegove treninge, ni na utakmice. Želi da sinovi, osim samostalnosti, steknu domaće vaspitanje, kakvo je i on poneo od kuće, disciplinu u radu, pošten odnos prema ljudima.
– Pamtim da mi je otac govorio – da budeš čovek, da se ponosiš roditeljima, decom, prijateljima. Uspeh je relativan ako nemaš s kim da ga deliš.
Zbog najbliskijih, Dušan se sa porodicom 1990. vratio iz Francuske, gde je proveo šest sezona. Prvi sin je rođen u Kanu, želeli su da im se drugo dete rodi u Beogradu, da nauče naš jezik, otkriju vlastite korene, pa ako ih jednog dana sopstveni talenat navede na usavršavanje u inostranstvu – u redu, ali, da uvek mogu da se vrate svojima, gde pripadaju, gde imaju prijatelje.
– Žao mi je što moja deca nisu imala detinjstvo kao ja – mirno, lepo... Bili smo odlični đaci, slušali ponedeljkom na radiju Nikolu Karovića, „Bitlse”, „Stonse”... – priseća se svojih mladalačkih dana. – Bili smo siromašni ali jednaki, po ceo dan igrali lopte, bili bezbedni. Ni droge, ni rata, ni kriminala... Danas decu držimo „pod stražom“ da im ne bi oteli patike, jaknu, mobilni. I drugarstvo im je nagriženo time šta ko ima.
Ni posle raspada Jugoslavije nije prekidao vezu sa fudbalerima koji su mu bili prijatelji. Kod Bore Primorca je gostovao u Londonu, viđa se i sa Halilhodžićem u Parizu, kao i sa braćom Vujović.
– „Ratovali” smo samo na terenu, a kada se sretnemo negde u svetu izgrlimo se i setimo vremena „kad smo bili živi”, jer igrač je živ dok igra, kao balerine – kaže Savić.
Smatra da zajedništvo daje sigurnost i u životu i u sportu. Tim može da osokoli i podigne pojedinca kad izgubi poverenje u ono što radi. To je kvalitet kolektivnog sporta. U tenisu svaku grešku protivnik kažnjava. Na fudbalskom terenu pokazuje se ličnost, nema skrivanja iza slavnog dede, bogatog tate. Vidi se jesi li hrabar ili kukavica. Baveći se sportom, naučio je da bez ogromnog rada nema uspeha, da mora da se poštuje red, iskustvo i ličnost starijih... Uveren je da kroz sport mladi mogu da usvoje najvažnije životne vrednosti, da nauče da se bore i istraju kad je najteže.
Sam je „ginuo” za svaku loptu, „išao glavom gde drugi nisu smeli ni nogom”.
Na terenu je bio borac, a u životu?
(/slika3)– Lav mora da stane ispred napadača da bi zaštitio i lavicu i laviće – odgovara. – Život je borba u kojoj čovek mora da poveže hrabrost i pamet, da nauči i kako da se bori, i kako da sačuva glavu ali i obraz, ljudskost.
Iako je bio oštar u žaru borbe, nikada namerno nije faulirao igrače koji su bili fer, kakvi su bili Blagoje Paunović i Nenad Stojković iz „Partizana”, i Velimir Zajec, kapiten „Dinama“. Svestan je toga da je vreme sportskog viteštva prošlo. Fudbal je danas u celom svetu postao biznis, kao što se i život izrodio u jurnjavu za materijalnim dobrima. Igra se agresivnije, bržim tempom, češće... Ljudi oko fudbala zarađuju više nego igrači.
Nekada se igrao romantičniji fudbal. Zaljubljenici u umeće baratanja kožnom loptom izvodili su na terenu „bravure“ zbog kojih su se Šekiju i Džaji divili, a Duletovo ime skandirali, što je i Inspektor Blaža „opevao”.
– To je lep osećaj – priseća se tih trenutaka Savić. – Uzletiš, dodirneš nebo i ne želiš da se vratiš. Motiviše, ali je i opasno, može da sputa.
Legendarnog gola iz poluvoleja koji je „zabio” u mrežu slavnog „Arsenala”, na stadionu „Hajberi”, u osmini finala Kupa UEFA 1978. koji se „vodi” kao jedan od najlepših golova ikada, seća se samo kada hoće malo da nervira prijatelje, pa potegne adut da je taj gol ušao u fudbalski udžbenik o taktici i tehnici igranja i to Engleza, koji su izmislili fudbal.
Osim u fudbal, Dušan je veliki zaljubljenik i u automobile oldtajmere. U replici „jaguara” iz 1934. pojavljuje se u filmu „Munje”, a u njegovoj kolekciji je i „folcika” iz 1971. Stare automobile voli jer ga podsećaju na mirnija i lepša vremena, a i sami su lepši od današnjih, jer su njihove linije crtali ljudi a ne kompjuteri. Uz to imaju i svoju „priču” i dušu, što im povećava vrednost.
Iako ne potcenjuje novac, važan za normalan život, shvata njegovu pravu vrednost – ako ga imaš više, ne znači da ćeš biti srećniji. Seća se da mu je najslađi novac u životu bio prvi honorar koji je sa 16 godina zaradio kao igrač „Jedinstva”, pa brata i drugare izveo u poslastičarnicu na žito, baklave i limunadu.
– Nikada nisam zaradio velike pare, ali mi nisu ni bile potrebne – kaže nam. – U biznis nisam ulazio, iako sam čuo da „imam i pekare, i hotele, i stambene zgrade”. Nemam ništa od toga a imam sve što mi je potrebno. Kad mi je prijatelj rekao da su lošiji igrači od nas zaradili deset puta više, pitao sam ga zna li ih ko. Ne zna. E, pa eto. Mi smo na drugačiji način bogati.
Svoje mesto u srcu „delija”, ali i ostalih zaljubljenika u fudbal, Dušan je obezbedio davno, a čini se da je ovaj omiljeni „Zvezdin” fudbaler, koji se nikada nije ponašao kao zvezda, prerastao i sportsku i filmsku slavu i na neki način postao zaštitni znak Beograda.
Nađa Orlić
---------------------------------------------------
Da je vlast bar jedan dan...
Da u Srbiji dobijem vlast na jedan dan, proterao bih strane špijune, pohapsio izdajnike, zabranio sekte, zatvorio gej-klubove, obračunao se sa svima koji uništavaju srpsku mladost, ukinuo sve antisrpske nevladine organizacije, okrečio sve fasade, sklopio savez sa svim pravoslavnim državama sveta, a na Autokomandi podigao spomenik jedinom srpskom klubu koji je bio prvak Evrope i sveta u fudbalu – „Crvenoj zvezdi”.

U zelenom okruženju
U dvorišnoj kućici od pedesetak kvadrata u Zemunu smešten je čitav svet Saše Montilja. To je mali prostor, ali njemu pruža dovoljno širine i da živi, i da stvara. To mu je i dom, i atelje, pa se štafelaj premešta u zavisnosti od raspoloženja, inspiracije i formata koji oslikava.
Čim uđete i osvrnete se oko sebe, već na prvom koraku shvatite da se tu sve svodi na slike. Slikarstvo je nešto sa čim se rodio. Mada je završio Grafičku školu u Novom Beogradu, smer fotosloga, Saša se već dvanaest godina profesionalno bavi slikarstvom.
– Posvetio sam svu svoju pažnju umetnosti, ne razmišljajući o tome da li ću ikada od toga moći da živim. Samo sam imao potrebu da slikam – sa ponosom ističe Saša, iako je bilo trenutaka kada mu je egzistencija bila ugrožena.
Od realizma do simbolizma
Prve slike su, kaže, čist realizam. Kasnije je, slušajući instinkt, taj pravac počeo da kombinuje sa apstrakcijom, nadrealizmom, simbolizmom... Njegove misli zaokupljaju ekologija i očuvanje planete Zemlje i tu tematiku prenosi na platna, kao poruku i opomenu. Na njegovim slikama dominiraju osnovne prirodne nijanse, koje koristi i u dekoraciji enterijera, jer po njegovom osećaju one, u međusobnom odnosu, čine savršen sklad. Boje su i sastavni deo njegove ličnosti.
– Jedno vreme bio sam u plavoj fazi, pa u crvenoj, a sada mi je dominantna zelena. Svaka boja predstavlja određeno raspoloženje. Za plavu se, recimo, može reći da je boja duhovnosti. Znači da je to na neki način bio period mog sazrevanja i u životu i u slikarstvu, i to se podsvesno prenosilo i na moje slike. U zavisnosti od toga šta mi se u životu dešavalo, spontano sam birao i paletu. Iz tog hladnog plavog perioda prešao sam u jedan potpuno topao, koji odaje crvena, živa, vatrena boja. Sad sam opet u smirenom periodu, a zelena je ta koja ga oslikava – otkriva mladi umetnik.
(/slika2)Kad neko dokuči kako boje utiču na njegovo raspoloženje, čega mnogi ljudi nisu svesni, onda može da uredi i ambijent sa kojim će potpuno da se saživi. Tako ni prostor u kojem boravi i stvara jedan umetnik poput Saše, nije mogao ostati običan, bez duše. To se vidi u svakom detalju, na delovima nameštaja, zidovima...
– Ne volim prazninu, hladnoću. Zato sam svaki kutak ispunio nekim prijatnim motivima i nijansama. Samo što je na mojim slikama energija nekako zgusnuta, a na zidovima blago rasplinuta. U enterijeru sam se trudio da uklopim tonove zavisno i od tipa prostorija. Tako u dnevnoj sobi, recimo, ima primese žute, to je boja komunikacije, pa svako ko dođe kod mene, ostane dugo, jer mu je prijatno. Čak i oni koji nikada ne bi tako uredili svoj stan, ovaj im se dopada – kaže naš sagovornik.
Ma koliko ga oslikao, Saši je ambijent prazan bez akvarijuma, tako da je jedan veliki morao da ubaci u dnevnu sobu. Do koje mere on sve posmatra kroz prizmu u kojoj se prelama duga, govore i živopisne, i veoma temperamentne afričke vrste ribica, od oranž, do intenzivno ljubičastih.
I ljubimci deo ambijenta  
I jedan mužjak iguane, prošaran lepim bojama, potpuno se uklopio u ovaj ambijent.
– On je kao mali dinosaurus. Asocira me na neke prapočetke nastanka čovečanstva i bilo mi je fascinantno da imam jednog takvog ljubimca. Trudim se da mu, na sve načine, pa i bojama, dočaram njegovo prirodno stanište. Mislim da bi on bio depresivan kada bi bio smešten u potpuno belom ili sivom prostoru. Siguran sam  da je to jedan od razloga što je pitom i miran i što se nimalo ne boji kada neko dođe u kuću. Vrlo je važno i što ima slobodu.
(/slika3)Odvojio sam, takoreći, polovinu sobe za njegov terarijum, a puštam ga i da se kreće po stanu, samo moram da budem uz njega, jer je trapav i sve poruši. Leti, dok pijem kafu i čitam knjigu, iznosim ga i u dvorište. Naučio je dokle sme da ide i ne udaljava se od mene – priča Saša sa simpatijama.
Kako se greje na peć na drva, umetnik je spontano počeo da oslikava i cepanice ostacima boja.
– Inspirisale su me svojim oblikom. Čisteći četke o drvo, ukazale su mi se buljave oči i lica sove, koja kao da se skrila u tim komadima. Napravio sam više od dvesta tih drvenih skulpturica! – prebrojava se zadovoljan onim čime je okružio i ispunio sebe.   
Za Sašu je kuća kao živi organizam. Zato ne voli ni da je napušta na duže. A ovaj njegov kutak pruža mu neograničene mogućnosti da u svojoj mašti otputuje kroz prostor i vreme, od praistorije do kosmičkih prostranstava.

Ni slike, ni grafiti
Strogi pogled ruskog premijera Vladimira Putina prati nas duž jedne od najprometnijih beogradskih ulica, sa sveže fasade nove višespratnice. Nešto kasnije isti lik otkrivamo na betonskoj ogradi parka. Ne možemo mu pobeći – dočekuje nas kod trafostanice, na kapiji stambene zgrade, na ulazu u podzemnu garažu… Na uglu ulica Masarikove i Maksima Gorkog „leprša” crtež ptičice potpisan sa TKV, ta slova nalazimo i kraj dvoglavog psa na zidu kuće u Ulici prote Mateje, kao i ispod obrisa obnaženih lepotica koje krase zgradu u Admirala Geprata i vrata kod pošte u Ulici kneginje Zorke...
Ko su ti neobični umetnici čiji se radovi probijaju među grafitima i muralima, pobijajući belinu tek okrečenih zidova i prekrivajući leprozna lica davno oljuštenih beogradskih fasada? Odgovor nam nudi Lazar Šestović, mladi ekonomista koji je svoju blistavu karijeru u Svetskoj banci oplemenio – potragom za stensilima.
Kraljica Vila, Automatizacija i Robotika
– Veliki sam poklonik „ulične umetnosti” (na engleskom street art) jer mi se dopada što su autori tih radova spremni da ih podele sa svima (čime pokazuju da se ne bave umetnošću radi sticanja profita), što žele da ulepšaju svoj grad i svoju životnu sredinu, ali i da izraze stav prema postojećem stanju u nekoj oblasti. „Ulični umetnici“ su često buntovnici koji svojim delima pokušavaju da ukažu na ono što smatraju lošim, da pošalju određenu (političku) poruku i da pokrenu promene. A stensili su mi najdraži od svih oblika „ulične umetnosti” jer su najbliže meni omiljenom pop-artu, koji se neretko zasniva na ponavljanju istog motiva u drugim bojama. Takođe volim jednostavnost i čiste forme stensila – kaže Šestović.
Pitamo ga da li je upoznao i autore radova koji mu se dopadaju, i ko mu je omiljeni umetnik.
– Poznajem nekoliko njih iz Beograda, a omiljena mi je TKV (The Kraljica Vila). Prvi stensil koji sam primetio i slikao u Beogradu je bio njen „Bollywood Superstar”. Ona je praktično napravila revoluciju sa stensilima u Beogradu, mada je reč o veoma mladoj osobi. Počela je još kao klinka, napravivši sa petnaest-šesnaest godina stensil Amelije Pulen. Od tada je krenula oluja njene kreativnosti i ideja. Njeni radovi su u rangu svetski poznatih „uličnih umetnika“.
Srpska prestonica (a sve češće i drugi gradovi u zemlji i inostranstvu) postala je njeno „slikarsko platno”. Indijske filmske (bolivudske) zvezde i prepoznatljive ogromne oči u obliku sunca zure u nas sa zidova, čini se, gde god da se okrenemo.
(/slika2)Mene odavno niko nije tako impresionirao svojim idejama i radovima kao TKV, koja, međutim, krajnje skromno tvrdi da ona i nije bitna, već njena dela, i da umetnost nema smisla ako ne komunicira i ako ništa ne menja.
Znam koliko TKV utiče na druge umetnike i isto tako znam desetine ljudi koji se svakodnevno oduševljavaju njenim radovima, slikaju ih mobilnim telefonom kad ih ugledaju negde u gradu i te fotografije čuvaju kao dragocene zbirke, jer ulični radovi kratko traju. Ta njihova prolaznost je još jedna specifična vrednost.
Naročito volim i radove još jednog beogradskog umetnika stensila koji se potpisuje kao AIR (Automatizacija i Robotika). Prethodno je radio sa ekipom 352, a prvi rad mu je bio stensil sa likom Milke Canić i njenim čuvenim pozdravom iz „Slagalice“ (Dobro veče!) na zgradi Prirodno-matematičkog fakulteta. Kao student dizajna stalno nešto crta i stvara. Njegovi radovi su refleksija na utiske iz svakodnevnog života, ali i stripa i filmova, pa pored ostalog na fasadama možete videti njegovog Klinta Istvuda kao „prljavog inspektora Harija” ili Džonija Depa kao Svinija Toda, „paklenog berberina iz ulice Flit“.
U Njujorku je i danas je centar „ulične umetnosti”, a za stensile je još bitniji Pariz – tamo, pored ostalih, živi i radi i Blek le Rat, jedan od najvećih stensil umetnika, koji je nedavno imao u Beogradu radionicu za naše mlade talente (u okviru BELEF-a). London je takođe važan za ovu vrstu umetnosti, ali Lazar Šestović kaže da je za njega najbitniji Lisabon. Zašto?
Zbirka, izložba, pa knjiga
– Tamo je prošlog leta počela moja ljubav prema stensilima, kada me je moja drugarica Nives uvela u ovaj za mene novi svet umetnosti. Na tom putovanju sam napravio i svoju prvu kolekciju fotografija stensila i od tada, gde god da putujem, zagledam po zidovima da li ću spaziti još neki. Nije slučajno da sam se odmah zaljubio u stensile u Lisabonu, jer na njegovim ulicama možete da vidite radove nekih od najvećih svetskih imena u ovoj oblasti, kao što su Dolk, C215, Above, Coolture, Freemantle... Ali postoje i mnogo manji gradovi koji su me prijatno iznenadili. Nedavno sam, recimo, bio u Viljnusu (oko 500.000 žitelja) i Rigi (700.000 stanovnika). Kad se uzme u obzir i dugogodišnja i još veoma vidljiva zaostavština komunizma u ove dve baltičke prestonice (Litvanije i Letonije), nisam očekivao tako dobre radove.
I sve prijatelje sam počeo da smaram svojim novim interesovanjem, pa su i oni počeli da mi šalju fotografije stensila iz Beograda (u Srbiji se ova vrsta umetnosti još nije toliko „primila”, osim ovde i u Novom Sadu), iz Pariza, Amsterdama, Njujorka, Beča… U proteklih godinu dana sam sakupio popriličnu zbirku, koju možete da pogledate na mom blogu http://belgrade-stencil.blogspot.com. Ideja mi je da napravim izložbu a kasnije, možda, i knjigu, svojevrsni vodič kroz svet stensila. Glavno mesto bi zauzeli Beograd i naši umetnici. Svojim svetskim kvalitetom oni to zaslužuju.
Aleksandra Mijalković
--------------------------------------------------------
Od praistorije do studentskih protesta
Stensili su grafiti – slova, simboli, brojevi, oblici, likovi… – iscrtani pomoću šablona, obično bojom u spreju (aerosolom). Prvim stensilom (na engleskom stencil, u bukvalnom prevodu matrica za umnožavanje) mogao bi se smatrati obris šake koju je, pre oko 12 milenijuma, praistorijski čovek naslonio na zid pećine i oko nje raspršio pigment, koristeći šuplju kost ili trsku. Ti prvobitni „stensili“ su bili veoma rasprostranjeni i mnogi su sačuvani do danas.
Sličnu ali savršeniju tehniku nanošenja boje na fine svilene materijale koristili su i Japanci u srednjem veku, a Evropljani su istim metodom bojili crno-bele otiske radova poznatih slikara, i koristili neku vrstu drvenog šablona za umnožavanje tekstova pre nego što je Gutenberg smislio štamparsku presu. Prva „šablonom” ispisana knjiga bila je Biblija. Dvadesetih godina prošlog veka Francuzi su se oduševljavali i drugim knjigama ilustrovanim stensilima (nazivali su ih pochoir), da bi tako nastale šare ubrzo prisvojili novi stilovi u umetnosti – art nouveau i art deco. 
Kasnih šezdesetih godina prošlog veka, u vreme žestokih studentskih protesta u Evropi, SAD, pa i u drugim delovima sveta, pokazalo se da su šabloni jedan od najbržih i najjednostavnijih načina ispisivanja parola i oslikavanja simbola kojima su mladi pobunjenici išarali mnoge „režimske“ zgrade. U tome se naročito istakao studentski pokret u Parizu, pa se smatra da su moderni stensili, kao vrsta ulične umetnosti, nastali upravo u francuskoj prestonici. Među najpoznatije savremene umetnike stensila – koji se uglavnom potpisuju inicijalima ili pseudonimom – ubrajaju se Francuzi Blek le Rat i Džef Aerosol, Britanac Banksi, Amerikanci Džon Fekner i Šepard Feri i „planetarni umetnik” Abav (Above) .

„Babov” zavet pokolenjima
Kada se posle nepunih sat brze vožnje i pređenih 160 kilometara modernim autoputem „Šeik Zajad roud” iz krajnje napadno arhitektonski dizajniranog Dubaija stigne u susedni Abu Dabi, prva misao kojoj čovek ne može da se otme jeste da se stiglo kod „siromašnog rođaka”. Kakva varka! Abu Dabi je sve drugo, osim „tanak sa parama”.
Kao najveći među sedam ujedinjenih emirata u jednoj državi leži, pre svega, na svih 94 odsto federalnih naftnih rezervi. Tim kapitalom ugurao se među najznačajnije globalne „igrače” jer učestvuje sa 9,5 odsto u svetskim rezervama „crnog zlata”, a vodi se i kao četvrti na svetu (treći u regionu) po rezervama prirodnog gasa čije zalihe mogu da traju još, kako se tvrdi, 150 godina.
Budući da bruto nacionalni dohodak po glavi stanovnika, po nekim podacima, iznosi oko 71.000 dolara, Abu Dabi je izbio na drugo mesto najbogatijih država planete (posle Saudijske Arabije) dok istoimena prestonica koja je ujedno i glavni grad Ujedinjenih Arapskih Emirata (i sedište federalne vlade), po brojnim svetskim rang-listama, važi za najbogatiji grad na svetu.
Simboli bogatstva i vere
Izrastao iz peska, baš kao i znatno manji sused prepoznatljiv po jedinstvenom velelepnom zdanju u obliku jedra (Budž al Arab), ovaj naftni džin smešten na poluostrvu u obliku slova T u Persijskom zalivu, danas sa brojnim obeležjima zapadne kulture nije izgubio dosta od onog neodoljivog arapskog šmeka i duše.
U poređenju sa Dubaijem, s kojim se, vidljivo je, sve češće takmiči u podizanju grandioznih građevina, paviljona, golf terena i kombinovanih stambenih, umetničkih, sportskih i zabavnih kompleksa od kojih naprosto zastaje dah, Abu Dabi tek hvata ubrzanje. Cifru od 18 šoping molova (Dubai ih ima preko 50) davno je premašila brojka od 30 hotela od kojih još nije zasenjena slava nadaleko najvećeg i najskupljeg „Emirat palate”.
Obilazak jednog od najopipljivijeg simbola ovozemaljskog materijalnog bogatstva sa sedam zvezdica (gde noćenje u apartmanu košta i do deset hiljada dolara) koji je od pre četiri godine postao domaćin svetske elite ali i visokih državnih gostiju, nije uobičajen ni „dozvoljen“ za običan svet.
Da bi se prošla kapija „povlašćenih” i zavirilo u čitav kilometar dugo zdanje neobično smišljene projektne kombinacije francuskog Versaja, londonskog Hempton korta i tradicionalnih, koloritnih arapskih linija i elemenata ispod centralne kupole od zlatnih listića veće od one na vrhu katedrale svetog Petra u Rimu, mora se imati malo sreće i puno veštine da se ubedi obezbeđenje da digne rampu.
(/slika2)Neupućen u mrežu predvorja, sala, hodnika, stepeništa, izložbenog prostora sa unikatnim stvarima, kafeterija, restorana, 140 liftova, radnji i toaleta, kako gde, popločenim najfinijim mermerom iz Italije, Španije, Kine i Indije ili od mekog tepiha, teško da se iko sa strane može snaći. Ali, izgubiti se u Emiratima gde je sve bleštavo od pozlate, ulickano, vrhunski čisto, mirišljavo i papreno skupo, pod uslovom da se nikud ne žuri, i nije nikakva šteta. Pogotovo ako se, kojim slučajem, u lutanju hotelom nabasa na čuvenu salu za sednice vlade (gde im je sedište) sa čije tavanice visi luster sa 1.002 kristala „svarovski”. Većeg, zasad, kažu nigde nema.
Za razliku od ovog modernog dvorca gde je glavna ulaznica „koliko imaš“, jedna druga građevina, suprotne namene, može, sasvim sigurno, da joj parira po grandioznosti. To je džamija Šeik Zajad bin Sultan al Nahjan namenjena samo onima koji su muslimanske vere. Smatra se najvećom bogomoljom islama na svetu u koju tokom molitve može da stane i do 30.000 duša. Tu je sahranjen „otac nacije“ koji je umro 2004. godine ostavljajući da zemlju i vlast deli 19 sinova (najstariji šeik Kalifa postao je predsednik, dok je za princa naslednika izabran nešto mlađi šeik Muhamed).
Kada su se Englezi koji su otkrili naftu (1958. godine) povukli iz zemlje 1971. a porodica Nahjan postala dominantna u regionu, „Babo” koji je tada bio na čelu države, svestan bogatstva koje imaju ostavio je u amanet pokolenjima „da nijedno zrno peska ne sme biti prodato strancima”.
Osim molitve Alahu, sve se, vremenom promenilo. Belina hrama sa sedamdeset metara visokom kupolom koju dopunjuju četiri minareta od po 115 metara vidi se nadaleko. I u ovom hramu visi luster o kojem se naveliko priča. Izrađen od čistog bakra i srebra stigao je pravo iz Nemačke i kažu da je najveći na svetu. To važi i za čudesni meki tepih od preko dva miliona čvorova po kojem se izuveno gazi. Izatkan u 20 tehnika delo je ruku najveštijih 1.200 iranskih tkalja i tkača.
Gugenhajm i Luvr na „Ostrvu sreće”
Abu Dabi, do kojeg leti naš JAT, po brojnim znacima daleko je od globalne krize koja drma svet. Gradilišta, milijarde vrednih projekata, po vestima koje stižu rade normalno. Najveće interesovanje vlada za „Ostrvo sreće” (Saadiyat island), jedinstveno parče zemlje na 500 metara od srca grada i koje je sa dva mosta povezano sa matičnim kopnom.
Biće to, prema zamisli idejnih tvoraca, unikatna kulturna oaza u čitavom regionu kada za godinu-dve bude potpuno izgrađena. Osim 29 hotela, tri marine, dva golf terena i raskošnih apartmana za 150.000 povlašćenih sa dubokim džepom na ostrvu se, kao posebna atrakcija, podižu, nazovimo to ograncima, dva svetski najčuvenija muzeja: Gugenhajm Abu Dabi i Luvr Abu Dabi.    
Prvi, po graditeljskoj satnici, otvoriće 2011. sa svojim timom poznati arhitekta Frenk Gerij (koji je stekao slavu osmišljavajući izgled Gugenhajm Bilbaa u Španiji) dok se završetak Luvra, pod projektantskom „palicom“ ništa manje slavnog Žana Nuvela predviđa godinu kasnije.
Kulturni znalci oba ova zdanja, kako se najavljuje, pozajmljivaće mnoge dragocenosti iz njujorškog i pariskog muzeja kad se budu smenjivale postavke slika, artefakta, skulptura, dekorativnih i finih predmeta, arheoloških iskopina i starina. Ideja je da se putnicima iz indijskog potkontinenta i ostalih arapskih zemalja približi sva lepota sadržana pod svodovima američkog i francuskog umetničkog hrama a da ne moraju da putuju u Njujork i Pariz.
Muzeji, koji će, uprkos imenu, nositi pečat ovog emirata a za koji će, s obzirom na veličinu, biti potrebno dosta vremena da se obiđu u jednom dahu, imaće, uz ostalo, izloženo i sve ono najbolje što se vodi kao savremena bliskoistočna umetnost.
Svečano presecanje vrpce „Ostrva sreće“ tek predstoji. Ako je suditi po „ludnici” koja je vladala posle završetka trka Formule 1 (početkom novembra) kada su, na sveopštu žurku u grad Abu Dabi, stigli mnogi iz džet-seta (Ričard Branson, Boris Beker, Džeremi Ajrons, Dženet Džekson, Bjonsi, Naomi Kembel....) biće to događaj za pamćenje.
Mirjana Aksentijević
----------------------------------------------
Robot govori arapski
Studentski tim istraživačke laboratorije prestižnog Al Ain univerziteta iz emirata Abu Dabija, sa profesorom Nikolasom Mavridesom iz Grčke na čelu, početkom novembra predstavio je prvog robota na svetu koji govori arapski Ibn Sina, nazvan po čuvenom islamskom filozofu i naučniku (poznatijem kao Avicena), moći će da radi na mestu recepcionera, prodavca ili asistenta u šoping molovima, budući da može da odgovori na nekoliko običnih pitanja kao i da mušterije obavesti kako da preko Interneta obeleže robu koju žele da kupe.
----------------------------------------------
Novi mandat princa naslednika
Samo što se završio petogodišnji mandat general šeik Muhamed bin Zajad al Nahjan (48) ponovo je izabran na istu funkciju, zamenika vrhovnog komandanta vojske UAE. Princ naslednik koji ima diplomu čuvene britanske vojne akademije u Sadhurstu (1979) u Velikoj Britaniji treći je sin pokojnog „oca nacije“ šeika Zajedabin Sultana al Nahjana.

Povratak u budućnost
Godinu dana ranije najveća savetnička kompanija za informatičko-komunikaciono tržište, „Gartner”, najavila je da svet tone u ekonomsku krizu. Ispostavlja se da mnogima to predviđalo promaklo. Nadamo se da neće i nagoveštaj iz maja ove godine da je pad zaustavljen, ali da se ne očekuje munjevit rast, objašnjava vrsni znalac i poznavalac dr Petar Kočović, direktor za Srbiju.
Vraćajući se u prošlost IKT će stići u budućnost? Zašto će svetsko tržište tek 2012. dostići i prestići vrednost iz 2008. godine?
Budućnost svake kompanije, od najmanje do najveće, zasniva se na korišćenju informatičko-komunikacionih tehnologija. „Gartner” je primetio da kompanije pokušavaju da održe visok tehnološki nivo IT sektora i celokupnog poslovanja povećavajući udeo operativnih utrošaka u celokupnim troškovima. Tako je 2002. bio 64, a 2008. se popeo na 71 odsto. Ovu ćemo završiti na 76 posto, a taj procenat će ostati, prema procenama, i sledeće dve godine. Za kapitalne nam ostaje „ostatak” do 100 procenata – dakle manje od 25. Šta ovo znači?
Svaki četvrti dolar ili evro u troškovima IKT ide na nabavku opreme! IT sektori su, pod pritiskom uprave da se smanjuju izdaci i pod uticajem novih modela poslovanja (kao što su ukupna cena vlasništva, najam...), morali da smanje nabavku opreme, programa i rešenja. Kao spasonosna pojavila su se dva rešenja koja su drastično smanjila troškove, a ja sam ih nazvao Klaudije i Vidoje.
Klaudije je, u stvari, CloudComputng, koncept čiji je naslov teško prevesti a da zvuči dobro. On je pomerio razmišljanja IT stručnjaka ka besplatnom ili jeftinijem, ka masovnom, ka Internetu... I odmah je smanjio ulaganja u sopstvenu opremu. Zašto ne biste koristili tuđe servere ili softver? Vidoja sam iskoristio kao pojam da opišem pomake u telekomunikacijama, naročito u video području – glas upotrebom IP adresa. Uvode se video konferencije da bi se skresali izdaci za putovanja, a da gledamo sagovornike u oči. I sve to multimedijalno.
Gde se krije opasnost? Kada posmatramo dve kompanije sa sličnim troškovima, jača je ona koja ima veće kapitalne! Kupovina opreme nije besmisleno trošenje para. Suludo je nabavljati prekobrojnu opremu! Pobeglo se u operativne troškove, a oko 1.000.000 računara (servera) širom sveta nije zamenjeno novim u ovoj godini. Ako se još toliko zastarelih ne zameni dogodine, eto 10 odsto svih svetskih koji bi do kraja 2010. mogli da izazovu kolaps. To su glavni razlozi zašto u 2009. pad u svetsko IKT ulaganja iznosi 6,8 posto. Očekivani rast za 2010, je 2,6 odsto, a za 2011. biće 3,6. Dakle, tek 2012. doći ćemo na nivo iz 2008!
Nabrojte ključne uzroke koji su tome kumovali?
Ključni uzrok je krije se u komandi: štednja! Stara izreka „Nužda je majka svih inovacija” u 2009. nije iznedrila ništa spektakularno. Svi iskusni IT rukovodioci su pokušali da sačuvaju svoje timove, a štedeli su na opremi. I plaćanje radne snage potpada pod operativne troškove – pa ne čudi što je povećano u odnosu na prethodne godine.
Na osnovu čega je „Gartner” godinu dana ranije najavio veliku krizu, a u maju da je oporavak na vidiku?
„Gartner” je započeo važan poduhvat „Ekonomija na bazi prepoznavanja uzoraka” (Patternbasedeconomy). Upotrebom softver za poslovno obaveštavanje i veštačke inteligencije došlo se do dnevnih obrazaca (modela) koji su reagovali na najmanje poremećaje na tržištu. Pažljivo se analiziraju podaci iz rada s kupcima, dobavljačima i opšti tržišni. Kada je to urađeno na velikom uzorku kompanija, prognoze su dale rano upozorenje. U maju 2009. stigli su nagoveštaji da se pad zaustavio. Rast neće biti munjevit. Glavnu prepreku predstavljaće otvaranje novih radnih mesta, jer je u prethodnih 15 meseci mnogo ljudi ostalo be posla.
Kakva su predviđanja za 2010. godinu? Šta će to pogurati napred ovu industriju?
U godini koju ispraćamo promet u IKT sektoru bio je 3.300 milijardi dolara (pomenutih 6,8 posto manji). Najveći pad je u industriji hardvera 16,6 procenata, zatim u telekomunikacijama (4 posto) na koje otpada oko polovina kolača. Na trećem mestu je softver s padom od 2,1 odsto. Usluge su ostale na istom kao u 2008. Šta će pokrenuti industriju? Gotovo sigurno pojava operativnog sistemaWindows 7.
U kojim područjima se očekuju najveća ulaganja? Šta je to stavljeno u sam vrh liste važnosti?
Očekuje se povećana nabavka novog softvera za vlade mnogih zemalja, naročito u drugoj polovini 2010! I ukupna prodaja ptograma treba da poraste za 4,5 posto, a hardvera da bude na nivou ove godine. Najavljuje se da će telekomunikacije zabeležiti porast od 3,2 odsto.
Kao što se može pretpostaviti, na svetsku trgovinu IKT utiču direktori informatike (CIO). Ove godine bili su razapeti između merenja troškova i vrednosti, kao u nadvlačenju konopca. Prva tri izazova u 2009. bila su: 1. unapređenje poslovanja, 2. smanjenje troškova i 3. poboljšanje učinka zaposlenih u IT-iju. Veliki IT sektori moraće i da prodaju svoje znanje da bi opstali.
Najavljuje se sve veći upliv veštačke inteligencije i u poslovanju kompanija. Čime se to objašnjava?
Kao što Viljem Gibson, pisac više naučnofantastičnih romana, reče: „Budućnost je već tu, samo što nije podjednako raspoređena”. Uveliko se primenjuju rešenja na načelima veštačke inteligencije: prepoznavanje govora, raspoznavanje likova, mašinsko prevođenje jezika. Tu su i veliki ekrani na dodir, neverovatni interfejsi... Sva poslovodstva najvećih svetskih kompanija rado su u 2009. nabavljale ove novotarije. Kucnuo je čas da se i ovako troškovi smanje.
Koliko se u Srbiji uvažavaju ovakva predviđanja?
U Srbiji su ulaganja u baze znanja iz dana u dan sve veća. Za prethodne tri godine desetak najveći kompanija počelo je da koristi „Gartnerove”tehnološke uvide, a taj broj je u stalnom porastu. Prema mojim saznanjima, to čine veoma uspešno. Srbi vole da gledaju u budućnost, a mi im tako nešto nudimo.

NATO i Srbija: crno-beli svet
Broj objavljenih tekstova u novinama koji su se u poslednje vreme dotakli spornog pitanja odnosa Srbije prema NATO-u izvestan je pokazatelj da je došlo vreme da se o ovim pitanjima razgovara otvoreno i bez okolišanja. Ali sam diskurs je i dalje razočaravajuće ograničen i sugestivan.
Tvrdnjama da se zemlja bez znanja javnosti polako, ali sigurno, uvodi u predvorje NATO-a ne postiže se mnogo, osim što se ionako loše informisana javnost dodatno ostrašćuje. Poistovećivanje jednog sistema sa imperijalizmom ili kapitalističkom hegemonijom velikih sila koje tlače nemoćne i koriste ih isključivo za sopstvene ciljeve evocira na nekadašnji diskurs RTS-a i jedno od najmračnijih razdoblja srpske istorije.
Ne može se desiti da se Srbija jednog jutra naprosto probudi kao članica NATO-a. To nije bio slučaj ni sa jednom od zemalja koje su imale aspiracije ka članstvu, jer su morale ipak sprovesti značajne reforme svojih bezbednosnih sistema i zadovoljiti date kriterijume. Iako se s pravom može reći da su ti standardi dvostruki, a katkad i višestruki i proizvoljni, naročito kada je u pitanju Srbija, nije li to dovoljno dobar znak da je krajnje vreme da se Srbija konačno odluči za izbor koji bi joj omogućio da ponovo bude među onima koji definišu i donose odluke umesto da ostane pasivni primalac osuđen da reaguje na situacije.
Odluka o vojnoj neutralnosti nije proizašla ni iz kakvog logičnog sleda, kako se često objašnjava, jer je Narodna skupština izglasala rezoluciju o neutralnosti 2007. iz jednog jedinog razloga – zbog potpunog nedostatka definisane i usaglašene spoljne i bezbednosne politike.
Proizvoljno tumačenje koncepta neutralnosti, naročito u smislu olakog upoređivanja sa tradicionalno neutralnim zemljama, kao što su Austrija, Irska, Švajcarska i Švedska, nije dovoljno kao osnova za stremljenje Srbije istom tom cilju. Svaka od ovih zemalja ima u potpunosti drugačiji koncept neutralnosti koji je utvrđen na osnovu posebnih okolnosti, interesa i iskustava svake od njih.
Pored toga, proklamovana vojna neutralnost Srbije važeća je samo u kontekstu Srbije, jer da bi bilo koja zemlja bila vojno neutralna, njenu odluku o proglašenju neutralnosti moraju da prihvate i priznaju druge zemlje i međunarodne organizacije. Ako se Srbija naposletku i odluči za neutralnost mora da prođe kroz proces priznavanja odlučno, dosledno i sa mnogo više ubeđenja. U tom slučaju, Srbija bi morala drastično da redukuje svoju vojnu industriju čiji je ukupan doprinos srpskoj privredi ogroman, kao i da obezbedi alternativna radna mesta vojnom kadru. U tom slučaju, novac neće biti protraćen na avanturizam pridruživanja alijansi i kupovinu skupog naoružanja već na modernizaciju infrastrukture, izgradnju škola i bolnica, stvaranje humanijeg i plemenitijeg okruženja. Ali po koju cenu?
Odluka o bezbednosti izuzetno je ozbiljna i zaslužuje podjednako ozbiljan pristup. Pa i ako Srbija nema teritorijalnih niti bilo kojih drugih pretenzija prema susednim zemljama, niti one prema njoj, i dalje je neophodno da osmisli i definiše odbrambenu politiku i prioritete. Bezbednost, u svakom slučaju, košta i bilo bi korisno kada bi se uporedila cena samostalnog obezbeđivanja bezbednosti u odnosu na bezbednost zagarantovanu u okviru zajedničkog sistema odbrane. Pomenuta je cena koju će Hrvatska platiti svojim pridruživanjem alijansi. Međutim, ne pominje se analiza hrvatskog Ministarstva odbrane prema kojoj je ulazak u NATO jeftinija opcija nego što bi to bila odluka o vojnoj neutralnosti. Odluka o priključivanju NATO-u podrazumeva transformaciju vojske u profesionalnu vojsku, koja je mnogo manja, ali opremljenija i spremnija na savremene bezbednosne izazove. Činjenica da i Rusija, koja je članica Partnerstva za mir, trenutno sprovodi reformu vojske u skladu sa standardima NATO-a dovoljno je dobar pokazatelj.
Potpuno je nesuvislo žaliti se na nepravednost sveta podeljenog na moćne i na one koji to nisu, a istovremeno voljno i svesno prihvatiti ulogu nemoćnih i potlačenih. Zdrav razum i svakodnevna iskustva nam kazuju da postoji mnogo nijansi ’sivoga’ između crno-bele slike dobra i zla. Instrumentalno svođenje jezika na primenu termina koji istovremeno infantilizuje i antagonizuje ionako ograničeno javno mišljenje nije ništa drugo do površno i neodgovorno bavljenje ovom izuzetno ozbiljnom temom bez konstruktivnog doprinosa otvorenoj raspravi koja je, sasvim jasno, više nego potrebna javnosti Srbije. Ako ćemo razgovarati o nezgodnim i bolnim temama budimo profesionalni i odgovorni da prezentujemo sve činjenice, čak i one koje ne idu u prilog stavu koji zagovaramo.
izvršni direktor fonda TransConflict Serbia

Videli biste šta bih uradio sa 10 miliona evra
Za samo šest meseci naš najtrofejniji klub ne samo da je spasen propadanja, kome se prošle sezone nije nazirao kraj, nego je ponovo na srpskom fudbalskom vrhu. Velike, a po mnogima i najveće zasluge za ovaj Zvezdin neočekivani preporod pripadaju svakako iskusnom treneru Vladimiru Petroviću Pižonu (54), Zvezdinoj četvrtoj zvezdi. Posle velikih promena na „Marakani”, kada je krajem maja za predsednika kluba izabran Vladan Lukić, Petrović je zbog velike ljubavi prema klubu u kome je stekao slavu, ali i kome je mnogo dao, hrabro prihvatio veliki izazov i drugi put postao šef stručnog štaba Crvene zvezde i to u njenom najturobnijem vremenu..
– Došla je grupa ljudi koja pokušava da napravi što bolju Zvezdu, a ja sam se prihvatio posla ne razmišljajući šta će biti. Na „Marakani” sam zbog ljubavi prema Zvezdi. Na svakoj utakmici želim što bolji rezultat. Međutim, ne možemo sada da kažemo da ćemo biti šampioni. To ne može niko nikad da kaže. Evo, za vikend su poraženi Lion, Liverpul, Juventus… Da kažem, sutra ćemo da pobedimo, to je za mene laž. To može da prođe, ali i ne mora. Ali, tu ste vi novinari krivi, što dan kasnije ne pitate trenere: koga lažete? Kakvog bi imalo smisla da sam govorio da ćemo biti prvi, a na kraju ne bude tako – rekao je Petrović u ekskluzivnom intervjuu za „Politiku”.
Ipak, da li ste se eventualno kolebali oko povratka u Zvezdu?
Nijednog trenutka nisam imao dilemu da li da preuzmem Zvezdu. Nije mi padalo na pamet da odustanem. Posle nekih nedavnih kritika u novinama sam se naježio, pogotovo posle naše pobede na Karaburmi protiv BSK-a iz Borče. Pomislio sam šta bi se tek pisalo o nama da nismo prvi ili da smo odmah završili takmičenje u Evropi, već u prvim duelima protiv slovenačkog Rudara. Drugi bi trebalo da pričaju o mom doprinosu Zvezdinim uspesima. I dok sam bio u manjim klubovima igrali smo dobro, ali smo gubili neke utakmice, ali ovde je drukčije, jer je Zvezda veliki klub.
Da li za nečim žalite?
Samo mogu da žalim što su neki igrači otišli, a mogli su mnogo da nam pomognu. Ali, morali su da odu. Tu pre svega mislim na Milijaša i Koromana, koga sam, kao i Lazetića, trenirao od malih nogu. Žao mi je što se nije vratio Basta, što je bila moja želja. Verovatno bi i Koroman još bolje igrao, kao što je i Lazetić ove sezone znatno poboljšao formu. Bilo bi neskromno reći da smo u Evropi mogli više da ostvarimo. Ipak, za tako nešto je bilo potrebno da imamo 23-24 prava igrača.
Naša konstatacija da je Zvezda bila fizički nespremna u „večitom derbiju” toliko Vas je razljutila da ste jedva pristali da razgovarate…
Ne da smatram da imamo fizičku spremnu ekipu, nego svi to govore. To smo pokazali protiv Slovenaca, gruzijskog Dinama, koga smo u revanšu pobedili s 5:2, pa i češke Slavije. Ali, svesni smo i da ćemo neke utakmice izgubiti. Svima nam je bilo teško posle poraza od Partizana. Treba priznati poraz, ali sigurno nismo bili poniženi, kako je to predstavljeno u medijima. Nisam ni gledao statističke podatke. Od vas čujem da su svi bili u korist Zvezde. A, zašto je onda onako pisano. Čekajte, ja nisam anonimac koji nije igrao fudbal. Zato i od vas novinara očekujem da pomognete. Zašto sada nekome treba da piše da je Zvezda igrala katastrofalno protiv Partizana. To nije samo slučaj kod mene, nego i sa drugim bivšim igračima. Podsetio bih da je jednom skandal napravio Miroslav Đukić, pa je na udaru bio i Jokanović, a to su sve ljudi koji se razumeju u fudbal, a iza sebe imaju neka imena… A, prolaze oni koji nemaju imena i to me ponekad zaboli.
Pored novinara, da li ste imali i nesuglasice s upravom Crvene zvezde?
– Bilo je toga i sa ljudima iz uprave, pogotovo kada na nekim mečevima nismo pobedili. Recimo, posle remija u Kruševcu, Partizana, pa i BSK-a, iako ja to nisam osetio, video… Ipak, svi smo zajedno došli, a ko bi se u ovoj situaciji grabio da bude trener Zvezde. Crvena zvezda je veliki klub, ali jedan neuspeh ne sme da izazove alarmantno stanje. Tome mora da se stane na put. Liverpul je sa Rafom Benitezom za pet godina potrošio 270 miliona evra, a dajte meni bar deset! Videli biste šta bih ja napravio s tim novcem.
Kako komentarišete žreb za Svetsko prvenstvo, da li ste zadovoljni kako je prošla Srbija?
Mislim da nam je grupa teška i sve utakmice će biti vrlo neizvesne. Ovde izgleda niko ne zna, a ja neću time da se hvalim, da sam u kvalifikacijama kao selektor Kine odigrao dve utakmice protiv Australije. Tada smo u Kini bili ja i Dujković. Kada smo bili domaćini nije bilo golova, ali smo u Australiji pobedili s 1:0. Tada je Kina, posle trideset godina, pobedila Australiju. Ali, to ovde niko ne pominje, a ružno je da se sada time hvalim.
Da li u Južnoj Africi možemo da očekujemo i fudbalere Zvezde?
Pohvalio bih igrače da su bili veoma disciplinovani, ali ima tu još dosta prostora za nadogradnju. Ninkov je igrao odlično, ali je pri kraju malo popustio, na šta je uticala i povreda Lazetića. Dosta smo ih uigravali, bili su izvanredan tandem po desnoj strani, a kada se Lazetić povredio to nas je poremetilo, što se videlo i u derbiju. Drago mi je da je Lekić debitovao za reprezentaciju, a ostali će imati lepu priliku da se na proleće nametnu i predstavljaju Zvezdu na najvećem svetskom fudbalskom događaju – zaključio je Vladimir Petrović.
-----------------------------------------------------------
Najvažnija dobra atmosfera
Vladimir Petrović je bio među najvećim uzdanicama reprezentacije Jugoslavije na Mundijalu u Španiji 1982, ali tada nije prebrođen ni prvi krug, iako se mnogo očekivalo od jugoslovenskog tima čiji je selektor bio Miljan Miljanić.
– I sada imamo sličnih problema, kao i u moje vreme. Nije dobro da stvaramo lažnu sliku, da ćemo biti prvaci sveta. To govore oni koji ne žele dobro našoj reprezentaciji. Najvažnije je da se napravi dobro atmosfera pred polazak u Južnu Afriku. Da sve bude rešeno. Ja sam kritikovan posle meča s Borčom, a zaboravljate da su se naši igrači prethodno istrošili protiv našeg najvećeg rivala Partizana. To sada isto može da se dogodi i našim reprezentativcima – upozorio je Petrović.
-----------------------------------------------------------
Krah zbog 20.000 maraka
Petrović je kazao da su reprezentativci Jugoslavije pred odlazak na Mundijal u Španiju bili razočarani, a da toga nisu ni bili svesni.
– Zabranili su nam da igramo u „Puminim” kopačkama. Meni to nije bio problem, imao sam kopačke „Adidasa”, a nije mi trebalo tih 20.000 maraka. Ja sam tada imao ugovor vredan milion i po! Ali, dobro se sećam, bili smo u Novom Sadu, a dan pred polazak nam je naređeno u kojim ćemo kopačkama da igramo i to više nisu bili ti igrači. To sam „preživeo”, ali se tada atmosfera u reprezentaciji totalno promenila, zbog 20.000 maraka smo doživeli krah! Tako je i nama u Zvezdi najteže bilo protiv Borče, nakon poraza od Partizana. Znate i vi to, ali su izveštaji u štampi bili zlonamerni – rekao je Petrović.
Lazar Delić

Novi ugovor – najgori deo posla
Radomir Antić, selektor fudbalske reprezentacije Srbije, još nije potpisao novi ugovor sa Fudbalskom organizacijom, ali pošto posao ne može da čeka, on planira da u januaru ili februaru okupi igrače na kraće zimske pripreme. U razgovoru sa njim dobili smo odgovore na neka pitanja.
Imali ste mesečnu platu od 30.000 evra, da li se zna kolika će ona da bude po novom ugovoru?
Taj dogovor o novom ugovoru mi je najgori deo posla. Pregovori još traju. Volim da budem profesionalno odgovoran u svakom poslu, ali me jako ljuti ono naše „lako ćemo”. I sad to „lako ćemo” trebalo bi da se dogodi uskoro. A, kada je reč o detaljima novog ugovora, nije tajna da je moja vrednost na svetskom tržištu mnogo veća od sume koju sam dobio od Fudbalskog saveza Srbije u vreme kvalifikacija. Do početka šampionata imamo još šest meseci, a posao ne može da čeka. Zato planiram dalji rad. Ove zime trebalo bi da okupim igrače na kraćim pripremama, ali još ne znam kada i gde će se to dogoditi.
Kako se osećate posle uspeha?
Rezultat jeste veliki. Fudbalska selekcija Srbije izborila se za direktno učešće na šampionatu sveta u Južnoj Africi (od 11. juna do 11. jula 2010. godine), uprkos tome što je bila u grupi sa favoritima Francuzima. Ali, iza ovih rezultata postoji nešto što je mnogo lepše, a to je slika publike, to je pun stadion. A, tako je bilo kada smo u ovim kvalifikacijama igrali u Beogradu. Za sve nas, za mene i za igrače veoma je značajno što smo stekli poverenje svog naroda. To je ono što mi greje dušu i srce.
Kako ste formirali ovaj tim?
Tražio sam od igrača ono što mogu, a to je ponašanje na terenu koje je u skladu s mentalitetom Srba. Znači, nema ništa bez velike borbe, brzine i poštovanja svih dogovora. Nisam ih opteretio mojom prošlošću. Bio sam pragmatičan. Govorio sam samo o njima i njihovim sposobnostima i mogućnostima. I rasli su kao grupa u svim delovima: i fudbalskim, i pojedinačnim, i kolektivnim. Tako smo postali jedna čvrsta porodica.
Šta su Vam igrači donosili iz klubova?
Doneli su mi preko deset titula. Imamo prvaka i pobednika liga kupa Engleske (Vidić), pobednika kupa Engleske (Ivanović), prvaka Italije (Stanković), pobednika kupa Italije (Kolarov), kupa i superkupa Nemačke (Duško Tošić), prvaka i pobednika superkupa Belgije (Jovanović), prvaka i pobednika superkupa Ukrajine (Ninković), pobednika kupa Slovačke (Matić i Milinković), prvaka i pobednika kupa Srbije (Petrović)…
Koliko često se čujete sa igračima?
Uvek, i kada nemamo pripreme za neku utakmicu. Taj kontakt je neprekidan. Mi stvarno dišemo u istom ritmu. Slavili smo nekoliko svadbi, rađanje dece, niz rođendana… Svi učestvujemo u tim slavljima. Sve članove državnog tima doživljavam kao svoju decu. Oni to znaju. Jer, moj odnos prema njima nikada nije lažan. Jedni drugima iskreno kažemo sve što mislimo. I među nama nikada nema ljutnje. Sve što nam se događa nazivamo pravim imenom. To je najvažnije u svim odnosima.
Koliko se novca dobija pre polaska u Afriku?
Svi fudbalski savezi čije selekcije su se plasirale na Svetsko prvenstvo u fudbalu dobijaju, u startu, istu sumu, a ostatak zavisi od uspeha na tom takmičenju. Ova startna suma je oko devet miliona dolara, plus niz materijalnih davanja za smeštaj i sve troškove u toku takmičenja. Svemu ovome trebalo bi dodati i zarade od sponzora, reklama…
Šta Vam na to posle svega kaže „ulica”?
Uvek sam bio i ostao otvoren za svaku vrstu razgovora, pa i na ulici. Ljudi me prepoznaju. Neko mi se samo javi, a poneko želi i da razmenimo nekoliko reči. Razumem sve te odnose. Poznati ljudi kažu da je to cena slave, a ja mislim da je to moja obaveza. Stanujem na Novom Beogradu u bloku 61. I tu, sa mojim komšijama, kad me pozovu, pijem pivo ispred kioska…
S. R.

S Čavićem dve medalje, a bez njega tri
Od našeg specijalnog izveštača
Istanbul, 14. decembra – Do letošnjeg Svetskog prvenstva u Rimu između našeg plivanja, bar onoga što se tiče međunarodnih uspeha, i Milorada Čavića, našeg rodoljuba iz Amerike, s pravom je stajao znak jednakosti. A onda je u Večnom gradu zasijala i Nađa Higl.
Na tek završenom Evropskom prvenstvu u malim bazenima u Istanbulu naš najbolji plivač svih vremena nije učestvovao. Dao je sebi zaslužen odmor, ali je bio tu da posavetuje one koji su plivali u dvorani „Abdi Ipekči”, vrlo uspešno preuređenoj za ovu priliku u plivalište.
– Prava mera za poređenje onoga što je naše plivanje postiglo u Istanbulu je Rijeka prošle godine. Tada smo, na istom ovom takmičenju s Čavićem imali dve medalje, a ovde bez njega tri – naglašava sportski direktor Plivačkog saveza Srbije Mladen Kapor. – Da je on plivao, razume se, imali bismo više medalja. Međutim, prešli smo onu granicu kada je cilj bio da se napreduje. Sada treba da opravdavamo ovo što smo do sada postigli, da se tu stabilizujemo, stvorimo standarde i onda nastavimo dalje. Naš savez je, u granicama svojih mogućnosti, doprineo da na ovakvim takmičenjima imamo 11-12 plivača, među kojima ima onih koji vuku napred, a ima i onih koji skupljaju iskustvo da bi kroz neku godinu oni preuzeli tu ulogu. Bilo bi idealno da stignemo dotle da imamo od 15 do 20 plivača. Naše prisustvo se već primećuje, a sa tim brojem predstavnika već bismo bili prava ekipa. Ima odličnih pokazatelja da će to biti tako, jer se ovde, u Istanbulu, na svakom koraku videlo veliko zajedništvo među njima.
Nađa Higl je potvrdila da njen blesak nije bio meteorski, nego da je istinska zvezda. Zauzela je drugo mesto u svojoj jačoj disciplini (200 prsno), što se i očekivalo od nje, jer je jesenas pobeđivala u Svetskom kupu. Bila je odlična i na dvostruko kraćoj stazi, koja joj je slabija strana. Istina, nije ušla u finale, ali je popravila državni rekord, pa je jasno da i tu napreduje.
A ovde su do svojih prvih medalja u seniorskoj konkurenciji došli juniorski šampioni Ivan Lenđer (treći u Čavićevoj disciplini 100 delfin) i Čaba Silađi (treći na 50 prsno). Kao i Higlova i oni su potpuno domaći proizvod.
– Javnost, razume se, uspehe meri po broju osvojenih medalja. Međutim, do toga može da se dođe i sticajem okolnosti, pa stručnjaci, ne umanjujući značaj trofeja, veću pažnju obraćaju na rezultat. I mi možemo da budemo zadovoljni onim što su pokazali naši plivači u celini. Naravno, neko pruži manje što se očivalo od njega, ali se i to lakše podnosi kad je član ekipe. Pažnju privuku oni s medaljom, pa se nečije 30. mesto i ne zapazi, a on to lakše preboli – naglašava Kapor.
Prošle godine u Rijeci Nađa Higl je bila 23. na 200 prsno i 43. na 100. I mogla je mirno da nastavi da radi i konačno je mukotrpni rad počeo da donosi rezultate. Samo za godinu dana se od statiste na velikim takmičenjima preobrazila u glavnu junakinju – kao u bajci. Zašto ne bi iduće godine bila izatkana još jedna slična. A ako pričekamo i malo duže ništa strašno – važno je da dočekamo. Toliko smo dugo maštali da se neko od naših probije u svetski vrh, da godina ili dve ne znači ništa, bitno je da smo na dobrom putu.
Za moćnu odskočnu dasku naš savez se već izborio. Beograd će u leto 2011. biti domaćin Evropskog juniorskog prvenstva u plivanju, skokovima u vodu i sinhronom plivanju. Uz širu podršku ta prilika bi mogla lepo da se iskoristi.
-----------------------------------------------------------
Francuzi krenuli od nule
Kako bi moglo da se radi Kapor je ukazao na Francusku. U Istanbulu su njeni plivači osvojili 11 medalja (šest zlatnih, dve srebrne i tri bronzane) i bili treći u ukupnom plasmanu. Srbija je 15, a da je plivao Čavić bila bi za desetak mesta više.
– Oni su 1998. potpuno pali i tada su podvukli crtu. Postavili su visoke standarde i evo ih u vrhu. Mi, naravno, nemamo toliki potencijal kao oni, ali je vrlo bitno šta sebi postavimo kao cilj – naglasio je Mladen Kapor, nekada naš najbrži plivač.
Ivan Cvetković

Otvorena izložba „85 godina odbojke u Srbiji”
Umesto novogodišnjeg koktela Odbojkaški savez Srbije se, kako je rekao njegov predsednik Aleksandar Boričić na svečanom otvaranju u Galeriji Radio-televizije Srbije, odlučio da se priseti i podseti ostale na osam i po decenija te sportske grane u našoj zemlji. Izložba pod nazivom „85 godina odbojke u Srbiji” biće otvorena do 19. decembra, a potom će, za odgovarajuće prilike, da gostuje i po drugim gradovima Srbije.
Do tada će, kako je uveren Boričić, biti pronađeno još podataka o razvoju sporta u kome smo postali i olimpijski pobednici. Uostalom, direktor Televizije Beograd Nikola Mirkov se, u uvodnoj reči, pohvalio da je, među izloženim slikama, video i sebe iz dečačkih dana.
Ministar omladine i sporta Snežana Samardžić-Marković je posebno pohvalila OSS što poštuje tradiciju. To je jemstvo da će odbojka nastaviti da ide putem kojim je dosad išla. Sava Grozdanović, koji je u odbojci od 1946, podsetio je da je ona iznedrila i akademike i naveo Krestića i Soldatovića.
U našoj odbojkaškoj organizaciji se kao u porodici stvari predaju s kolena na koleno i za to je pružena i simbolična potvrda. Nataša Luković, reprezentativka koja je 1951. na Evropskom prvenstvu u Parizu neizmerno doprinela da dođemo do bronze, naše prve medalje u istoriji, predala je trofej povodom 85-ogodišnjice odbojke u Srbiji Sari Klisuri, budućem biseru ovog sporta, a Vladimir Grbić, jedan od najboljih odbojkaša u istoriji, Aleksandru Atanasijeviću, još nebrušenom dragulju svetske odbojke.
Na svečanosti su, razume se, bili mnogobrojni zaslužni odbojkaši i odbojkaški radnici. A među gostima i predsednik Olimpijskog komiteta Srbije Vlade Divac.
Istaknuto mesto na izložbi zauzima „Politika” sa svojim sećanjem dužim od veka. Vidno mesto među eksponatima posvećeno je tekstovima objavljenim u njoj iz doba kada je odbojka pravila prve korake.
I. C.

Vučić priredio večeru za predsednika Crne Gore
Predsednik Srbije Aleksandar Vučić ugostio je na večeri predsednika Crne Gore Jakova Milatovića, koji boravi u zvaničnoj poseti Srbiji.
„Poželeo sam dobrodošlicu predsedniku Crne Gore Jakovu Milatoviću, uveren da otvaramo novo poglavlje u odnosima između naših zemalja i bratskih naroda", napisao je Vučić na Instagram nalogu "budućnostsrbijeav".
Prethodno je Milatović na svečanom prijemu u Crnogorskoj kući u Beogradu, poručio da, nakon poseta Evropskim institucijama i sedištu NATO u Briselu, dolazi u Beograd "u nameri da da doprinos revitalizaciji političkih odnosa dve zemlje".
Milatović je danas stigao u zvaničnu dvodnevnu posetu Srbiji, a na aerodromu "Nikola Tesla " u Beogradu dočekao ga je prvi potpredsednik Vlade i ministar spoljnih poslova Srbije Ivica Dačić.
Kako je najavljeno, Milatović će se sutra, uz ceremonijalni doček ispred Palate Srbija, sastati sa predsednikom Srbije Aleksandrom Vučićem, a nakon toga i sa predsednikom Narodne skupštine Vladimirom Orlićem.
Predviđeno je da predsednik Crne Gore u okviru posete položi venac na Spomenik neznanom junaku na Avali uz vojne počasti, kao i da položi cveće ispred Osnovne škole "Vladislav Ribnikar".

U Indiji 15 mrtvih u monsunskoj kiši
Najmanje 15 ljudi poginulo je na severu Indije u poplavama i klizištima izazvanim monsunskim kišama, a Nju Delhi je zabeležio rekordnu količinu padavina u jednom danu u poslednjih 40 godina, saopštle su danas tamošnje vlasti.
U Nju Delhiju, gde su putevi bili potopljeni, palo je 153 milimetra kiše, najviše u jednom julskom danu za 40 godina.
Pošto meteorološke službe predviđaju još jedan dan jake kiše, vlasti su naložile da škole u Nju Delhiju budu sutra zatvorene.
Mediji su preneli da je 15 osoba poginulo u protekla 24 sata u šest indijskih saveznih država na severu.
Planinske države su najteže pogođene. Prijavljena su klizišta na oko 700 puteva.
Period monsuna u Indiji traje od juna do septembra i svake godine ima žrtava i pričinjena je materijalna šteta, prenosi Tanjug.

Zelenski još nije doneo odluku da li će prisustvovati samitu NATO-a u Viljnusu
KIJEV – Ukrajinski predsednik Volodimir Zelenski još nije doneo konačnu odluku da li će ići na samit NATO-a u Viljnusu, izjavila je danas potpredsednica ukrajinske vlade za evropske i evroatlantske integracije Olga Stefanišina.
Ona je za ukrajinske medije rekla da će konačna odluka Zelenskog o prisustvu samitu NATO-a biti doneta u zavisnosti od završnih dokumenata tog skupa na kojima se još radi, preneo je TAŠ.
Generalni sekretar NATO-a Jens Stoltenberg rekao je ranije da će Zelenski prisustvovati prvom sastanku Saveta Ukrajina-NATO na marginama samita.
Stoltenberg, međutim, nije obećao da će tokom samita u Viljnusu Ukrajina biti pozvana da se pridruži NATO-u nakon što se neprijateljstva u zemlji završe.

Teško do neradne nedelje u trgovinama
Tri godine posle Crne Gore, još jedna zemlja u našem okruženju zabranila je rad nedeljom. U Hrvatskoj je pre nekoliko dana stupio na snagu novi zakon o trgovini prema kojem će prodavnice nedeljom biti zatvorene. Zabrana ipak nije potpuna, jer trgovci mogu odabrati 16 nedelja u godini tokom kojih bi eventualno mogli da rade. Radno vreme od ponedeljka do subote samostalno će određivati trgovac, ukupno do 90 sati sedmično.
 
U Srbiji se nedelja po pravilu tretira kao neradni, odnosno dan za odmor. U Savezu samostalnih sindikata trgovine Srbije podsećaju da u zakonu ipak treba da piše da je nedelja dan odmora, a ne da je „po pravilu dan odmora”, kako je prema važećem zakonu. Naglašavaju i da zahtev da se zabrani rad prodavnica nedeljom u Srbiji ne znači zalaganje za manje rada, jer prema zakonu radna nedelja traje pet dana, sedmično se radi po 40 časova, a rad nedeljom nije regulisan.
Radoslav Topalović, predsednika Saveza samostalnih sindikata trgovine, podseća da je u zemlji trenutno angažovano oko 300.000 trgovaca koji u proseku mesečno zarade oko 54.000 dinara, što je otprilike na nivou iznosa minimalne potrošačke korpe.
– Neosnovane su procene poslodavaca da će biti manji promet u radnjama ako nedelja i državni praznici budu neradni dani, jer će se kupci u istom obimu snabdevati radnim danima. Kupac koji je rešen da pazari neki proizvod, kupiće ga ili dan ranije ili dan kasnije. Zato, ti prigovori nisu utemeljeni. Drugo, ukidanjem nedelje kao radnog dana neće biti smanjena potreba za angažovanjem radnika, već naprotiv, više njih biće potrebno da radi, recimo, subotom i ponedeljkom, jer će tada biti i više prometa – smatra Topalović. Podseća da početak i kraj radnog vremena nije stvar kolektivnog pregovaranja nego je Zakonom o radu regulisano da radna nedelja traje 40 časova. Zato je ovaj sindikat tražio da se izmeni taj propis kako bi nedelja bila neradni dan, a da izuzete budu samo institucije koje su od javnog značaja i moraju da rade nedeljom. Od prve inicijative prošlo je  sedam godina, ali niko nije bio voljan da se ozbiljnije time pozabavi, ni Socijalno-ekonomski savet, ni Ministarstvo za rad i zapošljavanje, jer su to institucije kojima su sindikati podnosili inicijative.
Savez samostalnih sindikata je na tu temu svojevremeno čak i anketirao radnike, a analiza je pokazala da većina zaposlenih ne želi da radi nedeljom.
– Nisam siguran da bi sada, u naletu ove inflacije, isto tako razmišljali. Verovatno bi pristali da rade nedeljom za veću naknadu. Zato podržavamo inicijativu da se rad nedeljom plaća kao i državni praznik, da dnevnica bude 110 odsto tog dana – dodaje Topalović. Navodi da onaj ko mora na posao nedeljom zaista treba da bude više plaćen, zato što više radi i nije sa porodicom.
Podsećanja radi, onaj ko radi nedeljom ne ostvaruje po zakonu pravo na uvećanu platu, sem u slučaju da to nije uređeno aktom između poslodavca i zaposlenog. Fiksno uvećanje zarade nije prepoznato jer je poslodavcima data mogućnost da rad organizuju kako njima odgovara. Stručnjaci za radno pravo naglašavaju da zbog uvećanja zarade za rad nedeljom ne bi bilo neophodno menjati Zakon o radu, jer je naš propis ekstenzivan u tom delu, pa je opštim aktom moguće predvideti razloge za uvećanje plate koja nije opisana u samom zakonu. Kako je ranije za „Politiku” objasnio Bojan Urdarević, profesor radnog prava na Pravnom fakultetu u Kragujevcu, ne postoji nikakva zakonska prepreka da se sa postojećim zakonom predvidi dodatno plaćeni rad i da se utvrdi iznos uvećanja zarade nedeljom.
– Samo, to niko neće da radi, jer ne postoji zakonska obaveza – naveo je on.
Predstavnici sindikata smatraju da neradna nedelja ne bi mogla da prouzrokuje nove otkaze, jer u trgovini već postoji manjak radne snage, ali poslodavci ipak tako ne misle. Strahuju od pada prometa i profita, smanjenja zarada, otpuštanja radnika u sektoru maloprodaje, nezadovoljstva potrošača...

Milatović: Cilj posete Srbiji revitalizacija političkih odnosa
Predsednik Crne Gore Jakov Milatović poručio je večeras, na svečanom prijemu u Crnogorskoj kući u Beogradu, da, nakon poseta Evropskim institucijama i sedištu NATO u Briselu, dolazi u Beograd „u nameri da da doprinos revitalizaciji političkih odnosa dve zemlje”. Prisustvo predsjednika Vučića na mojoj inauguraciji 20. maja, ministra Dačića na Samitu u okviru Procesa saradnje u jugoistočnoj Evropi u Podgorici 27. juna, i ova moja prva poseta Beogradu u tako kratkom vremenskom periodu upravo idu u prilog unapređenju odnosa dve države”, naglasio je Milatović.
Ukazao je na to da je revitalizacija političkih odnosa važna za unaprjeđenje ekonomskih odnosa, što ima za rezultat direktne benefite za privredu i građane dve zemlje, navodi se u saopštenju iz Kabineta crnogorskog predsednika.
Milatović je podsetio da je Srbija Crnoj Gori ubedljivo najveći trgovinski partner, sa robnom razmenom od 764 miliona evra prošle godine, što predstavlja petinu ukupnog prometa robe sa inostranstvom. Srbija je za nas i najveće turističko tržište. U 2022. ostvareno je 435 hiljada dolazaka turista iz Srbije u Crnu Goru, što je udeo od 21 odsto od ukupnog broja dolazaka stranih turista. Kada govorimo o strukturi, najviše noćenja ostvarili su turisti iz Srbije, i to nešto iznad 3 miliona ili 25,5 odsto od ukupnog brojaâ€ś, rekao je Milatović. Dodao je da je Srbija prošle godine bila i najveći strani investitor u Crnoj Gori sa 137 miliona evra ili 12 odsto ukupne vrednosti stranih direktnih investicija, što je u odnosu na 2021. povećanje od 80 odsto.
Uprkos podacima koje sam izneo, sa Srbijom, koja je naš najznačajniji ekonomski partner, Crna Gora nema odnose na nivou ambasadora i to ne iz tehničkih razloga, već političkih, dve zemlje nemaju zajedničke granične prelaze, kao što imamo sa Bosnom i Hercegovinom i sa Albanijom, platni promet predstavlja ozbiljnu poslovnu barijeru, naše Mešovite komisije za rešavanje ovih naizgled tehničkih pitanja se ne sastaju godinama unazad, a nikada nije održana zajednička sednica Vlada dve zemlje, konstatovao je Milatović. On je poručio da su, uprkos svim izazovima, veze između građana i privrede Crne Gore i Srbije ostale jake i da je stoga odgovornost ali i obaveza na državnicima dve zemlje da te odnose ne remete, već da ih unapređuju. Istakao je da, osim tradicionalnih veza i bliskih odnosa, Crnu Goru i Srbiju trajno povezuju zajednički ciljevi, pre svega regionalna stabilnost i članstvo u Evropskoj uniji.
„Posvećenošću ovim ciljevima dajemo dobar zamah proevropskom razvoju Zapadnog Balkana. Uveren sam će politički odnosi Crne Gore i Srbije ići uzlaznom putanjom u periodu pred nama i da će to biti dobar zamajac za dodatno unapređenje ekonomskih, kulturnih i sveukupnih odnosa, rekao je Milatović. On je ukazao i na značaj jačanja veza sa zajednicom Crnogoraca u Srbiji i njihove povezanosti sa Crnom Gorom.
Kako je najavljeno, Milatović će se sutra, uz ceremonijalni doček ispred Palate Srbija, sastati sa predsednikom Srbije Aleksandrom Vučićem, a nakon toga i sa predsednikom Narodne skupštine Vladimirom Orlićem.
Predviđeno je da predsednik Crne Gore u okviru posete položi venac na Spomenik neznanom junaku na Avali uz vojne počasti, kao i da položi cveće ispred Osnovne škole „Vladislav Ribnikar”, prenosi Tanjug.

Viljnus zbog NATO samita kao tvrđava, sistemi Patriot usmereni ka Kaljiningradu
VILjNUS – NATO je pretvorio Viljnus, prestonicu Litvanije, u tvrđavu branjenu naprednim oružjem kako bi zaštitio američkog predsednika Džozefa Bajdena i druge lidere Alijanse na samitu sledeće nedelje, koji se održava 32 kilometra od litvanske granice sa ruskim saveznikom Belorusijom.
Više od 3.000 litvanskih vojnika brinuće o bezbednosti samita NATO-a u Viljnusu.
Šesnaest NATO saveznika poslalo je ukupno oko 1.000 vojnika da obezbeđuju dvodnevni samit 11. i 12. jula, koji se održava samo 151 km od same Rusije, prenosi Rojters.
 Mnogi od njih su poslali i napredne sisteme protivvazdušne odbrane koji nedostaju baltičkim državama.
„Bilo bi više nego neodgovorno da naše nebo bude nezaštićeno u trenutku kada Bajden i lideri 40 zemalja stižu“, rekao je predsednik Litvanije Gitanas Nauseda.
Nemačka je rasporedila 12 raketnih sistema Patriot, koji se koriste za presretanje balističkih i krstarećih raketa ili ratnih aviona.
Španija je dopremila sistem protivvazdušne odbrane NASAMS, Francuska šalje samohodne haubice Cezar, i uz Finsku i Dansku raspoređuje vojne avione u Litvaniji.
Ova zemlja je, uz Britaniju, isporučila sredstva protiv bespilotnih letelica.
Poljska i Nemačka su poslale snage za specijalne operacije pojačane helikopterima.
Drugi šalju opremu za borbu protiv bilo kakvih potencijalnih hemijskih, bioloških, radioloških i nuklearnih napada.
Litvanski predsednik vidi ove akcije saveznika kao potvrdu da je potrebno da NATO hitno uspostavi stalnu protivvazdušnu odbranu u baltičkim državama.
„Razmišljamo o tome šta će se desiti nakon završetka samita i radićemo sa saveznicima na stvaranju rotirajućih snaga za trajnu vazdušnu zaštitu“, rekao je on novinarima.
U selima pored beloruske granice, meštani su saopštili Rojtersu da se osećaju potpuno bezbedno, uprkos ponudi Minska da se tu nakon pobune smeste ruske plaćeničke trupe Vagner grupe i rusko nuklearno oružje.
Na aerodromu u Viljnusu, osam nemačkih raketnih bacača Patriot raspoređeno je sa cevima usmerenim u pravcu ruskog Kalinjingrada, a još dva prema Belorusiji.
„Znate gde se nalazite geografski i prilično dobro znate odakle pretnja dolazi. Litvanija je tražila od nas zaštitu samita, a takođe je NATO tražio pomoć od Nemačke. Ovo je naš odgovor“, rekao je potpukovnik Štefen Lib, komandant jedinice Patriota.
Litvanija je utrostručila jedinice pogranične straže na beloruskoj i ruskoj granici tokom leta, uz oficire iz Letonije i Poljske.
Dve zemlje su takođe poslale policiju da pomogne u patroliranju po Viljnusu.
Gradonačelnik Viljnusa je preporučio stanovnicima da odu na odmor van grada, ako žele da izbegnu gužve u saobraćaju, jer će veliki delovi centra prestonice biti zatvoreni tokom samita.
Kako javlja izveštač Tanjuga, deluje da su građani poslušali apel gradonačelnika, s obzirom na to da je na ulicama prisutan mali broj ljudi, policija patrolira i povremeno prolaze vozila pod njenom pratnjom.
Grad je okićen zastavama Litvanije, Ukrajine i NATO-a.

Đurić i zvanično kandidat za predsednika Partizana
Predsednik Partizana Dragan Đurić, koga je juče Upravni odbor i zvanično podržao da se ponovo kandiduje na tu funkciju na izborima 21. decembra, shodno odredbama statuta dužan je da svoju novu strategiju razvoja kluba predstavi samo skupštini. Kao što se i očekivalo, u završnu trku za prvog čoveka kluba iz Humske ulaze Savo Milošević, koji je u subotu i zvanično najavio da želi da bude na čelu Partizana i Dragan Đurić, koji po mnogima, ima veće izglede da se i posle 21. decembra zadrži na čelu kluba.
Do sada se ni jedan od dvojice potencijalnih kandidata nije ozbiljnije bavio „drugom stranom”, izuzimajući izjavu Miloševićevu izjavu da je oko Đurića „pola članova iz SPS–a”, što po ljudima iz uprave kluba nije tačno s obzirom na to da je od većine članova upravnog odbora iz DS-a, DSS-a i drugih stranaka, a da je samo Branko Ružić član SPS-a, koji je doduše i rekao da je navijač Partizana od svoje druge godine kada ta stranka nije ni postojala.
Za razliku od Miloševića, koji je donekle otkrio karte, Đurić strpljivo ćuti, ne želeći javnu polemiku preko medija. On ne samo da nije napao Miloševića, već nije ni nagovestio u kom smeru će ići njegova kampanja. Kako će biti do ponedeljka, ostaje da se vidi.
Članovi Radne grupe na čelu sa Miletom Jovičićem su obavili svoj deo posla, a izabrani su novi članovi Skupštine. Sada ostaje da se vidi ko će stati na čiju stranu. Predviđanja su različita. Ipak, najvažnije je kakav će plan i program predstaviti Đurić i Milošević, jer od toga upravo zavisi kakva će biti budućnost Partizana.
-----------------------------------------------------------
Počela prodaja karata za Šahtjor
Dok je većina naših prvoligaških timova otišla na zasluženi odmor za „crno – bele” praktično nema predaha jer „crno-bele” sutra očekuje meč 6. kola Lige Evrope protiv ukrajinskog Šahtjora. Ulaznice za taj meč su već u prodaji: za južnu i severnu tribinu po 500 dinara, za bočne strane istoka i zapada 1200 a za centralne delove 1500 dinara. Najskuplje karte po ceni od 3000 dinara prodaju se za lože.
-----------------------------------------------------------
Umro Miodrag Jovanović – Minda
U Beogradu je u 87. godini umro Miodrag Jovanović – Minda, jedan od najvećih asova Partizana iz generacije koja je osnovala klub. Fudbalom je počeo da se bavi pred Drugi svetski rat u najmlađim kategorijama Beogradskog sportskog kluba (BSK). Za „crno-bele” je odigrao 436 utakmica. Sa Partizanom je osvojio dve titule prvaka 1947. i 1949. godine, tri puta je bio osvojio Kup a 25 puta nosio je dres reprezentacije Jugoslavije. Sahrana Miodraga Jovanovića – Minde obaviće se sutra u 13 časova na Novom groblju u Beogradu.
D. Todorović

Balkan je mikrokosmos Evrope
EKSKLUZIVNO
Uvek sam govorila da su Evropa i Balkan jedno. Balkan je mikrokosmos Evrope. Ono što oni pokušavaju – oni! Oni i Mi! – da pripišu nama istovremeno je i crta ostatka Evrope. I nema ništa na Balkanu što ne postoji u Španiji ili u Belgiji, recimo, a ipak je lakše kada se kaže „to je negde drugde”, jer se onda taj koji to kaže bolje oseća.
Ovako, o stereotipima koji vladaju u dvosmernom odnosu Evrope i Balkana, u ekskluzivnom razgovoru za „Politiku”, govori Vesna Goldsvorti, vanredni profesor engleske književnosti na Univerzitetu Kingston u Londonu, koja je u Beograd stigla na dvodnevnu konferenciju „Posle zida dvadeset godina: evropeizacija iz ugla bivše Jugoslavije”. Konferenciju koja je počela juče u Palati Srbije organizovali su francuska institucija Notre Europe i Kulturni front iz Beograda, a Vesna Goldsvorti će danas da govori na temu „Narativi za budućnost: glasovi jugoslovenskih emigres”, budući da je rođena u Beogradu a živi, i svoju naučnu i umetničku karijeru gradi u Velikoj Britaniji.
Vesna Goldsvorti je i pisac svetskog bestselera „Černobiljske jagode” i naučne studije „Izmišljanje Ruritanije/Imperijalizam mašte” koja se nalazi u nastavnim programima 60 zemalja u svetu (izdavač na srpskom „Geopoetika”). Analizirajući stereotipe koji vladaju u Evropi kada je u pitanju Balkan, Vesna Goldsvorti ipak konstatuje da je sasvim jasno da su oni danas na vrlo klimavim nogama, a sa humorom primećuje kako „iz britanske perspektive sve vrlo često izgleda kao da je cela Evropa Balkan”.
Kakvom se čini evropeizacija iz ugla bivše Jugoslavije, posle dve decenije?
Konferencija je tek počela, ali se već po naslovu vidi dvosmislenost tog termina. Jer, pad Berlinskog zida za Jugoslaviju značio je i početak njene strateške marginalizacije. Onog trenutka kada je Istočna Evropa postala važna Zapadu, Jugoslavija je marginalizovana. Iz moje perspektive, posebno kada se pogleda na 1989, kao godinu kada je Milošević držao svoj čuveni govor na Kosovu i kao godinu kada je Ante Marković postao premijer, i nema se tu mnogo šta proslavljati kada je Srbija u pitanju. A, kada razmišljamo o 1989. ne možemo a da ne razmišljamo i o 1999. pa je to dvostruko tužna godišnjica. Međutim, ipak nalazim razloga za optimizam: proces evropeizacije, proces polakog prilagođavanja Evropi i prilaženja EU, za Srbiju je pozitivan i dobro je započeo.
U tom procesu, da li se i Evropa prilagođava Balkanu? 
Mislim da Evropa zaista shvata da je prošlo ono vreme protektorata, u kojem vi ovamo pošaljete nekoga pa, u određenim diskusijama, on ima poslednju reč, i da se zaista oseća da je došlo vreme ravnopravne diskusije. Jeste da ste, što ste bliže Evropi, nekako ciničniji u odnosu na nju, ali razgovor se vodi u domenu međusobne koristi, bez ideala, sa puno pragmatičnosti.
Da li to znači da su prevaziđeni i stereotipi o Balkanu? 
Mojom naučnom studijom „Izmišljanje Ruritanije” i ja sam bila deo talasa koji je pomogao da se stereotipi prevaziđu. To ne znači, naravno, da oni više nisu tu. Pre više od dve decenije, kada sam pisala „Ruritaniju…”, zapadni Balkan bi bio termin koji ne bi imao mnogo smisla, a njegovo kreiranje meni upravo pokazuje da su stereotipi tu. Ali, da postoji i napor da se prevaziđu. Jer, šta znači zapadni Balkan? Ko je, onda, na istoku Balkana? U stvari, zapadni Balkan vam je kao neka mala nagrada. U smislu: vi jeste Zapad, to je pozitivno. Ali, ali još uvek ste Balkan, i sada ste na prvoj stepenici prema Evropi. U tim terminima se, u stvari, vidi da iako želimo da prevaziđemo stereotipe, kojih smo svesni, oni su tu, i još mašemo tim zapadom Balkana kao šargarepom.
A šta je sa našim viđenjem Evrope? Ima li i u njemu slične priče?
Teško mi je da to ocenim jer ne živim ovde, ali mislim da postoji doza samoodbrane ali i doza nepotrebne konspiracije. Mi, nekako, stalno postavljamo pitanje šta to Evropljani rade, šta nameravaju, šta nam kumuju. A na Evropu treba gledati praktičnije, i pitati šta oni mogu da dobiju od nas a šta mi od njih. Zašto je nama to korisno? Znači – sasvim praktično i bez stereotipa. Jer, u pravu ste, stereotipi o Evropi kao nekome ko nama možda radi o glavi, zaista su nekorisni i upravo nam mogu štetiti. Mi jesmo u Evropi i nemamo gde da idemo; ne možemo da se prebacimo na severni ili južni pol i zato treba da gledamo kako da taj položaj iskoristimo. I kako da tu gde živimo, živimo najbolje što možemo. To, vidite, nije pitanje politike. To je pitanje baštovanstva…
Odnosno, uspešne evropeizacije?
Termin evropeizacije se promenio, i o tome ću danas govoriti na konferenciji. Znate, evropeizacija je u 19. veku značila nacionalno samoopredeljenje, stvaranje nezavisne nacije, odvajanje od Otomanske imperije, od Austro-Ugarske. Sada, evropeizacija znači nešto sasvim drugo: smanjivanje nacionalnog i pripremanje za priključivanje jednom telu koje je nadnacionalno. U poslednjih dvadeset godina Balkan i Evropa – govorim u znacima navoda i zaista simbolički – nekako ponovo, po ko zna koji put u istoriji, razmenili su mesta. Dok je moja bivša domovina postala grupa nacionalnih država, Evropa je sad višenacionalna sredina u kojoj postoji anksioznost zbog mogućih  nacionalnih sukoba. Pariz, Amsterdam, London… su višenacionalni na način koji nas, iz bivše Jugoslavije, ponekada brine a ponekad zasmejava, a koji je u stvari vrlo prepoznatljiv. Sada u Evropi postoje neke kvote, tabui, oprez da iz svake nacije po jedno, dvoje-troje bude uključeno i predstavljeno u određenim telima. Mi to tako lepo prepoznajemo! I zato mislim da svoje jugoslovensko iskustvo, pozitivno i negativno, treba da iskoristimo u Evropi a ne da ga zaboravimo.
Približavamo se Evropi, a kako vidite približavanje nas, iz bivših republika SFRJ? 
Imam utisak da je ono dominantno u predelima kulture. Ali, imam utisak i da kada se pomene reč približavanje, ono nekako postaje mač sa dve oštrice. Nekima to odgovara, neki od približavanja beže kao đavo od krsta. Mislim, međutim, da i na njega treba gledati neutralno. Odnosno, ako vaš komšija kopa bunar ili krene da zida neku kulu u dvorištu, vi treba da znate šta je taj bunar ili ta kula. Znači, da znamo, da pratimo i koristimo ono što nama iz toga odgovara. I onda se ne treba bojati približavanja.
A šta sa podsećanjima na, ne baš uvek etička, ponašanja mnogih u ratu, pa i umetnika? Kako ne povrediti rane? 
Mislim da to nije moguće izbeći ali vidim da već u vašem pitanju postoji implikacija dovoljne doze osetljivosti u pozitivnom smislu prema tome. A to znači, ako već otvaramo stare rane, otvarajmo ih sa pažnjom a ne sa željom da se ponovo nešto truje i razara; ne stvarajmo novu sepsu već samo pogledajmo kako je ta rana nastala. Nisam za to da se stare rane otvaraju na ritualan način, samo radi otvaranja, jer to mi miriše na želju da se nekom ponovo nanese bol a ne da se nešto reši. Znači, da upotrebim medicinsku analogiju: ako rane otvaramo da se nikada ponovo ne povređujemo, onda je to dobro. Ali, ako se to čini iz nekog sadističkog impulsa da se, eto, neko povredi, onda zaista nije dobro.
-----------------------------------------------------------
Jugonostalgija kao čista uspomena
Da li je jugonostalgija postala pojam ili je samo žal za nečim starim, jer se novo ne dopada, i bojimo ga se?
Znate šta, ovo je neverovatno komplikovano pitanje. Jedan od gostiju na ovoj konferenciji, britanski novinar Tim Džuda, stvorio je termin jugosfere koja se ponovo stvara i koja već, unekoliko, već postoji kao sfera zajedničkih, interesnih, tržišnih pa i političkih pitanja. Možda se ta jugosfera ponovo stvara zato što je Jugoslavija i prvi put, i drugi put u svojoj istoriji nastala zbog istinske potrebe, kao što se i prvi i drugi put raspala zbog istinske težnje. Baš kao centrifugalna i centripetalna sila. Stvara se iz pravih razloga, ali se i raspada zbog nečega što je stvarno. Problem sa terminom jugonostalgija jeste da on uvek izgleda kao da neko polaže pravo ili iskazuje želju da se Jugoslavija ponovo stvori. I, to je ono što meni smeta. Ja osećam jugonostalgiju, ali bez ikakve političke težine, jer je Jugoslavija bila zemlja u kojoj sam provela najlepše godine svoje mladosti. To što se ja sećam te zemlje na najlepši način, ne znači da želim da nekoga bijem o glavu idejom Jugoslavije. Znači, „da” jugonostalgiji kao sećanju, kao čistoj uspomeni. Ali, onog trenutka kada jugonostalgija postane politički program, onda se već pomalo pribojavam tog termina. Ne toliko zato što se bojim politike, već što ne želim da mi se pripisuje nešto što ne osećam.

Kineska veza
Verovali ili ne, u zemlji od bezmalo dve milijarde ljudi, naširoko sveta poznatijoj pod srpskim imenom Kina, istrajava jedna mala oaza Srbije i srpstva. Ne, nije u pitanju ni naša ambasada ni srpski restoran po imenu „Kiosk“ koji se nalazi u elitnoj četvrti Pekinga, a gde bi drugde. U pitanju je katedra za srpski jezik na Pekinškom fakultetu za strane jezike, tzv. Beijing foreign studies university, ili po kineski Bei Wai.
I tako, pored diplomatskih akata i mirisa svežih ćevapa prolama se Kinom i srpska gramatika, ni kriva ni dužna. Pomalo zaboravljena od srpske vlasti i prosvete i obrazovanja, katedra za srpski jezik u Pekingu opstaje zahvaljujući pre svega entuzijazmu, avanturističkom duhu i nacionalnom sentimentu srpskih lektora koji u Kinu dođu, najčešće o svom trošku. Oni dobijaju na raspolaganje solidne uslove za rad i pomalo dezorijentisane, ali vredne i poslušne kineske studente.

Katedra za ono što se nekada zvalo srpskohrvatski jezik datira u Pekingu još pre pokreta Nesvrstanih, dakle skoro od 60-ih godina 20. veka. Danas je situacija takva da su se srpska i hrvatska katedra razdvojile delujući svaka za sebe i najčešće jedna uz drugu ako se pogleda položaj učionica i kancelarija. Takva situacija odslikava realnu geopolitičku sliku na terenu: dve države, dva jezika, dve katedre, dve grupe studeneta. Međutim, komunikacija između srpskog i hrvatskog lektora neretko dovodi u zabunu Kineze koji nisu sigurni sporazumevaju li se te dve osobe istim, sličnim ili različitim jezikom pa se tek na momente nešto razumeju. Njihova zbunjenost ravna je zbunjenosti nekih lokalnih lingvista koji još uvek lome koplja oko pravilnog raspetljavanja jednog/dvaju jezika.
Ali, vratimo vodu na srpsku vodenicu. Trenutno na pekinškom univerzitetu ima 16 studenata srpskog jezika. Srpski jezik pripada katedri tzv. manjih jezika i u suštini predstavlja veću egzotiku nego arapski, hindu ili neki drugi jezik koji se nama u Srbiji čini neobičnim. Debljinu te egzotike učvršćuje i relativno neznanje prosečnog Kineza o tome gde se tačno Srbija na kugli zemaljskoj nalazi, tako da ni svi sabrani uspesi Novaka Đokovića po azijskoj turneji nisu uspeli da obrazuju svest prosečnog Kineza o evropskoj geografiji.
Tek na pomen bivše Jugoslavije, kockice počinju da se slažu, a slika bratstva i jedinstva da budi uspomene na nekada „slavnu“ prošlost. Takođe, srpski jezik ima status jezika koji se ne studira redovno, već se upisuje na svake četiri godine. To znači da dok jedna generacija ne izgura svoje četiri godine, neće biti druge. To je možda i dobra ideja ako se uzme u obzir da verovatno ni polovina jedne generacije neće imati preterane vajde u daljem životu od znanja srpskog jezika, ali većina njih možda još uvek nije toga preterano svesna. Studenti se na tom fakultetu školuju uglavnom za poslove u diplomatiji, administraciji i novinskim agencijama, mada ih se većina nada poslovima u nekim velikim multinacionalnim i multimilionskim kompanijama koje najčešće ne podrazumevaju štand u novobeogradskom Bloku 70.
(/slika2)Aktuelnih 16 kineskih studenata srpskog jezika upisalo je te studije iz različitih motiva. Ako smo iskreni sami prema sebi, priznaćemo da je većina njih došla tu slučajno ili nenamerno, ne uspevši da se upiše na neki veći jezik kao što su engleski, ruski ili nemački. Tek nekolicina njih bila je svesna tereta koji uzima na svoja nejaka pleća verujući da se sa znanjem jednom manjeg evropskog jezika možda lakše naći posao među kolegama kod kojih uglavnom dominira engleski.
To koliko će sadašnjih 16 studenata srpskog jezika imati koristi od svojih studija umnogome zavisi i od odnosa naših dveju zemlja, dalje kulturne, finasijske i svake druge saradnje koja je odnedavno počela gradnjom što diplomatskih što fizičkih mostova preko Dunava. Oni su naši budući predstavnici u raznim komitetima, agencijama, novinskim kućama, ali možda i buduće diplomate, ambasadori i razni drugi službenici kojima će znanje srpskog jezika i činjenica da su naklonjeni toj kulturi možda neka vrata i zatvoriti, ali zato nama kao državi biti od koristi u budućim odnosima sa Kinom.
S druge strane, život u dalekoj i stranoj zemlji nosi sa sobom drugu vrstu problema. Ne, nije u pitanju prilagođavanje vremenskoj zoni, klimatskim uslovima, hrani, kulturi, drugačijem stilu života i navikama. Možda najveći od svih izazova leži upravo u nerazumevanju ili jednostavnom nepoznavanju jezika. Kada ne znate kineski jezik svakodnevna komunikacija u pekinškom životu postaje neprestana borba za svaku moguću sitnicu.
(/slika3)Otežavajuća činjenica je da u kineskom jeziku ne postoje neki internacionalizmi koje bi, recimo, prepoznao jedan Nemac ili Francuz, Koka-kola i hamburger se u većini krajeva planete Zemlje kažu upravo tako. Ali Kina je izuzetak. Ništa od onoga što biste mogli da prepoznate kao jedno globalno nasleđe pop kulture i civilizacije u Kini nema svoje prepoznatljivo glasovno obeležje. Sve zvuči i izgovara se drugačije, „po kineski“, tako da čak i kad izgovore ime vaše zemlje to ni u kom slučaju ne izgleda kao postojbina iz koje ste upravo došli. Dakle, bez nekakve jezičke podloge život u Kini može pokazati i svoju komplikovaniju stranu, a koja se manifestuje kroz najuobičajnije dnevne situacije kao što je kupovina, naručivanje u restoranu, gradski prevoz. 
U restoranu dominira slikovna komunikacija pošto se naručivanje jela uglavnom svodi na upiranje prstom u jelovnik sa fotografijama s verom u boga i nadom da upravo niste pokazali u dobro izmariniranu bubašvabu sa sosom od škorpijinog repa.
Jednostavna pitanja kao što su želite li začinjeno, hladnu vodu, veću ili manju porciju u vašim očima ostaju neodgonetnuta kao da su vam upravo tražili da lansirate brod u kosmos uz pomoć šibice i parčeta šperploče. Zahvaljujući zdravoj logici vremenom počinjete da prepoznajete poneka pitanja, ali to ne smanjuje intenzitet mahanja rukama, barem dok ne naučite kako da naručite hladnu vodu i jelo bez ikakvih posebnih ljutih začina.  
Čak i kada ste pomislili da ste naučili nekoliko reči koje će vam olakšati manevrisanje u tom jezičkom lavirintu, pogrešna, makar i minimalna greška u izgovoru, može da promeni značenje celoj reči. Na taj način će vam umesto tražene čaše piva kelner ljubazno i nasmejano doneti viljušku. Ako kojim slučajem kupujete karte u javnom saobraćaju uzdržite se od pokazivanja broja dva prstima. Pogrešna kombinacija palca i kažiprsta može naterati konduktera da vam izboji ni manje ni više nego osam karata. A ako se izgubite negde gradu uzdajte se u pouzdanog taksistu i mapu pošto će vam običan svet na ulici samo nemoćno odmahivati glavom na vaše interesovanje za željeni pravac.
Ali, sve su to lepote i neizvesnosti života u stranoj zemlji, avanture koje iskustvo putovanja činije kompletnijim, a svrhu pravilne komunikacije među ljudima uzdižu na jedan savim drugi nivo koji ostale probleme čovečansta stavlja u drugi plan. Na kraju možemo reći da srpska katedra u Kini zaslužuje da deli iste uslove kao i bilo koja druga katedra za strani jezik, upravo zbog toga što je i Kinezi tretiraju kao bilo koju drugu, veću. Još kada bi sličan tretman dobila i od sopstvene države koja trenutno ne zna ni da ona postoji, ili ne želi da zna, ovo bi mogla da bude jedna uspešna baza. Ona će u budućnosti regrutovati nove Srbo-Kineze u nečemu što će izgleda biti dugoročna bračna veza naših dveju zemalja, što zbog njihovog izvoza robe i ljudi i što zbog naše želje da na masivnom kineskom tržištu Novak Đoković osvoji još poneku titulu.

Centar „Sirmijum” za turiste iz celog sveta
Vizitorski centar Carske palate „Sirmijum” svečano je otvoren juče u Sremskoj Mitrovici. Ostaci rimske palate koje posetioci mogu da obiđu potiču s kraja trećeg i početka četvrtog veka. U izgradnju centra za turiste Ministarstvo kulture uložilo je 78 miliona dinara, a Ministarstvo ekonomije 62,5 miliona dinara.
Centar „Sirmijum” otvorili su Mlađan Dinkić, ministar za ekonomiju i regionalni razvoj, i Nebojša Bradić, ministar kulture, uz prisustvo Borisa Tadića, predsednika Srbije.
Natkrivanje antičkog lokaliteta koji se nalazi u centru Sremske Mitrovice počelo je 2006. godine, a očekuje se da u toku 2010. godine budu završeni svi radovi, koji uključuju očuvanje i prezentaciju rimskih mozaika. Centar ima dva nivoa povezana stazama, uređenu galeriju i prodavnicu suvenira.
Mlađan Dinkić, ministar ekonomije, rekao je da je u poslednje dve godine uloženo 140 miliona dinara u zaštitu rimske carske palate i da će ona omogućiti da turisti iz čitavog sveta posete Srbiju.
– Naš narod ima kratko pamćenje, zaboravljamo da je 17 rimskih imperatora rođeno u Srbiji. Sa Viminacijumom i Feliks Romulijanom, bićemo označeni na svim svetskim sajmovima turizma – kazao je Dinkić.
(/slika2)Prema rečima Nebojše Bradića, ministra kulture, uz partnerski odnos kulture i turizma, sa završetkom radova na arheološkom lokalitetu „Sirmijum”, Sremska Mitrovica postaje deo moderne zajednice.
Pokriveno je 2.680 kvadratnih metara arheološkog nalazišta, a otkopavanje carske palate počelo je 1957. godine.
Jučerašnjem otvaranju centra prisustvovao je i američki arheolog Majkl Verner, koji je učestvovao u otkopavanju „Sirmijuma”, pre 40 godina, kada je, kako je rekao, bio tek diplomirani arheolog sa američkog univerziteta Stenford.
Istraživanja Sirmijuma, sprovedena od sredine 20. veka, otkrila su delove hipodroma, više luksuznih kuća i vila ukrašenih freskama i mozaicima. Vidljivi su ostaci javnih kupatila, nekropole, horeuma, trgovačkih i zanatskih centara. Danas se antički ostaci nalaze ispod savremenog grada i samo su delimično vidljivi, koliko dozvoljava prostor arheoloških iskopina.
Branislav Nedimović, gradonačelnik Sremske Mitrovice, rekao je da decenijama nije bila iskorišćena mogućnost i istorijska vrednost spomenika u Sremskoj Mitrovici.
– Otvaranjem ovog centra vraćamo se Evropi i ubeđen sam da nove generacije Mitrovčana neće propustiti ovu priliku. Država je mnogo uložila u Sirmijum, a voleo bih da se uloži dodatni napor da ovo antičko blago postane deo baštine Uneska – rekao je Nedimović.
S. Stamenković
------------------------------------------------------
Deo Evrope duže od 1.700 godina
Predsednik Srbije Boris Tadić izjavio je novinarima da je srećan što može da obiđe takav arheološki lokalitet koji predstavlja mogućnost da se Srbija prikaže u drugačijem svetlu nego što je to bio slučaj do sada.
– Verujem da će i Sirmijum, kao i Niš, naći svoje mesto u Evropi 2013. godine, kada se bude obeležavala godišnjica Milanskog edikta – rekao je predsednik Srbije, i dodao da će to biti prilika da pokažemo da je Srbija deo Evrope duže od 1.700 godina.
------------------------------------------------------
Tadić u galeriji „Sava Šumanović”:  Predsednik Srbije Boris Tadić obišao je u Šidu galeriju „Save Šumanovića” povodom 70. godišnjice od poslednje velike izložbe poznatog srpskog slikara.
Sava Šumanović je 1939. godine održao svoju poslednju izložbu na kojoj je bilo prikazano 300 slika, dok je u galeriji u Šidu danas izloženo 180 slika. Predsednik Tadić je tokom posete galeriji rekao da mu je Šumanović jedan od omiljenih slikara i istakao da je reč o „čudesnom slikaru svetlosti”. „Možemo biti ponosni kao nacija zbog izuzetnih slikara, izuzetne kulture koja dolazi sa ovih prostora”, rekao je predsednik Srbije.

Eksponati stigli pravo iz Brazila
Ambasada Brazila u Beogradu i Savez filatelista Srbije, uz pomoć i saradnju Nacionalnog muzeja pošte Brazila i DP „Jugomarka”, organizovali su izložbu „Filatelistički objekti tradicije i tematike”. Domaćin izložbe je PTT muzej u Beogradu, u kojem se nalazi postavka. Izložba se sastoji iz dva dela. U jednom delu su prikazane poštanske marke iz fonda Nacionalnog muzeja pošte Brazila koje su poslate iz ove zemlje upravo zbog izložbe.U drugom delu prikazani su objekti tradicionalne filatelije i poštanske istorije iz kolekcija članova Saveza filatelista Srbije, koji ovom izložbom obeležava tri jubileja: 60 godina izlaženja časopisa „Filatelista”, 90 godina najstarijeg filatelističkog društva u Srbiji – „Srpskog filatelističkog kluba” i 140 godina izdanja maraka sa likom kneza Milana Obrenovića.
Izložene kolekcije filatelističkog materijala, koji većim delom čine pisma, žigovi i marke, stigle su u Beograd direktno iz Fonda Nacionalnog muzeja Brazila. Ovaj deo izložbe predstavlja razne aspekte samog Brazila, kao i odnose ove države sa svetom. U postavci „Prozor u svet” prikazane su marke štampane u Brazilu od 2005. do 2007. godine sa ciljem da privuku pažnju publike na čudesan svet maraka. Motivi na markama predstavljaju razne sportove, bogatstvo prirode, kulturne i ambijentalne vrednosti Brazila i pokazuju scene iz dnevnog života.
Kolekcija „Indijanci i očuvanje prirode” sastoji se od maraka brazilskog preduzeća pošta i telegrafa, koje su urađene u saradnji sa Državnom fondacijom Indijanaca. Motivi prikazuju starosedeoca, njegovo poreklo, borbu za preživljavanje, njegovu umetnost i običaje. Marke takođe ističu probleme kulturne integracije u moderno društvo.
(/slika2)Na 23 izložbena lista prikazane su brazilske marke na temu fudbala u periodu od 1957. do 2008. godine, malo poznatih autora, ali u tiražima od preko tri miliona primeraka. Brazilski narod imaće priliku da bude domaćin Olimpijskih igara 2016. godine, koje će se održati u Rio de Žaneiru. Shodno tome, Brazilski muzej pošte sakupio je marke iz raznih zemalja koje predstavljaju olimpijske discipline. Tako u ovoj kolekciji mogu da se vide marke izdate u Argentini, Peruu, Nemačkoj i drugim zemljama sa prikazom olimpijskih sportova.
Postavku „Svet maraka – ženski pogled” sačinjavaju marke šest umetnica koje su sarađivale sa Brazilskom poštom i telegrafom u poslednjoj četvrtini prošlog veka i koje su unele ženstvenost, lepotu i prefinjenost u brazilsku filateliju. Verovatno najzanimljiviji eksponat na izložbi je cepelinsko pismo koje je poslato iz Beograda i preko Berlina stiglo u Brazil. Na prednjoj strani pisma nalaze se četiri žiga, a peti, dolazni žig, nalazi se na poleđini.
Na izložbi dat je i prikaz razvoja poštanskog saobraćaja u Brazilu. Prva poštanska marka Brazila emitovana je 1843. godine, svega tri godine posle prve marke na svetu. Nazvana je „goveđe oko” i imala je nominalu od tadašnjih 30, 60 i 90 reisa. Brazilsko preduzeće pošte i telegrafa konstituisano je 1969. godine sa ciljem da pruža i druge vrste usluga poput isplate penzija i socijalne pomoći, kao i da učestvuje u vladinim programima poput besplatnog deljenja knjiga.
Povodom izložbe emitovana je personalizovana marka i Katalog izložbe, a na dan otvaranja izložbe – 25. oktobra, na pošti 11101 Beograd bio je u upotrebi prigodan žig prvog dana.

Bokserska arena na podgoričkim ulicama
Od našeg stalnog dopisnika
Podgorica – Duže vreme Podgorica je najveći otvoreni ring u kom pesnice ukrštaju umesto boksera političari, novinari, biznismeni i njihovi telohranitelji… Svi obračuni umesto u sportskim halama dešavaju se ispred kafića, picerija i restorana.
Do najnovijeg „megdana” došlo je u poznatom podgoričkom lokalu „Maša” između biznismena Veselina – Veska Barovića, funkcionera i odbornika Demokratskog centra u Skupštini Podgorice advokata Nebojša Batrićevića i bivšeg službenika policije Časlava Nenezića.
U Kliničkom centru Crne Gore zbog povreda u okršaju kod „Maše” još su Barović i Batrićević, dok je Nenezić od juče na kućnom lečenju.
Biznismen Barović je zadobio prelom nosne kosti nakon što je Batrićević, kako je rekao jedan očevidac, „sa stola uzeo drveni dozer za biber i so, kojim ga je jako udario u nos”.
„Udario ga je više puta, bio je sav u krvi”, kazao je očevidac.
„Nakon brutalnih batina, udaraca nanetih šipkama, palicama i drškom pištolja koji su divljački pljuštali po mom i telu prijatelja Časlava Nenezića ustao sam i udario biznismena Veska Barovića. To je bilo u afektu, a detalja se ne sećam”, izjavio je juče Nebojša Batrićević, koji je već treći dan u bolničkoj sobi Odeljenja neurohirurgije Kliničkog centra.
Batrićević tvrdi da „ni pogledom” nije izazvao Barovića da „pozove svoje plaćenike da nas tako divljački pretuku”: „Dvojica su prišla za naš sto, a potom su nam, uz psovke i najgore uvrede, prsnuli sprej u oči, nakon čega su po nama pljuštale šipke, palice, pištolji. Druga dvojica, stari 23–24 godine držala su im odstupnicu na stepeništu restorana. Ta dvojica su više od tri-četiri minuta držali pištolj uperen u glavu Nenezićevom sinu, koji je na prvom spratu „Maše” jeo kolač. Čajovom sinu koji je gledao kako mu besomučno tuku oca pretili su: „Nemoj ni da pomisliš da kreneš tamo. Nemoj da misliš da ti neću pucati u glavu”.
Početkom prošlog meseca ispred podgoričke picerije „Maestro”, zbog bezazlenog dobacivanja došlo je do tuče između četvorice mladića i obezbeđenja koje je bilo u pratnji predsednika Skupštine Crne Gore Ranka Krivokapića.
U obračunu su lakše povređeni Krivokapićevi telohranitelji Dejan Mujović i Mirko Medenica, dok je pomoć u Urgentnom bloku Kliničkog centra zatražio i uhapšeni Zoran Korać (26), koji je tvrdio da je udaren u glavu drškom pištolja.
Do incidenta je došlo nakon što su Koraćevi drugovi izgovorili: „Dobro veče, gospodine predsedniče”.
Krivokapić, koji je u pratnji telohranitelja trotoarom Ulice Ivana Vujoševića išao ka obližnjoj zgradi gde živi, nije odgovorio, već je nastavio da ide. Mladići su to doživeli kao ignorisanje, pa su dobacili: „Kako nas iskulira Krivi”.
Nakon te ironične opaske, Krivokapićevi telohranitelji su pretukli mladiće.
Policija je samo saopštila da nije „bilo kontakata između Krivokapića i osumnjičenih”.
„Krivokapić nije povređen i njegova bezbednost, ni u jednom momentu, nije bila ugrožena”, navodi policija.
Treći obračun dogodio se nedavno ispred kafea „Art” kada su gradonačelnik Podgorice Miomir Mugoša i njegov sin Miljan uz pomoć obezbeđenja savladali fotoreportera „Vijesti” Mihaila Jovovića koji je zadobio više povreda.
Munjevito je reagovalo tužilaštvo i podiglo optužnicu protiv novinara „Vijesti” zbog sumnje da je kasetofonom i mobilnim telefonom naneo teške telesne povrede Draganu Radonjiću, telohranitelju dr Miomira Mugoše.
Još je u svežem sećanju i gnusno prebijanje urednika „Vijesti” Željka Ivanovića ispred restorana „Ribnica”, čiji batinaši ni nekoliko meseci nakon incidenta nisu otkriveni.

Kurs(adžije)
I Privredna komora, i Unija poslodavaca, i Savet stranih investitora, i poslovni klub „Privrednik”, i Američka privredna komora... Odavno se nije dogodilo da se poslovni ljudi, preduzetnici, poslodavci, uvoznici, izvoznici, trgovci, veliki i mali industrijalci, ali i pojedini bankari i ministri... ujedine protiv politike kursa dinara koju vode guverner i Narodna banka Srbije. Svi oni imaju različite interese koji se, po pravilu, nikad ne podudaraju jer je jedan trgovac uvoznom robom, drugi je izvoznik, treći je monopolista, četvrti je berzanski mešetar... i svakome od njih odgovara nešto drugačije poslovno okruženje i makroekonomska politika.
Kad se iz unisonog nezadovoljstva očiste interesne „natruhe”, ostaje poslovna računica koja je zajednička teška optužba privrede na račun guvernera. Po toj računici, svaka firma u Srbiji je postala manje vredna a njen poslovni rezultat slabiji onog trenutka kad je dinar posrnuo na tržištu. „Za tri dana moja firma izgubila je sve ono što je mukotrpno zarađivala godinu dana”, nema teže optužbe na rad nekog državnog činovnika od ovakvog komentara preduzetnika koji uživaju pristojan ugled u poslovnoj zajednici Srbije. Nad tom činjenicom morala bi da se zabrine i vlada, jer ako klizanje dinara pojede profit kompanija, onda one ne plaćaju porez na dobit, što je gubitak i za budžet.
Računica privrednika je jednostavna i vapijuća, a uprošćeno izgleda ovako: firma je uzela velike kredite čije je vraćanje garantovala svojom imovinom (na primer 250.000 miliona evra) i poslovanjem (npr. predviđen godišnji profit od tri miliona evra). Na osnovu te imovine, vlasnik firme izračunao je da može da plati kamatu od 700.000 evra. Banka je (zbog stanja u zemlji i na monetarnom tržištu) taj kredit obračunala u evrima.
A zatim dolazi rast kursa evra koji vredi (na primer 96,32 dinara) a ne 88,34 (kao 31. decembra 2008. godine). To klizanje dinara povod je da banka onoj firmi koja je uzela kredit kaže da njena imovina sada vredi manje, da je njen profit manji, a za kamate će biti potrebno više dinara.
Problem poslovnih ljudi je takozvano dvojno knjigovodstvo – oni prave završni račun u dinarima, a banke im imovinu, bilanse i kredite obračunavaju u evrima. Privrednici to pokušavaju da objasne guverneru, koji je (između ostalog) zadužen za odbranu dinara kao nacionalne valute.
Guverner je čitave godine s pravom delio savete, sugestije i kritike na račun izvršne vlasti i ukazivao na mnoge poslove koje vlada izbegava da uradi. Možda bi baš zato morao da ima više sluha za kritičare koji stižu iz poslovnih krugova. Guvernerova teorija da tržište određuje kurs dinara, postaje neubedljiva onog trenutka kad se Srbija istovremeno hvali da ima dinar čiju je cenu odredilo tržište i tuguje jer joj je to – uništilo privredu.

Ko se, misleći, ne bi zagrcnuo
Državu jedino reprezentuju sport (jer ako pobediš ceo svet gleda u zastavu i sluša himnu), kultura i nauka. Nisam istoričar i zato ne mogu sa sigurnošću da tvrdim da su u vreme stvaralaštva Bernarda Šoa, Džemsa Džojsa, Vagnera, Mocarta ili Hajnea bili toliko važni ljudi u vladi ukoliko iko, dan-danas, zna da su postojali. Odnosno da li iko zna njihovu naduvenu važnost pokrivenu velom zaborava i anonimnosti u odnosu na stvaraoce besmrtne umetnosti. Isto tako, vlada države Srbije, koja marginalizuje predlog eminentnog žirija za dodelu nacionalnih penzija korifejima sopstvene reprezentativne kulture, pristaje na sopstveno neobrazovanje, ne hajući da značajni pisci, slikari, arhitekte, sportisti i muzičari nisu ti koji duguju državi ili bankama 40 milijardi dinara. To je dug tajkuna Srbiji, koji ne haju da budu reprezenti Srbije nego, kako su već neobrazovani i većina polupismeni, poseduju pljačkaški refleks u odnosu na sopstveni narod. Takvi kakvi su, ne poseduju, a kako bi poreklom i posedovali, osećaj prefinjenosti kneza Pavla ili divljenje prema kolekciji Pavla Beljanskog. Da li su se ikada divili slikarstvu Paje Jovanovića, Petra Lubarde, Konjovića ili Šumanovića i da li im je doprlo do njihove sužene percepcije da su monetarni mravi. U gramzivosti, njihov primer nije porodica Vlade Ilića koja je sticala bogatstvo dva veka. Niti su to Kolarac, Teokarevići, Krsmanovići, pa i Hristići, Kosta, Stevan i Jovan, koji bi, siguran sam kao potomak, ostavili Srbiji bogatstvo da im nisu komunisti oduzeli sve. Ne želim ni Miškoviću, ni Drakuliću ni Peconiju da im neka varijanta novokomunizma zakuca na vrata.
Bogati ,,pinkovac” vaspitava našu mladež u nameri da im nikada ne padne na pamet da postanu naslednici Ive Andrića, Danila Kiša, Milorada Pavića, Ljubomira Simovića, Vidosava Stevanovića ili Miodraga Pavlovića. Ali vratimo se na početak. Priznati umetnici su ,,U iščekivanju nacionalne penzije” (naslov iz ,,Politike”, čitaj crkavice u odnosu na prethodno). Moj sedi parnjak, ne misleći na svog sugrađanina Zorana Radmilovića, nemušto u stilu bajkovitosti Volta Diznija, ili ko se hvali sam se kvari, samo što nam u stilu Miloševića ne objavi brze pruge. A pruge blokirane. Mada to nije važno jerbo Nikaragva neće priznati Kosovo. Objašnjenje zašto je smanjen broj umetnika za dodelu nacionalne penzije je zbog ekonomske krize u svetu. Ko se, misleći, ne bi zagrcnuo. Alo, moj divni prijatelj, veliki pesnik Dragomir Brajković, predložen za nacionalnu penziju, u međuvremenu je preminuo. Puževi golaći računaju na još ušteda od 50.000 dinara. Malo li je u odnosu na 40 milijardi dinara? Dinar po dinar pogača, govorili su naši mudri preci živeći u vreme kada smo bili prava država.

Postavljanje bilborda – uskoro po planu
Plan sa tačno određenim lokacijama na kojima će ubuduće moći da se postavljaju bilbordi u glavnom gradu je u završnoj fazi izrade i ovih dana trebalo bi da bude dostavljen gradonačelniku Draganu Đilasu, najavio je Dejan Mali, član gradskog veća. Ukoliko ne bude većih zamerki na nacrt i on bude usvojen u sadašnjem obliku, veliki reklamni panoi od naredne godine prvi put biće postavljani na osnovu planskog dokumenta.
Oni su, kaže Mali, i dosad raspoređivani legalno, ali prema odredbi iz 1995. godine, dok je jedna firma za oglašavanje razmeštala bilborde na osnovu ugovora sa gradom.
– Taj ugovor prestaje da važi 7. jula 2010. godine i dotad bi trebalo da zaživi primena novog plana. Onda će ulice svakako izgledati uređenije iako će broj bilborda u gradu ostati nepromenjen. Biće ih oko hiljadu i svi se uglavnom nalaze u centralnim opštinama. Primetno je da sada nema toliko zastarelih informacija na panoima kao ranije, jer stalno apelujemo na vlasnike da ih uklanjaju. Ako ih i ima, oni se ne nalaze na javnim gradskim površinama, već privatnim – naglasio je naš sagovornik.    
Pored članova gradske uprave, saglasnost za usvajanje plana moraju da daju i stručnjaci iz gradskog zavoda za zaštitu spomenika kulture, urbanisti, Direkcija za puteve.
Gorjana Obrenović, gradski sekretar za inspekcijske poslove, kaže da sadašnje stanje sa bilbordima nije dobro. Nade polaže u novi plan posle koga će, kako očekuje, bez mnogo tumačenja inspekcija u najkraćem roku donositi rešenja o uklanjanju bilborda postavljenih gde je kome palo na pamet, bez odgovarajućih dozvola. Kada inspektori budu znali koliko reklamnih panoa plan dozvoljava i gde oni mogu da se nalaze, kaže, lako će kontrolisati te lokacije.
– Bez plana otežano poslujemo, ali ipak sprovodimo redovne kontrole u kojima smo od januara popisali 1.200 bilborda. Jako je teško utvrditi ko je postavio takvu reklamu, da li je imao neko odobrenje ili je jednostavno samo rešio da na nekom mestu namesti bilbord. Problem je naterati sugrađane da se odazovu na naš poziv i dođu na saslušanje – objasnila je Obrenovićeva.
Ove godine službenici gradskog sekretarijata za inspekcijske poslove izborili su se da najviše bilborda bude uklonjeno na Novom Beogradu. Tako je na levoj obali Save sklonjeno više od 20 bilborda, a uklanjani su i kod stadiona „Crvena zvezda”, pa sve do Trošarine. Pozitivno je, kaže, što su ih posle inspekcijskih naloga razmontirali vlasnici koji su ih i postavili, pa su tako izbegnuti problemi kad je reč o troškovima skidanja bilborda, koji nisu zanemarljivi.
D. Jokić

Na vrh Avalskog kolosa krajem januara
Trokraki avalski kolos biće svečano otvoren posle 22. januara sledeće godine, saznaje „Politika”. Upotrebna dozvola, koju će toranj dobiti za sedam dana, postaće do tada pravosnažna što je posle bezmalo tri godine gradnje poslednja karika koja će omogućiti da ovaj simbol prestonice ponovo ugosti posetioce. Za presecanje vrpce „feniksa” koji su iz pepela vinuli neimari preduzeća „Ratko Mitrović – Dedinje” planiran je veliki spektakl na otvorenom sa padobrancima.
Bez obzira što je dosad nekoliko puta najavljivano da će gorostas otvoriti vrata do kraja ove godine jer su završeni građevinski radovi, dok ne budu gotove sve kontrole predviđene zakonom, to se neće dogoditi, objašnjava Aleksandra Damjanović-Petrović, pomoćnica ministra životne sredine i prostornog planiranja.
– Imali smo probleme jedino sa gromobranskom instalacijom, ona je postavljena i sada čekamo dodatne sigurnosne provere. Verujem da će sve biti u redu do 22. decembra, kada ću izdati upotrebnu dozvolu. To je visokorizičan objekat i oprez je neophodan u svakom segmentu posla jer je bezbednost posetilaca na prvom mestu. Poslednja ekipa komisije za protivpožarnu zaštitu na Avali završava posao – kaže naša sagovornica.
Tornjem, čiji je investitor Ministarstvo životne sredine i prostornog planiranja, definitivno će rukovoditi država. Na vladi je da do kraja meseca preseče da li će ovaj objekat visok gotovo 205 metara dobiti jednog ili više „šefova”.
– Razmišljamo da li da jedan državni organ bude zadužen za tehničku funkciju tornja, a drugi za turističko-ugostiteljsku. Oba predloga imaju smisla, ali je logičnije da kruna Avale bude pod jednom kapom. Sve sadašnje nedoumice biće rešene dok toranj ne dobije upotrebnu dozvolu – ističe Srboljub Panić, pomoćnik direktora Republičke direkcije za imovinu.
Vlada treba i da odluči hoće li restoran izgrađen na 120. metru otići u ruke privatnika ili će njime upravljati neka državna institucija. Panić podseća da je najmanja, ali ne i nemoguća šansa da restoran bude prodat, već je izvesnije da će posle raspisivanja konkursa u januaru on biti izdat.
Ista sudbina čeka i prostor veličine čak 1.000 kvadratnih metara sa dva toaleta smešten u podnožju tornja, gde će se najverovatnije nalaziti sadržaji koji će posetu gorostasu učiniti još atraktivnijom.
– Ideja je da se podeli na nekoliko lokala i izda u zakup kako bi bio ekonomski isplativ ali i u skladu sa osnovnim funkcijama tornja. Zato je logično da se tu nalazi, na primer suvenirnica da bi đaci koji budu obilazili Avalu sa nje poneli i uspomenu. Konačnu odluku o tome šta će biti smešteno podno kolosa, doneće vlada – rekao je Panić.
-----------------------------------------------------------
Vetrovi zatvaraju toranj
Kada zafijuču poznati avalski vetrovi ili počne snežna mećava, posetioci tornja neće moći da se popnu na vrh. Oscilacije ovog građevinskog gorostasa koji stoji na 500 metara nadmorske visine ponekad mogu da budu neprijatne, pa će se gostima preporučivati da se čvrsto drže podnožja.
– Te oscilacije nisu opasne ali mogu da izazovu osećaj sličan morskoj bolesti. S obzirom na to da je vidikovac poluotvoren, nema vajde da se neko popne na 120. metar kada duva vetar brzinom od 150 kilometara na čas. Čim brzina pomeranja pređe granicu ugodnosti, specijalni senzori će se oglasiti. Toranj je sposoban da bude u funkciji 365 dana u godini, ali surovo vreme to sigurno neće dozvoliti. Iskustva u gradnji pokazuju da godišnje i do 100 dana može da bude nepovoljno za penjanje na vrh kolosa – objašnjava Goran Milovanović, tehnički direktor preduzeća „Ratko Mitrović”.
J. Cvetković
D. Mučibabić

Vučić priredio večeru za predsednika Crne Gore
Predsednik Srbije Aleksandar Vučić ugostio je na večeri predsednika Crne Gore Jakova Milatovića, koji boravi u zvaničnoj poseti Srbiji.
„Poželeo sam dobrodošlicu predsedniku Crne Gore Jakovu Milatoviću, uveren da otvaramo novo poglavlje u odnosima između naših zemalja i bratskih naroda", napisao je Vučić na Instagram nalogu "budućnostsrbijeav".
Prethodno je Milatović na svečanom prijemu u Crnogorskoj kući u Beogradu, poručio da, nakon poseta Evropskim institucijama i sedištu NATO u Briselu, dolazi u Beograd "u nameri da da doprinos revitalizaciji političkih odnosa dve zemlje".
Milatović je danas stigao u zvaničnu dvodnevnu posetu Srbiji, a na aerodromu "Nikola Tesla " u Beogradu dočekao ga je prvi potpredsednik Vlade i ministar spoljnih poslova Srbije Ivica Dačić.
Kako je najavljeno, Milatović će se sutra, uz ceremonijalni doček ispred Palate Srbija, sastati sa predsednikom Srbije Aleksandrom Vučićem, a nakon toga i sa predsednikom Narodne skupštine Vladimirom Orlićem.
Predviđeno je da predsednik Crne Gore u okviru posete položi venac na Spomenik neznanom junaku na Avali uz vojne počasti, kao i da položi cveće ispred Osnovne škole "Vladislav Ribnikar".

U Indiji 15 mrtvih u monsunskoj kiši
Najmanje 15 ljudi poginulo je na severu Indije u poplavama i klizištima izazvanim monsunskim kišama, a Nju Delhi je zabeležio rekordnu količinu padavina u jednom danu u poslednjih 40 godina, saopštle su danas tamošnje vlasti.
U Nju Delhiju, gde su putevi bili potopljeni, palo je 153 milimetra kiše, najviše u jednom julskom danu za 40 godina.
Pošto meteorološke službe predviđaju još jedan dan jake kiše, vlasti su naložile da škole u Nju Delhiju budu sutra zatvorene.
Mediji su preneli da je 15 osoba poginulo u protekla 24 sata u šest indijskih saveznih država na severu.
Planinske države su najteže pogođene. Prijavljena su klizišta na oko 700 puteva.
Period monsuna u Indiji traje od juna do septembra i svake godine ima žrtava i pričinjena je materijalna šteta, prenosi Tanjug.

Zelenski još nije doneo odluku da li će prisustvovati samitu NATO-a u Viljnusu
KIJEV – Ukrajinski predsednik Volodimir Zelenski još nije doneo konačnu odluku da li će ići na samit NATO-a u Viljnusu, izjavila je danas potpredsednica ukrajinske vlade za evropske i evroatlantske integracije Olga Stefanišina.
Ona je za ukrajinske medije rekla da će konačna odluka Zelenskog o prisustvu samitu NATO-a biti doneta u zavisnosti od završnih dokumenata tog skupa na kojima se još radi, preneo je TAŠ.
Generalni sekretar NATO-a Jens Stoltenberg rekao je ranije da će Zelenski prisustvovati prvom sastanku Saveta Ukrajina-NATO na marginama samita.
Stoltenberg, međutim, nije obećao da će tokom samita u Viljnusu Ukrajina biti pozvana da se pridruži NATO-u nakon što se neprijateljstva u zemlji završe.

Teško do neradne nedelje u trgovinama
Tri godine posle Crne Gore, još jedna zemlja u našem okruženju zabranila je rad nedeljom. U Hrvatskoj je pre nekoliko dana stupio na snagu novi zakon o trgovini prema kojem će prodavnice nedeljom biti zatvorene. Zabrana ipak nije potpuna, jer trgovci mogu odabrati 16 nedelja u godini tokom kojih bi eventualno mogli da rade. Radno vreme od ponedeljka do subote samostalno će određivati trgovac, ukupno do 90 sati sedmično.
 
U Srbiji se nedelja po pravilu tretira kao neradni, odnosno dan za odmor. U Savezu samostalnih sindikata trgovine Srbije podsećaju da u zakonu ipak treba da piše da je nedelja dan odmora, a ne da je „po pravilu dan odmora”, kako je prema važećem zakonu. Naglašavaju i da zahtev da se zabrani rad prodavnica nedeljom u Srbiji ne znači zalaganje za manje rada, jer prema zakonu radna nedelja traje pet dana, sedmično se radi po 40 časova, a rad nedeljom nije regulisan.
Radoslav Topalović, predsednika Saveza samostalnih sindikata trgovine, podseća da je u zemlji trenutno angažovano oko 300.000 trgovaca koji u proseku mesečno zarade oko 54.000 dinara, što je otprilike na nivou iznosa minimalne potrošačke korpe.
– Neosnovane su procene poslodavaca da će biti manji promet u radnjama ako nedelja i državni praznici budu neradni dani, jer će se kupci u istom obimu snabdevati radnim danima. Kupac koji je rešen da pazari neki proizvod, kupiće ga ili dan ranije ili dan kasnije. Zato, ti prigovori nisu utemeljeni. Drugo, ukidanjem nedelje kao radnog dana neće biti smanjena potreba za angažovanjem radnika, već naprotiv, više njih biće potrebno da radi, recimo, subotom i ponedeljkom, jer će tada biti i više prometa – smatra Topalović. Podseća da početak i kraj radnog vremena nije stvar kolektivnog pregovaranja nego je Zakonom o radu regulisano da radna nedelja traje 40 časova. Zato je ovaj sindikat tražio da se izmeni taj propis kako bi nedelja bila neradni dan, a da izuzete budu samo institucije koje su od javnog značaja i moraju da rade nedeljom. Od prve inicijative prošlo je  sedam godina, ali niko nije bio voljan da se ozbiljnije time pozabavi, ni Socijalno-ekonomski savet, ni Ministarstvo za rad i zapošljavanje, jer su to institucije kojima su sindikati podnosili inicijative.
Savez samostalnih sindikata je na tu temu svojevremeno čak i anketirao radnike, a analiza je pokazala da većina zaposlenih ne želi da radi nedeljom.
– Nisam siguran da bi sada, u naletu ove inflacije, isto tako razmišljali. Verovatno bi pristali da rade nedeljom za veću naknadu. Zato podržavamo inicijativu da se rad nedeljom plaća kao i državni praznik, da dnevnica bude 110 odsto tog dana – dodaje Topalović. Navodi da onaj ko mora na posao nedeljom zaista treba da bude više plaćen, zato što više radi i nije sa porodicom.
Podsećanja radi, onaj ko radi nedeljom ne ostvaruje po zakonu pravo na uvećanu platu, sem u slučaju da to nije uređeno aktom između poslodavca i zaposlenog. Fiksno uvećanje zarade nije prepoznato jer je poslodavcima data mogućnost da rad organizuju kako njima odgovara. Stručnjaci za radno pravo naglašavaju da zbog uvećanja zarade za rad nedeljom ne bi bilo neophodno menjati Zakon o radu, jer je naš propis ekstenzivan u tom delu, pa je opštim aktom moguće predvideti razloge za uvećanje plate koja nije opisana u samom zakonu. Kako je ranije za „Politiku” objasnio Bojan Urdarević, profesor radnog prava na Pravnom fakultetu u Kragujevcu, ne postoji nikakva zakonska prepreka da se sa postojećim zakonom predvidi dodatno plaćeni rad i da se utvrdi iznos uvećanja zarade nedeljom.
– Samo, to niko neće da radi, jer ne postoji zakonska obaveza – naveo je on.
Predstavnici sindikata smatraju da neradna nedelja ne bi mogla da prouzrokuje nove otkaze, jer u trgovini već postoji manjak radne snage, ali poslodavci ipak tako ne misle. Strahuju od pada prometa i profita, smanjenja zarada, otpuštanja radnika u sektoru maloprodaje, nezadovoljstva potrošača...

Milatović: Cilj posete Srbiji revitalizacija političkih odnosa
Predsednik Crne Gore Jakov Milatović poručio je večeras, na svečanom prijemu u Crnogorskoj kući u Beogradu, da, nakon poseta Evropskim institucijama i sedištu NATO u Briselu, dolazi u Beograd „u nameri da da doprinos revitalizaciji političkih odnosa dve zemlje”. Prisustvo predsjednika Vučića na mojoj inauguraciji 20. maja, ministra Dačića na Samitu u okviru Procesa saradnje u jugoistočnoj Evropi u Podgorici 27. juna, i ova moja prva poseta Beogradu u tako kratkom vremenskom periodu upravo idu u prilog unapređenju odnosa dve države”, naglasio je Milatović.
Ukazao je na to da je revitalizacija političkih odnosa važna za unaprjeđenje ekonomskih odnosa, što ima za rezultat direktne benefite za privredu i građane dve zemlje, navodi se u saopštenju iz Kabineta crnogorskog predsednika.
Milatović je podsetio da je Srbija Crnoj Gori ubedljivo najveći trgovinski partner, sa robnom razmenom od 764 miliona evra prošle godine, što predstavlja petinu ukupnog prometa robe sa inostranstvom. Srbija je za nas i najveće turističko tržište. U 2022. ostvareno je 435 hiljada dolazaka turista iz Srbije u Crnu Goru, što je udeo od 21 odsto od ukupnog broja dolazaka stranih turista. Kada govorimo o strukturi, najviše noćenja ostvarili su turisti iz Srbije, i to nešto iznad 3 miliona ili 25,5 odsto od ukupnog brojaâ€ś, rekao je Milatović. Dodao je da je Srbija prošle godine bila i najveći strani investitor u Crnoj Gori sa 137 miliona evra ili 12 odsto ukupne vrednosti stranih direktnih investicija, što je u odnosu na 2021. povećanje od 80 odsto.
Uprkos podacima koje sam izneo, sa Srbijom, koja je naš najznačajniji ekonomski partner, Crna Gora nema odnose na nivou ambasadora i to ne iz tehničkih razloga, već političkih, dve zemlje nemaju zajedničke granične prelaze, kao što imamo sa Bosnom i Hercegovinom i sa Albanijom, platni promet predstavlja ozbiljnu poslovnu barijeru, naše Mešovite komisije za rešavanje ovih naizgled tehničkih pitanja se ne sastaju godinama unazad, a nikada nije održana zajednička sednica Vlada dve zemlje, konstatovao je Milatović. On je poručio da su, uprkos svim izazovima, veze između građana i privrede Crne Gore i Srbije ostale jake i da je stoga odgovornost ali i obaveza na državnicima dve zemlje da te odnose ne remete, već da ih unapređuju. Istakao je da, osim tradicionalnih veza i bliskih odnosa, Crnu Goru i Srbiju trajno povezuju zajednički ciljevi, pre svega regionalna stabilnost i članstvo u Evropskoj uniji.
„Posvećenošću ovim ciljevima dajemo dobar zamah proevropskom razvoju Zapadnog Balkana. Uveren sam će politički odnosi Crne Gore i Srbije ići uzlaznom putanjom u periodu pred nama i da će to biti dobar zamajac za dodatno unapređenje ekonomskih, kulturnih i sveukupnih odnosa, rekao je Milatović. On je ukazao i na značaj jačanja veza sa zajednicom Crnogoraca u Srbiji i njihove povezanosti sa Crnom Gorom.
Kako je najavljeno, Milatović će se sutra, uz ceremonijalni doček ispred Palate Srbija, sastati sa predsednikom Srbije Aleksandrom Vučićem, a nakon toga i sa predsednikom Narodne skupštine Vladimirom Orlićem.
Predviđeno je da predsednik Crne Gore u okviru posete položi venac na Spomenik neznanom junaku na Avali uz vojne počasti, kao i da položi cveće ispred Osnovne škole „Vladislav Ribnikar”, prenosi Tanjug.

Viljnus zbog NATO samita kao tvrđava, sistemi Patriot usmereni ka Kaljiningradu
VILjNUS – NATO je pretvorio Viljnus, prestonicu Litvanije, u tvrđavu branjenu naprednim oružjem kako bi zaštitio američkog predsednika Džozefa Bajdena i druge lidere Alijanse na samitu sledeće nedelje, koji se održava 32 kilometra od litvanske granice sa ruskim saveznikom Belorusijom.
Više od 3.000 litvanskih vojnika brinuće o bezbednosti samita NATO-a u Viljnusu.
Šesnaest NATO saveznika poslalo je ukupno oko 1.000 vojnika da obezbeđuju dvodnevni samit 11. i 12. jula, koji se održava samo 151 km od same Rusije, prenosi Rojters.
 Mnogi od njih su poslali i napredne sisteme protivvazdušne odbrane koji nedostaju baltičkim državama.
„Bilo bi više nego neodgovorno da naše nebo bude nezaštićeno u trenutku kada Bajden i lideri 40 zemalja stižu“, rekao je predsednik Litvanije Gitanas Nauseda.
Nemačka je rasporedila 12 raketnih sistema Patriot, koji se koriste za presretanje balističkih i krstarećih raketa ili ratnih aviona.
Španija je dopremila sistem protivvazdušne odbrane NASAMS, Francuska šalje samohodne haubice Cezar, i uz Finsku i Dansku raspoređuje vojne avione u Litvaniji.
Ova zemlja je, uz Britaniju, isporučila sredstva protiv bespilotnih letelica.
Poljska i Nemačka su poslale snage za specijalne operacije pojačane helikopterima.
Drugi šalju opremu za borbu protiv bilo kakvih potencijalnih hemijskih, bioloških, radioloških i nuklearnih napada.
Litvanski predsednik vidi ove akcije saveznika kao potvrdu da je potrebno da NATO hitno uspostavi stalnu protivvazdušnu odbranu u baltičkim državama.
„Razmišljamo o tome šta će se desiti nakon završetka samita i radićemo sa saveznicima na stvaranju rotirajućih snaga za trajnu vazdušnu zaštitu“, rekao je on novinarima.
U selima pored beloruske granice, meštani su saopštili Rojtersu da se osećaju potpuno bezbedno, uprkos ponudi Minska da se tu nakon pobune smeste ruske plaćeničke trupe Vagner grupe i rusko nuklearno oružje.
Na aerodromu u Viljnusu, osam nemačkih raketnih bacača Patriot raspoređeno je sa cevima usmerenim u pravcu ruskog Kalinjingrada, a još dva prema Belorusiji.
„Znate gde se nalazite geografski i prilično dobro znate odakle pretnja dolazi. Litvanija je tražila od nas zaštitu samita, a takođe je NATO tražio pomoć od Nemačke. Ovo je naš odgovor“, rekao je potpukovnik Štefen Lib, komandant jedinice Patriota.
Litvanija je utrostručila jedinice pogranične straže na beloruskoj i ruskoj granici tokom leta, uz oficire iz Letonije i Poljske.
Dve zemlje su takođe poslale policiju da pomogne u patroliranju po Viljnusu.
Gradonačelnik Viljnusa je preporučio stanovnicima da odu na odmor van grada, ako žele da izbegnu gužve u saobraćaju, jer će veliki delovi centra prestonice biti zatvoreni tokom samita.
Kako javlja izveštač Tanjuga, deluje da su građani poslušali apel gradonačelnika, s obzirom na to da je na ulicama prisutan mali broj ljudi, policija patrolira i povremeno prolaze vozila pod njenom pratnjom.
Grad je okićen zastavama Litvanije, Ukrajine i NATO-a.

Novi asfalt i trotoari za Ripanj
U naselju Timočki put u Ripnjuu kojem nikada do sada kolovozi nisu bili presvučeni asfaltom, ovih dana uveliko su u toku radovi na bankinama od recikliranog asfalta. Krakovi glavnog puta u dužini od oko 800 metara su završeni, a za ovaj posao je iz gradske kase izdvojeno 8.112.986 dinara.
–Ako kažemo da Beogradu pripadaju Ripanj, zemunska naselja Šangaj, Plavi horizonti i druga mesta, onda žiteljima tih naselja moramo da omogućimo da budu Beograđani. To znači da treba da imaju asfalt, vodu i kanalizaciju. Sledeće godine u ovom delu grada počeće radovi na kanalizaciji za Pinosavu, Zuce i Beli Potok, a 2011. kanalizacija stiže i do Ripnja koji je,inače, najkompleksniji jer je i najveći – istakao je gradonačelnik Dragan Đilas prilikom jučerašnjeg obilaska voždovačkog naselja.
Prvog čoveka prestonice meštani su podsetili da u naselju koje broji oko 1.500 žitelja nikada nije bilo asfalta. Gazili su, kažu, po blatu što im je zadavalo svakodnevne glavobolje. Iz Timočkog puta ljudi su se svojevremeno preseljavali zbog nedostatka kolovoza. Većina njih veruje da će se više od 50 odstoonih koji su se još pre 20 godina odselili uskoro vratiti u rodni kraj.
Prvi čovek prestonice obišao je i i ripanjsko naselje Kolonija u kojem je urađeno 500 metara pristupnih saobraćajnica, a u toku je i betoniranje trotoara. Pri kraju su i pripreme za asfaltiranje još dva kraka dužine 250 metara.
– Trotoari koji se grade veoma su važni. Njih su tražili građani jer njihova deca idu do škole upravo ovim regionalnim putem. Zadovoljan sam i kad vidim rampu koju smo postavili na obližnjem železničkom prelazu, kao i rampu koja je pre nekoliko dana postavljena na putu za Trešnju, čime smo obezbedili sigurnost. Na teritoriji grada urađeno je 230 kilometara novih ulica, kako na Voždovcu, tako i na Čukarici, Paliluli, i u Grockoj– istakao je Đilas.
U Osnovnoj školi „Vojvoda Putnik” koju pohađa 319 učenika trenutno se uređuju svlačionice, mokri čvorovi i tuš-kabina.
Zoran Gajić, direktor ripanjske škole, istakao je da će uskoro biti postavljena montažna fiskulturna sala.
– Za ovaj poduhvat je potrebno oko devet miliona dinara koje će obezbediti opština Voždovac. U narednom periodu škola će biti obogaćena i računarskom opremom – dodao je Gajić.
M. R. B.

Večito piće brzo se kvari
Prodaja vina u tetrapaku i plastičnim flašama, ukoliko se obistine najave Ministarstva poljoprivrede, ubrzo će postati prošlost. Niža cena i veća pakovanja omilila su vino u ovoj ambalaži našim potrošačima, koji su uvek tankih novčanika, ali mnogi primećuju da „večito piće” u plastici i kartonu brzo uskisne i izgubi ukus.
To potvrđuju i stručnjaci. Nije škodljivo po zdravlje ali kvalitet vina u takvim pakovanjima, ocenjuju u Generalnom inspektoratu Ministarstva poljoprivrede, veoma je nizak.
– Skandalozno je vino prodavati u tetrapaku i plastičnim bocama. Kvalitet ovog pića najbolje čuva staklo i zato će pravilnicima na kojima radimo biti propisano da se vino može prodavati samo u takvoj ambalaži. Vina iz kartona nisu opasna po zdravlje, ali svaki poznavalac može po ukusu da primeti sve nedostatke – objašnjava Svetlana Nol, načelnica Odeljenja poljoprivredne inspekcije za alkohol, alkoholna i bezalkoholna pića.
Moguće je očuvati ukus vina i u plastici i u kartonu, ali je za to neophodan postupak pakovanja kojeg se većina srpskih proizvođača često ne pridržava, kaže Slobodan Jović, profesor Poljoprivrednog fakulteta.
– Vino ne bi trebalo ulivati u karton ako se u pakovanje ne doda inertan gas. Bez njega vino oksidira – rekao je profesor Jović.
Osim što mu prete sastav ambalaže i način pakovanja, ukus vina kvare i obični pivski, krunski zatvarači. Proizvođači uglavnom ne proveravaju kvalitet čepova nego koriste najjeftinije koje im ponude i ne menjaju dobavljača sem ako se mnogo potrošača ne požali da je vino u bocama koje su njima zapušene ukislo ili primilo plastičan ukus – objašnjava Jović. Zato će novi pravilnici zabraniti i krunske čepove.
– Boce kvalitetnog vina sa geografskim poreklom moraće da budu zatvorena plutanim čepom a sva ostala navojnim zatvaračima koji imaju dobru podlogu i bolje čuvaju tečnost – objašnjava Svetlana Nol.
Mada izbor jeftine ambalaže znači da je vino i pre pakovanja bilo slabog kvaliteta, vinopije ipak ne bi trebalo da brinu. Sastav oko pet odsto uzoraka, prema poslednjim proverama, ne odgovara karakteristikama navedenim na etiketama na bocama, dok oko tri odsto uzoraka nije bilo adekvatno deklarisano. Poljoprivredni inspektori svakodnevno kontrolišu vinarije, veleprodaju, maloprodaju, kafane, uslužne radnje i pijace. Na tržnicama je prodaja ovog alkoholnog pića zabranjena, godišnje se proveri 1.000 vinarija a obavi se i 600 kontrola kvaliteta vina u prometu.
-----------------------------------------------------------
Plastične boce dobro se prodaju 
Da se vino u plastičnim bocama odlično prodaje, potvrđuju i trgovci. – Najviše se prodaju „banatski rizling” i slična jeftina vina u litarskim bocama. Ipak, više se traže vina u plastičnim pakovanjima od po dva ili pet litara, jer su znatno jeftinija. Procentualno, vina u plastičnim bocama prodamo više nego sva druga – objašnjava Milena Radulović iz trgovinskog preduzeća „Jabuka”.
Zašto je tako, najbolje „govore” cene. Plastičnu bocu od dva litra belog vina „smederevka” moguće je pazariti i za manje od 250 dinara, a ko želi da za „male pare” namiri goste na slavi, za svega 500 dinara u pojedinim supermarketima može da kupi balon od pet litara vina.
Svega nekoliko metara dalje, na susednim rafovima, onima sa dubljim džepom trgovci nude i vino „sovinjon blank”. Flaša od 0,75 litara ovog pića košta više od 1.000 dinara.
-----------------------------------------------------------
Stono vino bez porekla
Na većini boca jeftinijih vina koje naši sugrađani uglavnom kupuju, stoji natpis „stono”, ali malo je potrošača koji znaju šta taj natpis zapravo znači.
– Stono vino je vino bez geografskog porekla. Nema utvrđenog geografskog područja sa kojeg potiče, pa tako proizvođač može da meša grožđe iz Subotice sa onim iz Vranja – kažu u Ministarstvu poljoprivrede.
S. D. – V. V.

Tri kuće za novi početak
Kragujevac – Porodice Popović, Moračanin i Trzin ponovo imaju svoj dom. Njihov gotovo dvodecenijski izbeglički staž i isto toliko dugo potucanje po kolektivnim centrima i tuđim domovima juče su okončani potpisivanjem ugovora sa UNHCR-om, Komesarijatom za izbegla i raseljena lica i gradom Kragujevcem. Sa ovim dokumentom, ove tri porodice sa ukupno 11 članova već danas će moći da se usele u otkupljene kuće u šumadijskim selima Drača, Đuriselo i Gornje Komarice.
Projekat otkupa seoskih domaćinstava, koji od 2007. u Srbiji sprovodi UNHCR i Komesarijat za izbegla i raseljena lica, uz pomoć lokalnih samouprava, omogućio je ovim porodicama da ubuduće imaju stalnu adresu.
– Kragujevac se od prvog dana priključio ovom projektu, a na poslednji konkurs na kome je učestvovao javilo se šest izbegličkih porodica iz Bosne i Hrvatske. Tri su zbrinute, a u narednom periodu pokušaćemo da rešimo stambeni problem i onih porodica koje sada nisu prošle – izjavila je Slavica Saveljić, član Gradskog veća za socijalnu politiku.
Prema rečima predstavnika UNHCR-a za Srbiju Nebojše Čovića, za svaku otkupljenu kuću ova organizacija je izdvojila 620.000 dinara, odnosno oko 7.000 evra. Prema Čovićevim rečima, porodicama pripada i po pet ili nešto više ari zemlje u okviru seoskog domaćinstva, a na raspolaganju su im i dodatna novčana sredstva za nabavku pokućstva i eventualne građevinske prepravke.
– Kuće imaju po sedamdesetak kvadrata i u dobrom su stanju. Porodice će odmah moći da se usele, a za sve građevinske radove, ukoliko bude trebalo, kao i za nabavku nameštaja i bele tehnike, UNHCR će, u saradnji sa Komesarijatom i nadležnima u kragujevačkoj upravi, obezbediti dodatnih 80.000 dinara – kaže Čović za naš list, navodeći da je na ovaj način u Srbiji do sada zbrinuto 150 porodica.
Porodica Moračanin bila je primorana da napusti Pulu, pošto je glava porodice, sada šezdesetjednogodišnji Ranko Moračanin odbio poziv tamošnjih vlasti da se priključi hrvatskoj vojsci. Od 1991, kada su izbegli, članovi ove porodice pretrpeli su dosta muka, ali su u Šumadiji naišli na topao doček i gostoprimstvo domaćina.
– Gotovo sve godine izbeglištva proveli smo u Đuriselu, kod različitih domaćina, ali nam niko nije tražio ni jedan jedini dinar za smeštaj. Radili smo na imanjima i tako zarađivali za život. Sada imamo šansu za novi početak, u svojoj kući i na svojoj zemlji – kaže Rankov naslednik, tridesettrogodišnji sin Predrag.
U Kragujevcu i danas živi oko 500 izbeglica iz BiH i Hrvatske, a raseljenih sa Kosmeta ima čak oko 13.000. Za sve njih, kroz razne programe, lokalna uprava pokušava da obezbedi bolji život, van kolektivnih centara i neadekvatnog privatnog smeštaja. Oko 120 porodica zbrinuto je u socijalnim stanovima, a u otkupljena seoska domaćinstva uselilo se devet porodica. Ovaj projekat UNHCR-a podržali su i pomogli nevladina organizacija „Inetr SOS“ i naš proslavljeni košarkaš Vlade Divac.

Mesecima raspoređivali manjak
Subotica – Demokratskoj stranci i Savezu vojvođanskih Mađara, partijama koje su na vlasti u Subotici, bilo je potrebno punih pet meseci da se dogovore o rebalansu budžeta. Konačno, usaglašeno je da gradska kasa bude „tanja“ za 375 miliona dinara. Osim toga, kako je rečeno na Gradskom veću, planiran je i deficit od 103 miliona.
Jene Maglai, predsednik Skupštine grada i čelnik subotičke organizacije SVM-a, još sredinom avgusta je tražio rebalans budžeta, tvrdeći da je u gradskoj kasi blizu 700 miliona dinara manje i da je budžet praktično pred kolapsom. On je tada naveo da je njegova stranka gradonačelniku Saši Vučiniću (DS) predala i predlog mera štednje, koji je podrazumevao povećanje izvornih prihoda, smanjenje broja sekretarijata u Gradskoj upravi i racionalizaciju u gradskim službama i ustanovama, u kojima 1400 zaposlenih prima platu iz lokalnog budžeta.
U pregovorima, koji su uz velike pauze trajali narednih pet meseci, stranke na vlasti nisu mogle da se slože koja preduzeća i u kolikoj meri treba da osete manjak novca u gradskom budžetu. Svaka partija štitila je komunalna preduzeća i ustanove kojima rukovode njeni kadrovi, pa se činilo da je nemoguće postići dogovor. Najviše polemike bilo je u vezi sa Direkcijom za izgradnju grada koja je pripala SVM-u, a koja je po planu trebalo da raspolaže sa 1,5 milijardi dinara, ili gotovo trećinom budžeta. Maglai je smatrao da se predlozima za racionalizaciju koji stižu iz gradonačelnikovog kabineta teret smanjenog budžeta u potpunosti prebacuje na ovo javno preduzeće.
Na kraju je utanačeno da umanjenje budžeta najviše „na svojoj koži“ oseti lokalna uprava, jer se njeni troškovi smanjuju za 24 miliona dinara, tekuće finansiranje Direkcije manje je za 4,5 miliona dinara, dok je ukupno njen budžet niži za više od 170 miliona dinara. Novoformirano preduzeće „Park Palić“ imaće 15 miliona manje, davanja za ustanove kulture umanjena su za 28 miliona dinara, ukupno za medije biće dato manje od 20 miliona dinara, a manjak u budžetu osetiće i predškolsko obrazovanje za 32,9 miliona, dotacije za materijalne troškove osnovnih škola biće manje za 15, a srednjih škola za četiri miliona dinara.
Reagujući na rebalans budžeta, Jene Maglai i dalje ostaje pri tvrdnji da je pravi manjak i dalje 700 miliona dinara, i da se moglo više uraditi da se brže reagovalo a smanjen priliv novca iz republike i izvornih prihoda. U odgovoru na ovu primedbu, gradonačelnik Saša Vučinić kaže da se sa rebalansom čekalo kako bi zbog istanjene lokalne kase trpeo što manji broj korisnika.
Ipak, ono u čemu se oba predstavnika koalicije na vlasti slažu jeste da će sledeći budžet, koji se već planira, biti ispod tri milijarde.
A. Isakov
-------------------------------------------------------
Novi fond
Iako se i DS i SVM deklarativno zalažu za smanjenje broja zaposlenih u gradskoj upravi, na prošlonedeljnoj sednici Gradskog veća formiran je novi fond, čiji će delokrug rada biti zaštita životne sredine. Kako je obrazloženo, taj fond će biti finansiran novcem koji se na ime zaštite životne sredine ubira od građana.

Balkan je mikrokosmos Evrope
EKSKLUZIVNO
Uvek sam govorila da su Evropa i Balkan jedno. Balkan je mikrokosmos Evrope. Ono što oni pokušavaju – oni! Oni i Mi! – da pripišu nama istovremeno je i crta ostatka Evrope. I nema ništa na Balkanu što ne postoji u Španiji ili u Belgiji, recimo, a ipak je lakše kada se kaže „to je negde drugde”, jer se onda taj koji to kaže bolje oseća.
Ovako, o stereotipima koji vladaju u dvosmernom odnosu Evrope i Balkana, u ekskluzivnom razgovoru za „Politiku”, govori Vesna Goldsvorti, vanredni profesor engleske književnosti na Univerzitetu Kingston u Londonu, koja je u Beograd stigla na dvodnevnu konferenciju „Posle zida dvadeset godina: evropeizacija iz ugla bivše Jugoslavije”. Konferenciju koja je počela juče u Palati Srbije organizovali su francuska institucija Notre Europe i Kulturni front iz Beograda, a Vesna Goldsvorti će danas da govori na temu „Narativi za budućnost: glasovi jugoslovenskih emigres”, budući da je rođena u Beogradu a živi, i svoju naučnu i umetničku karijeru gradi u Velikoj Britaniji.
Vesna Goldsvorti je i pisac svetskog bestselera „Černobiljske jagode” i naučne studije „Izmišljanje Ruritanije/Imperijalizam mašte” koja se nalazi u nastavnim programima 60 zemalja u svetu (izdavač na srpskom „Geopoetika”). Analizirajući stereotipe koji vladaju u Evropi kada je u pitanju Balkan, Vesna Goldsvorti ipak konstatuje da je sasvim jasno da su oni danas na vrlo klimavim nogama, a sa humorom primećuje kako „iz britanske perspektive sve vrlo često izgleda kao da je cela Evropa Balkan”.
Kakvom se čini evropeizacija iz ugla bivše Jugoslavije, posle dve decenije?
Konferencija je tek počela, ali se već po naslovu vidi dvosmislenost tog termina. Jer, pad Berlinskog zida za Jugoslaviju značio je i početak njene strateške marginalizacije. Onog trenutka kada je Istočna Evropa postala važna Zapadu, Jugoslavija je marginalizovana. Iz moje perspektive, posebno kada se pogleda na 1989, kao godinu kada je Milošević držao svoj čuveni govor na Kosovu i kao godinu kada je Ante Marković postao premijer, i nema se tu mnogo šta proslavljati kada je Srbija u pitanju. A, kada razmišljamo o 1989. ne možemo a da ne razmišljamo i o 1999. pa je to dvostruko tužna godišnjica. Međutim, ipak nalazim razloga za optimizam: proces evropeizacije, proces polakog prilagođavanja Evropi i prilaženja EU, za Srbiju je pozitivan i dobro je započeo.
U tom procesu, da li se i Evropa prilagođava Balkanu? 
Mislim da Evropa zaista shvata da je prošlo ono vreme protektorata, u kojem vi ovamo pošaljete nekoga pa, u određenim diskusijama, on ima poslednju reč, i da se zaista oseća da je došlo vreme ravnopravne diskusije. Jeste da ste, što ste bliže Evropi, nekako ciničniji u odnosu na nju, ali razgovor se vodi u domenu međusobne koristi, bez ideala, sa puno pragmatičnosti.
Da li to znači da su prevaziđeni i stereotipi o Balkanu? 
Mojom naučnom studijom „Izmišljanje Ruritanije” i ja sam bila deo talasa koji je pomogao da se stereotipi prevaziđu. To ne znači, naravno, da oni više nisu tu. Pre više od dve decenije, kada sam pisala „Ruritaniju…”, zapadni Balkan bi bio termin koji ne bi imao mnogo smisla, a njegovo kreiranje meni upravo pokazuje da su stereotipi tu. Ali, da postoji i napor da se prevaziđu. Jer, šta znači zapadni Balkan? Ko je, onda, na istoku Balkana? U stvari, zapadni Balkan vam je kao neka mala nagrada. U smislu: vi jeste Zapad, to je pozitivno. Ali, ali još uvek ste Balkan, i sada ste na prvoj stepenici prema Evropi. U tim terminima se, u stvari, vidi da iako želimo da prevaziđemo stereotipe, kojih smo svesni, oni su tu, i još mašemo tim zapadom Balkana kao šargarepom.
A šta je sa našim viđenjem Evrope? Ima li i u njemu slične priče?
Teško mi je da to ocenim jer ne živim ovde, ali mislim da postoji doza samoodbrane ali i doza nepotrebne konspiracije. Mi, nekako, stalno postavljamo pitanje šta to Evropljani rade, šta nameravaju, šta nam kumuju. A na Evropu treba gledati praktičnije, i pitati šta oni mogu da dobiju od nas a šta mi od njih. Zašto je nama to korisno? Znači – sasvim praktično i bez stereotipa. Jer, u pravu ste, stereotipi o Evropi kao nekome ko nama možda radi o glavi, zaista su nekorisni i upravo nam mogu štetiti. Mi jesmo u Evropi i nemamo gde da idemo; ne možemo da se prebacimo na severni ili južni pol i zato treba da gledamo kako da taj položaj iskoristimo. I kako da tu gde živimo, živimo najbolje što možemo. To, vidite, nije pitanje politike. To je pitanje baštovanstva…
Odnosno, uspešne evropeizacije?
Termin evropeizacije se promenio, i o tome ću danas govoriti na konferenciji. Znate, evropeizacija je u 19. veku značila nacionalno samoopredeljenje, stvaranje nezavisne nacije, odvajanje od Otomanske imperije, od Austro-Ugarske. Sada, evropeizacija znači nešto sasvim drugo: smanjivanje nacionalnog i pripremanje za priključivanje jednom telu koje je nadnacionalno. U poslednjih dvadeset godina Balkan i Evropa – govorim u znacima navoda i zaista simbolički – nekako ponovo, po ko zna koji put u istoriji, razmenili su mesta. Dok je moja bivša domovina postala grupa nacionalnih država, Evropa je sad višenacionalna sredina u kojoj postoji anksioznost zbog mogućih  nacionalnih sukoba. Pariz, Amsterdam, London… su višenacionalni na način koji nas, iz bivše Jugoslavije, ponekada brine a ponekad zasmejava, a koji je u stvari vrlo prepoznatljiv. Sada u Evropi postoje neke kvote, tabui, oprez da iz svake nacije po jedno, dvoje-troje bude uključeno i predstavljeno u određenim telima. Mi to tako lepo prepoznajemo! I zato mislim da svoje jugoslovensko iskustvo, pozitivno i negativno, treba da iskoristimo u Evropi a ne da ga zaboravimo.
Približavamo se Evropi, a kako vidite približavanje nas, iz bivših republika SFRJ? 
Imam utisak da je ono dominantno u predelima kulture. Ali, imam utisak i da kada se pomene reč približavanje, ono nekako postaje mač sa dve oštrice. Nekima to odgovara, neki od približavanja beže kao đavo od krsta. Mislim, međutim, da i na njega treba gledati neutralno. Odnosno, ako vaš komšija kopa bunar ili krene da zida neku kulu u dvorištu, vi treba da znate šta je taj bunar ili ta kula. Znači, da znamo, da pratimo i koristimo ono što nama iz toga odgovara. I onda se ne treba bojati približavanja.
A šta sa podsećanjima na, ne baš uvek etička, ponašanja mnogih u ratu, pa i umetnika? Kako ne povrediti rane? 
Mislim da to nije moguće izbeći ali vidim da već u vašem pitanju postoji implikacija dovoljne doze osetljivosti u pozitivnom smislu prema tome. A to znači, ako već otvaramo stare rane, otvarajmo ih sa pažnjom a ne sa željom da se ponovo nešto truje i razara; ne stvarajmo novu sepsu već samo pogledajmo kako je ta rana nastala. Nisam za to da se stare rane otvaraju na ritualan način, samo radi otvaranja, jer to mi miriše na želju da se nekom ponovo nanese bol a ne da se nešto reši. Znači, da upotrebim medicinsku analogiju: ako rane otvaramo da se nikada ponovo ne povređujemo, onda je to dobro. Ali, ako se to čini iz nekog sadističkog impulsa da se, eto, neko povredi, onda zaista nije dobro.
-----------------------------------------------------------
Jugonostalgija kao čista uspomena
Da li je jugonostalgija postala pojam ili je samo žal za nečim starim, jer se novo ne dopada, i bojimo ga se?
Znate šta, ovo je neverovatno komplikovano pitanje. Jedan od gostiju na ovoj konferenciji, britanski novinar Tim Džuda, stvorio je termin jugosfere koja se ponovo stvara i koja već, unekoliko, već postoji kao sfera zajedničkih, interesnih, tržišnih pa i političkih pitanja. Možda se ta jugosfera ponovo stvara zato što je Jugoslavija i prvi put, i drugi put u svojoj istoriji nastala zbog istinske potrebe, kao što se i prvi i drugi put raspala zbog istinske težnje. Baš kao centrifugalna i centripetalna sila. Stvara se iz pravih razloga, ali se i raspada zbog nečega što je stvarno. Problem sa terminom jugonostalgija jeste da on uvek izgleda kao da neko polaže pravo ili iskazuje želju da se Jugoslavija ponovo stvori. I, to je ono što meni smeta. Ja osećam jugonostalgiju, ali bez ikakve političke težine, jer je Jugoslavija bila zemlja u kojoj sam provela najlepše godine svoje mladosti. To što se ja sećam te zemlje na najlepši način, ne znači da želim da nekoga bijem o glavu idejom Jugoslavije. Znači, „da” jugonostalgiji kao sećanju, kao čistoj uspomeni. Ali, onog trenutka kada jugonostalgija postane politički program, onda se već pomalo pribojavam tog termina. Ne toliko zato što se bojim politike, već što ne želim da mi se pripisuje nešto što ne osećam.

Ko je oklevetao Galerija
Zaječar   Evropa će 2013. godine proslaviti 17 vekova hrišćanstva slaveći, istovremeno, Milanski edikt iz 313. godine kojim je Konstantin Veliki hrišćanstvo proglasio zvaničnom religijom u velikom Rimskom carstvu. Slaviće se ovaj jubilej i u Srbiji koja će svetu i tada ukazivati da je upravo na njenom području rođen i Konstantin Veliki i još 15 rimskih imperatora, između 2. i 4. veka nove ere.
Zaječarci, pak, ovu priču žele da dopune i malo poznatom činjenicom da je Timočanin Galerije, graditelj velelepne carske palate Romulijane u Gamzigradu, versku toleranciju propovedao i pre Konstantina. Tačnije, da se pre čuvenog Konstantinovog Milanskog edikta, u Nikomediji, u Turskoj, dve godine ranije pojavio Galerijev Edikt o toleranciji hrišćanstva. Tu carsku objavu su, ne slučajno, pre„videli” hrišćanski panegirici s Konstantinovog dvora, uporno ponavljajući da je Galerije bio paganin, baš kao i njegov tast Dioklecijan. Optužen je i da je imao vodeću ulogu u velikom progonu hrišćana u Rimskom carstvu 303. godine.
Među onima koji se posebno zalažu da se nepravda prema Galeriju konačno ispravi je i direktor Narodnog muzeja u Zaječaru Bora Dimitrijević. On je i inicirao izradu multimedijalnog projekta Ko„reni evropskog hrišćanstva”, u kome su, pored muzeja u Zaječaru, učestvovali i muzeji iz Niša, Leskovca, Pirota, Vranja, Knjaževca, Negotina i Bora. Na svim promocijama u proteklih mesec dana Dimitrijević uporno ponavlja da postoje pouzdani izvori o tome da je Galerijev Edikt o toleranciji hrišćanstva objavljen 30. aprila 311. godine u Nikomediji, današnjem Izmiru, nepun mesec pre smrti graditelja zaječarske Romulijane. I upravo je iznenadna smrt imperatora uticala da taj edikt padne u zaborav.
(/slika2)Posebno je tome doprineo panegirik Laktancije, koji je sedeo uz skute Konstantinu na njegovom dvoru, pisao o njemu hvalospeve i nimalo nije bio naklonjen Galeriju, kao ni ostalim rimskim carevima pre njega   objašnjava Dimitrijević.   Upravo je Laktancije nametnuo priču da je Galerije car  govedar” iz daleke seoske provincije, da je zatucani paganin i progonitelj hrišćana. Trebalo je time, u stvari, baciti u zasenak to što je Galerije bio hrabar vojskovođa, što je odneo veličanstvenu pobedu nad Persijancima, kao i što je 30 godina uspešno branio Rimsko carstvo od najezde varvara.
Posebno je neodrživa tvrdnja, nastavlja Dimitrijević, da je, navodno, Galerijeva majka Romula, zatucana paganka, preko sina uticala da Dioklecijan preduzme veliki progon hrišćana 303. godine. Pre će biti, kaže Dimitrijević, u čemu se slaže i naš poznati arheolog Aleksandar Jovanović u svojoj knjizi Tlo  Srbije zavičaj rimskih careva”, da je Galerije bio podređen Dioklecijanu i da je progon hrišćana bio zvanična državna rimska politika. A Galerije je, kao hrabri vojnik, kome je Dioklecijan, zato što ga je cenio, dao i svoju kćerku za ženu, bio samo puki izvršilac takve politike.
Ali, hrišćanski pisci ipak nisu imali hrabrosti da svoj gnev ispolje prema go„spodskom” Dioklecijanu. Izabrali su Galerija, okomili se na njegovo ni„sko” poreklo i proglasili ga progoniteljem.
Tvorci projekta posebno insistiraju na tome da istorija područja na kome se danas nalazi Srbija obiluje mnogim događajima koji nisu dovoljno poznati ni stručnoj javnosti, našoj i svetskoj, a kamoli laičkoj. Kao da su skrajnuti do potpunog zaborava. Znamo, na primer, gotovo sve i o Karlu Ćelavom i o Pipinu Malom, ali ne znamo da je područje Srbije po broju rođenih rimskih imperatora na ovom tlu znatno ispred svih u Evropi, a posle Italije.
Zato bi trebalo da hitno prizovemo sebe pameti i da s tim upoznamo i svoju decu i   pozovemo i svet da dođe da sve to vidi. Da se uveri da je pomenutih 16 rimskih imperatora rođeno u Srbiji, svi na rastojanju od samo sto kilometara, i da su oni stvarno promenili svet. Zato svetu i treba bolje da predstavimo sve arheološke ostatke Sirmijuma, Singidunuma, Viminacijuma, Đerdapa, Romulijane i Medijane. I da im skrenemo pažnju da su upravo jedan Zaječarac i jedan Nišlija uzeli hrišćanstvo u zaštitu. I da je Galerijev Edikt iz Nikomedije prvi dokument koji pokušava da uspostavi neku vrstu tolerancije između dva verski suprotstavljena sveta   paganskog i hrišćanskog.

Završeno snimanje filma „Neprijatelj”
Reditelj Dejan Zečević, autor filmova „Dečak iz Junkovca”, „Kupi mi eliota”, „TT sindrom”, „Mala noćna muzika” i „Četvrti čovek”, završio je snimanje novog igranog filma „Neprijatelj”. U produkciji filmskih kuća „Biberče” iz Beograda i „Balkan film” iz Kozarske Dubice, film je realizovan prema scenariju Đorđa Milosavljevića, a premijera se očekuje tokom 2010. godine.
Radnja „Neprijatelja” dešava se 1995. godine i prati inženjerski vod koji je Dejtonski mir dočekao u planinama, kod ruševina fabrike gde u prisustvu posmatrača mirovnih snaga treba da obezbeđuje novu liniju razgraničenja, kao i da očisti teren od mina.
– Postoji ona čuvena filmska teorija da je svaki ratni film u suštini antiratni film. Zamisao je da „Neprijatelj” bude intimni autorski film koji neće dati odgovore, već pokazati kompleksnost „zrna sukoba” koje razara prijateljstva. Film „Neprijatelj” će funkcionisati kao globalna metafora, koja treba da pruži neobičan, a ubedljiv pogled na stvarnost bivše Jugoslavije devedesetih. Kao što su na prostorima nekadašnje zajedničke države zaratile dojučerašnje komšije, tako su se u „Neprijatelju” jedan protiv drugog okrenuli dojučerašnji saborci – ističe reditelj Zečević.
Glavne uloge u filmu tumače Vuk Kostić, Slavko Štimac, Dragan Marinković, Aleksandar Stojković, Ljubomir Bandović, Tihomir Stanić i Marija Pikić.
Film je sniman osam nedelja na lokacijama na Kozari, u Prijedoru, Banjaluci, Mrkonjić Gradu i u Beogradu. Direktor fotografije je Dušan Joksimović, scenograf Zorana Petrov, kostimograf Lana Pavlović, a muziku će komponovati Kiril Džajkovski.
U realizaciji filma, čiji budžet iznosi milion i 200.000 evra, učestvuju producentske kuće „Tivoli film” iz Mađarske, „Maksima film” iz Hrvatske i „Skopje filmski studio”. Novi Zečevićev film podržali su Filmski centar Srbije, Ministarstvo kulture Srbije i Ministarstvo za prosvetu i kulturu Republike Srpske, a producenti očekuju rezultate konkursa Hrvatskog audio vizuelnog centra, Makedonskog filmskog fonda i Filmskog fonda Mađarske.
I. Aranđelović

Dinar ne jača od dogovora
Kurs dinara se ne može određivati dogovorom. Zato ne vidim razlog za sastanak sa privrednicima i šta bismo novo čuli na tom sastanku, osim da nas neko podučava šta znači kurs za preduzeća i njihove bilanse. Od dogovora kurs ne jača, izjavio je guverner Radovan Jelašić posle obraćanja članovima Američke privredne komore.
Guverner je naglasio da je NBS svesna šta za privredu znače kursne razlike – bilo pozitivne ili negativne – ali se samo na osnovu njih neće promeniti situacija u firmi i preporučio privrednicima da prave bilanse koji neće biti ugroženi kursnim razlikama, onako kako to čine banke.
– Kurs je odraz stanja u ekonomiji zemlje, tako da ne može biti stabilnog kursa bez stabilne ekonomije. Zato ne vidim nijedan razlog zašto bismo se dogovarali i kako bi sastanak preko noći promenio kurs – rekao je Jelašić.
Po njemu, fiksni kurs nije dobra ideja. Grdno se varaju, dodao je, oni koji misle da se može preći na fiksni kurs, a da sve ostalo ostane isto, odnosno da se ne promene plate i penzije. Ne bi imali ni ekonomski rast ni više kredita, rekao je i dodao da je plivajući kurs glavni amortizer u vremenima krize ne samo u Srbiji, već i drugim zemljama.
Ključna odlika makroekonomske politike u 2010. je usmerenost na održavanje stabilnosti domaće valute, zaključeno je na poslovnom ručku koji je Američka privredna komora organizovala sa guvernerom NBS. Američka privredna komora pozdravlja napore Narodne banke u očuvanju makroekonomske stabilnosti, u nadi da će se nedavne znatne fluktuacije kursa dinara stabilizovati. „Moramo, međutim, da budemo obazrivi i tražimo od centralne banke da budno prati promene na tržištu i reaguje“, izjavio je Skip Bornhiter, predsednik Američke privredne komore u Srbiji koja je kao najveća asocijacija koja okuplja strane i domaće investitore zainteresovana za liberalizaciju deviznog poslovanja i uklanjanja administrativnih opterećenja u platnom prometu sa inostranstvom. Najavljena liberalizacija je, kako je naglašeno, od suštinskog interesa za kompanije – članice ovog udruženja.
– Ovo je bila krizna godina i svakako smo veći optimisti kad je reč o 2010. Međutim, preduslov za ostvarivanje optimističkih prognoza je posvećenost vlade daljim ekonomskim reformama i očuvanju makroekonomske stabilnosti i predvidivosti poslovnog okruženja – zaključio je predsednik Američke privredne komore.
B. Dumić

Mogući rizici zaduživanja građana u 2010. godini
Promena kursa, rast cena, ali i kamatnih stopa, dogodine će biti najveći strahovi korisnika bankarskih kredita. Prema oceni finansijskog portala Kamatica, krajem prošle i početkom ove godine, pad vrednosti dinara za četvrtinu uticao je na povećanje mesečnih rata za zajmove za 25 odsto.
– Zbog toga se dešavalo da građani koji su izdvajali trećinu plate za otplatu rate kredita, dođu u situaciju da im mesečna rata zbog promena kursa poraste na bezmalo 40 odsto mesečnih primanja. Sledeće godine se, ukoliko ne dođe do drastičnih problema u ekonomiji, ne očekuju znatnije promene kursa dinara prema evru. Prognoze istraživačkih centara pojedinih banaka govore da će se kurs najverovatnije kretati između 92 i 98 dinara za jedan evro. Sigurno je da će sezonskih oscilacija biti, tako da se viši kurs može očekivati početkom naredne godine, a niži kurs evra tokom letnjih meseci, i u tim periodima su moguće oscilacije – upozoravaju iz Kamatice.
Rizik za otplatu odobrenih kredita je i promena evropske međubankarske kamatne stope, takozvanog euribora. To će najvećim delom zavisiti od oporavka evropske privrede. S obzirom na to da se u 2010. godini očekuje izlazak iz recesije, očekivano je blago pomeranje ove kamate naviše. Računica stručnjaka sa ovog portala pokazuje da bi promena euribora sa jedan na tri odsto (što se može očekivati narednih godina) uticala na promenu visine mesečne rate za kredit za oko pet procenata.
Sličan uticaj imala bi i inflacija, odnosno rast indeksa cena na malo koji se koristi kao indikator za promenu kamatnih stopa na dinarske kredite. U zavisnosti od toga kako poslovna banka u ugovoru definiše uticaj inflacije, moglo bi se desiti da kamate na dinarske kredite budu povećane za nekoliko procenata svake godine.
– Promena marži poslovnih banaka je faktor koji zavisi isključivo od poslovne banke koja odobrava kredit. Zbog toga je važno znati pod kojim uslovima se ona može menjati. Jedan od najčešće pominjanih razloga je „povećanje rizika zemlje” – savetuju na navedenom portalu.
Detaljno čitanje ugovora, izbegavanje prekomernog zaduživanja, biranje fiksne umesto promenljive kamate, ali i zaduživanje u domaćoj valuti samo su neki od saveta koji građanima mogu da pomognu da se zaštite od kreditnog rizika.
A. N.

Najjeftinija hrana u Srbiji
Pregled cena u hipermarketima u zemljama regiona pokazuje da se one razlikuju u proseku oko 25 odsto, dok je korpa sa osnovnim životnim namirnicama domaće proizvodnje najjeftinija u Beogradu. Hrana je najskuplja u Ljubljani i Zagrebu, dok su nam po cenama najbliži Budimpešta i Sarajevo.
I dok je beli hleb na rafovima naših maloprodaja najjeftiniji, košta od 30 do 40 dinara, u Podgorici je, primera radi, dvostruko skuplji. Hrvatski potrošači za „običnu” veknu izdvajaju gotovo šest kuna, odnosno oko 80 dinara, a slično je i sa drugim namirnicama.
U centrali „Merkatora” u Ljubljani objašnjavaju da njihovi kupci mesečno za hranu izdvajaju od 350 do 400 evra. Razlog tome je što kilogram brašna plaćaju 1,1 evro, što prevedeno na našu valutu iznosi više od 105 dinara, a limenku „laškog” piva oko 95 dinara.
Slično je i u Zagrebu. U hipermarketima najvećeg hrvatskog trgovinskog lanca „Konzum”, kilogram jabuka skuplji je četiri puta nego u Beogradu, a za litar zejtina hrvatski potrošači izdvajaju i do 50 dinara više.
Iako se može učiniti da je prosečnom srpskom kupcu najlakše da napuni potrošačku korpu, to nije tačno. Takvo poređenje cena ne daje potpunu sliku o tržištima zemalja regiona. Kako bi se uvidelo koliko realno vredi potrošačka korpa, cene bi valjalo „ukrstiti” sa prosečnom zaradom.
U Srbiji ona iznosi nešto više od 330 evra, a u Hrvatskoj 750. Prosečan Slovenac mesečno zaradi 930 evra, dok se za one koji imaju platu 600 evra smatra da žive na granici siromaštva. Sarajlije su nam najbliže po visini prosečne plate, jer mesečno u proseku zarade oko 390 evra, pa su i cene slične. U hipermarketu „Intereks” u tom gradu mleko, jabuke i pirinač koštaju gotovo isto koliko i u našim prodavnicama, a stanovnici BiH, kao i građani Srbije, kupuju i najjeftiniji hleb u regionu. Bela vekna u slovenačkim marketima ovde košta manje od jedne konvertibilne marke, odnosno 46 dinara.
Što se proizvoda iz Srbije tiče, na rafovima hipermarketa u Sloveniji i Hrvatskoj ima najviše slatkiša, dok je u Budimpešti nemoguće pronaći srpske brendove.
– Najprodavaniji i najprepoznatljiviji srpski brendovi u Sloveniji su „jafa” i „smoki”. Oko 30 odsto proizvoda na našim rafovima je iz uvoza, i to uglavnom iz zemalja Evropske unije, dok iz takozvanih trećih zemalja, u koje spada i Srbija, dobijamo oko pet odsto artikala – objasnila je Aleksandra Kocmut, direktor sektora za razvoj prodajnih formata u „Merkatoru”.
Cene proizvoda iz Srbije u Ljubljani su iste kao i u Beogradu. Kesica od 50 grama „smokija” košta oko 30 dinara, a kutija „jafe” od 150 grama oko 75 dinara. Ni u Zagrebu nije mnogo drugačije. U „Konzumu” objašnjavaju da hrvatski potrošači rado kupuju „plazmu”, koja je tridesetak dinara skuplja nego kod nas. Kutija sa 150 grama ovog keksa u Hrvatskoj košta 7,99 kuna, odnosno oko 105 dinara.
– Naši potrošači rado kupuju i čips iz Srbije koje proizvodi „Marbo”, keks „noblice”, ali i vina poput „ždrepčeve krvi” – istakao je Ivan Gadže, direktor logistike trgovinskog lanca „Konzum”.
Sarajlije se, s druge strane, svakodnevno vraćaju iz nabavke sa robom iz Srbije. Prašak za veš „meriks”, kafa „grand”, kečap „polimark”, ulje „vital”, „Imlekov” jogurt i mleko, mineralna voda ’knjaz Miloš’”, samo su neki od proizvoda koji se mogu naći u gotovo svakom hipermarketu u Bosni i Hercegovini, dok su „Karneksova” šunka i pašteta proizvodi iz Srbije koji se najbolje prodaju u Podgorici, kažu u crnogorskom trgovinskom lancu „Voli”.
S. Despotović

Vučić priredio večeru za predsednika Crne Gore
Predsednik Srbije Aleksandar Vučić ugostio je na večeri predsednika Crne Gore Jakova Milatovića, koji boravi u zvaničnoj poseti Srbiji.
„Poželeo sam dobrodošlicu predsedniku Crne Gore Jakovu Milatoviću, uveren da otvaramo novo poglavlje u odnosima između naših zemalja i bratskih naroda", napisao je Vučić na Instagram nalogu "budućnostsrbijeav".
Prethodno je Milatović na svečanom prijemu u Crnogorskoj kući u Beogradu, poručio da, nakon poseta Evropskim institucijama i sedištu NATO u Briselu, dolazi u Beograd "u nameri da da doprinos revitalizaciji političkih odnosa dve zemlje".
Milatović je danas stigao u zvaničnu dvodnevnu posetu Srbiji, a na aerodromu "Nikola Tesla " u Beogradu dočekao ga je prvi potpredsednik Vlade i ministar spoljnih poslova Srbije Ivica Dačić.
Kako je najavljeno, Milatović će se sutra, uz ceremonijalni doček ispred Palate Srbija, sastati sa predsednikom Srbije Aleksandrom Vučićem, a nakon toga i sa predsednikom Narodne skupštine Vladimirom Orlićem.
Predviđeno je da predsednik Crne Gore u okviru posete položi venac na Spomenik neznanom junaku na Avali uz vojne počasti, kao i da položi cveće ispred Osnovne škole "Vladislav Ribnikar".

U Indiji 15 mrtvih u monsunskoj kiši
Najmanje 15 ljudi poginulo je na severu Indije u poplavama i klizištima izazvanim monsunskim kišama, a Nju Delhi je zabeležio rekordnu količinu padavina u jednom danu u poslednjih 40 godina, saopštle su danas tamošnje vlasti.
U Nju Delhiju, gde su putevi bili potopljeni, palo je 153 milimetra kiše, najviše u jednom julskom danu za 40 godina.
Pošto meteorološke službe predviđaju još jedan dan jake kiše, vlasti su naložile da škole u Nju Delhiju budu sutra zatvorene.
Mediji su preneli da je 15 osoba poginulo u protekla 24 sata u šest indijskih saveznih država na severu.
Planinske države su najteže pogođene. Prijavljena su klizišta na oko 700 puteva.
Period monsuna u Indiji traje od juna do septembra i svake godine ima žrtava i pričinjena je materijalna šteta, prenosi Tanjug.

Zelenski još nije doneo odluku da li će prisustvovati samitu NATO-a u Viljnusu
KIJEV – Ukrajinski predsednik Volodimir Zelenski još nije doneo konačnu odluku da li će ići na samit NATO-a u Viljnusu, izjavila je danas potpredsednica ukrajinske vlade za evropske i evroatlantske integracije Olga Stefanišina.
Ona je za ukrajinske medije rekla da će konačna odluka Zelenskog o prisustvu samitu NATO-a biti doneta u zavisnosti od završnih dokumenata tog skupa na kojima se još radi, preneo je TAŠ.
Generalni sekretar NATO-a Jens Stoltenberg rekao je ranije da će Zelenski prisustvovati prvom sastanku Saveta Ukrajina-NATO na marginama samita.
Stoltenberg, međutim, nije obećao da će tokom samita u Viljnusu Ukrajina biti pozvana da se pridruži NATO-u nakon što se neprijateljstva u zemlji završe.

Teško do neradne nedelje u trgovinama
Tri godine posle Crne Gore, još jedna zemlja u našem okruženju zabranila je rad nedeljom. U Hrvatskoj je pre nekoliko dana stupio na snagu novi zakon o trgovini prema kojem će prodavnice nedeljom biti zatvorene. Zabrana ipak nije potpuna, jer trgovci mogu odabrati 16 nedelja u godini tokom kojih bi eventualno mogli da rade. Radno vreme od ponedeljka do subote samostalno će određivati trgovac, ukupno do 90 sati sedmično.
 
U Srbiji se nedelja po pravilu tretira kao neradni, odnosno dan za odmor. U Savezu samostalnih sindikata trgovine Srbije podsećaju da u zakonu ipak treba da piše da je nedelja dan odmora, a ne da je „po pravilu dan odmora”, kako je prema važećem zakonu. Naglašavaju i da zahtev da se zabrani rad prodavnica nedeljom u Srbiji ne znači zalaganje za manje rada, jer prema zakonu radna nedelja traje pet dana, sedmično se radi po 40 časova, a rad nedeljom nije regulisan.
Radoslav Topalović, predsednika Saveza samostalnih sindikata trgovine, podseća da je u zemlji trenutno angažovano oko 300.000 trgovaca koji u proseku mesečno zarade oko 54.000 dinara, što je otprilike na nivou iznosa minimalne potrošačke korpe.
– Neosnovane su procene poslodavaca da će biti manji promet u radnjama ako nedelja i državni praznici budu neradni dani, jer će se kupci u istom obimu snabdevati radnim danima. Kupac koji je rešen da pazari neki proizvod, kupiće ga ili dan ranije ili dan kasnije. Zato, ti prigovori nisu utemeljeni. Drugo, ukidanjem nedelje kao radnog dana neće biti smanjena potreba za angažovanjem radnika, već naprotiv, više njih biće potrebno da radi, recimo, subotom i ponedeljkom, jer će tada biti i više prometa – smatra Topalović. Podseća da početak i kraj radnog vremena nije stvar kolektivnog pregovaranja nego je Zakonom o radu regulisano da radna nedelja traje 40 časova. Zato je ovaj sindikat tražio da se izmeni taj propis kako bi nedelja bila neradni dan, a da izuzete budu samo institucije koje su od javnog značaja i moraju da rade nedeljom. Od prve inicijative prošlo je  sedam godina, ali niko nije bio voljan da se ozbiljnije time pozabavi, ni Socijalno-ekonomski savet, ni Ministarstvo za rad i zapošljavanje, jer su to institucije kojima su sindikati podnosili inicijative.
Savez samostalnih sindikata je na tu temu svojevremeno čak i anketirao radnike, a analiza je pokazala da većina zaposlenih ne želi da radi nedeljom.
– Nisam siguran da bi sada, u naletu ove inflacije, isto tako razmišljali. Verovatno bi pristali da rade nedeljom za veću naknadu. Zato podržavamo inicijativu da se rad nedeljom plaća kao i državni praznik, da dnevnica bude 110 odsto tog dana – dodaje Topalović. Navodi da onaj ko mora na posao nedeljom zaista treba da bude više plaćen, zato što više radi i nije sa porodicom.
Podsećanja radi, onaj ko radi nedeljom ne ostvaruje po zakonu pravo na uvećanu platu, sem u slučaju da to nije uređeno aktom između poslodavca i zaposlenog. Fiksno uvećanje zarade nije prepoznato jer je poslodavcima data mogućnost da rad organizuju kako njima odgovara. Stručnjaci za radno pravo naglašavaju da zbog uvećanja zarade za rad nedeljom ne bi bilo neophodno menjati Zakon o radu, jer je naš propis ekstenzivan u tom delu, pa je opštim aktom moguće predvideti razloge za uvećanje plate koja nije opisana u samom zakonu. Kako je ranije za „Politiku” objasnio Bojan Urdarević, profesor radnog prava na Pravnom fakultetu u Kragujevcu, ne postoji nikakva zakonska prepreka da se sa postojećim zakonom predvidi dodatno plaćeni rad i da se utvrdi iznos uvećanja zarade nedeljom.
– Samo, to niko neće da radi, jer ne postoji zakonska obaveza – naveo je on.
Predstavnici sindikata smatraju da neradna nedelja ne bi mogla da prouzrokuje nove otkaze, jer u trgovini već postoji manjak radne snage, ali poslodavci ipak tako ne misle. Strahuju od pada prometa i profita, smanjenja zarada, otpuštanja radnika u sektoru maloprodaje, nezadovoljstva potrošača...

Milatović: Cilj posete Srbiji revitalizacija političkih odnosa
Predsednik Crne Gore Jakov Milatović poručio je večeras, na svečanom prijemu u Crnogorskoj kući u Beogradu, da, nakon poseta Evropskim institucijama i sedištu NATO u Briselu, dolazi u Beograd „u nameri da da doprinos revitalizaciji političkih odnosa dve zemlje”. Prisustvo predsjednika Vučića na mojoj inauguraciji 20. maja, ministra Dačića na Samitu u okviru Procesa saradnje u jugoistočnoj Evropi u Podgorici 27. juna, i ova moja prva poseta Beogradu u tako kratkom vremenskom periodu upravo idu u prilog unapređenju odnosa dve države”, naglasio je Milatović.
Ukazao je na to da je revitalizacija političkih odnosa važna za unaprjeđenje ekonomskih odnosa, što ima za rezultat direktne benefite za privredu i građane dve zemlje, navodi se u saopštenju iz Kabineta crnogorskog predsednika.
Milatović je podsetio da je Srbija Crnoj Gori ubedljivo najveći trgovinski partner, sa robnom razmenom od 764 miliona evra prošle godine, što predstavlja petinu ukupnog prometa robe sa inostranstvom. Srbija je za nas i najveće turističko tržište. U 2022. ostvareno je 435 hiljada dolazaka turista iz Srbije u Crnu Goru, što je udeo od 21 odsto od ukupnog broja dolazaka stranih turista. Kada govorimo o strukturi, najviše noćenja ostvarili su turisti iz Srbije, i to nešto iznad 3 miliona ili 25,5 odsto od ukupnog brojaâ€ś, rekao je Milatović. Dodao je da je Srbija prošle godine bila i najveći strani investitor u Crnoj Gori sa 137 miliona evra ili 12 odsto ukupne vrednosti stranih direktnih investicija, što je u odnosu na 2021. povećanje od 80 odsto.
Uprkos podacima koje sam izneo, sa Srbijom, koja je naš najznačajniji ekonomski partner, Crna Gora nema odnose na nivou ambasadora i to ne iz tehničkih razloga, već političkih, dve zemlje nemaju zajedničke granične prelaze, kao što imamo sa Bosnom i Hercegovinom i sa Albanijom, platni promet predstavlja ozbiljnu poslovnu barijeru, naše Mešovite komisije za rešavanje ovih naizgled tehničkih pitanja se ne sastaju godinama unazad, a nikada nije održana zajednička sednica Vlada dve zemlje, konstatovao je Milatović. On je poručio da su, uprkos svim izazovima, veze između građana i privrede Crne Gore i Srbije ostale jake i da je stoga odgovornost ali i obaveza na državnicima dve zemlje da te odnose ne remete, već da ih unapređuju. Istakao je da, osim tradicionalnih veza i bliskih odnosa, Crnu Goru i Srbiju trajno povezuju zajednički ciljevi, pre svega regionalna stabilnost i članstvo u Evropskoj uniji.
„Posvećenošću ovim ciljevima dajemo dobar zamah proevropskom razvoju Zapadnog Balkana. Uveren sam će politički odnosi Crne Gore i Srbije ići uzlaznom putanjom u periodu pred nama i da će to biti dobar zamajac za dodatno unapređenje ekonomskih, kulturnih i sveukupnih odnosa, rekao je Milatović. On je ukazao i na značaj jačanja veza sa zajednicom Crnogoraca u Srbiji i njihove povezanosti sa Crnom Gorom.
Kako je najavljeno, Milatović će se sutra, uz ceremonijalni doček ispred Palate Srbija, sastati sa predsednikom Srbije Aleksandrom Vučićem, a nakon toga i sa predsednikom Narodne skupštine Vladimirom Orlićem.
Predviđeno je da predsednik Crne Gore u okviru posete položi venac na Spomenik neznanom junaku na Avali uz vojne počasti, kao i da položi cveće ispred Osnovne škole „Vladislav Ribnikar”, prenosi Tanjug.

Viljnus zbog NATO samita kao tvrđava, sistemi Patriot usmereni ka Kaljiningradu
VILjNUS – NATO je pretvorio Viljnus, prestonicu Litvanije, u tvrđavu branjenu naprednim oružjem kako bi zaštitio američkog predsednika Džozefa Bajdena i druge lidere Alijanse na samitu sledeće nedelje, koji se održava 32 kilometra od litvanske granice sa ruskim saveznikom Belorusijom.
Više od 3.000 litvanskih vojnika brinuće o bezbednosti samita NATO-a u Viljnusu.
Šesnaest NATO saveznika poslalo je ukupno oko 1.000 vojnika da obezbeđuju dvodnevni samit 11. i 12. jula, koji se održava samo 151 km od same Rusije, prenosi Rojters.
 Mnogi od njih su poslali i napredne sisteme protivvazdušne odbrane koji nedostaju baltičkim državama.
„Bilo bi više nego neodgovorno da naše nebo bude nezaštićeno u trenutku kada Bajden i lideri 40 zemalja stižu“, rekao je predsednik Litvanije Gitanas Nauseda.
Nemačka je rasporedila 12 raketnih sistema Patriot, koji se koriste za presretanje balističkih i krstarećih raketa ili ratnih aviona.
Španija je dopremila sistem protivvazdušne odbrane NASAMS, Francuska šalje samohodne haubice Cezar, i uz Finsku i Dansku raspoređuje vojne avione u Litvaniji.
Ova zemlja je, uz Britaniju, isporučila sredstva protiv bespilotnih letelica.
Poljska i Nemačka su poslale snage za specijalne operacije pojačane helikopterima.
Drugi šalju opremu za borbu protiv bilo kakvih potencijalnih hemijskih, bioloških, radioloških i nuklearnih napada.
Litvanski predsednik vidi ove akcije saveznika kao potvrdu da je potrebno da NATO hitno uspostavi stalnu protivvazdušnu odbranu u baltičkim državama.
„Razmišljamo o tome šta će se desiti nakon završetka samita i radićemo sa saveznicima na stvaranju rotirajućih snaga za trajnu vazdušnu zaštitu“, rekao je on novinarima.
U selima pored beloruske granice, meštani su saopštili Rojtersu da se osećaju potpuno bezbedno, uprkos ponudi Minska da se tu nakon pobune smeste ruske plaćeničke trupe Vagner grupe i rusko nuklearno oružje.
Na aerodromu u Viljnusu, osam nemačkih raketnih bacača Patriot raspoređeno je sa cevima usmerenim u pravcu ruskog Kalinjingrada, a još dva prema Belorusiji.
„Znate gde se nalazite geografski i prilično dobro znate odakle pretnja dolazi. Litvanija je tražila od nas zaštitu samita, a takođe je NATO tražio pomoć od Nemačke. Ovo je naš odgovor“, rekao je potpukovnik Štefen Lib, komandant jedinice Patriota.
Litvanija je utrostručila jedinice pogranične straže na beloruskoj i ruskoj granici tokom leta, uz oficire iz Letonije i Poljske.
Dve zemlje su takođe poslale policiju da pomogne u patroliranju po Viljnusu.
Gradonačelnik Viljnusa je preporučio stanovnicima da odu na odmor van grada, ako žele da izbegnu gužve u saobraćaju, jer će veliki delovi centra prestonice biti zatvoreni tokom samita.
Kako javlja izveštač Tanjuga, deluje da su građani poslušali apel gradonačelnika, s obzirom na to da je na ulicama prisutan mali broj ljudi, policija patrolira i povremeno prolaze vozila pod njenom pratnjom.
Grad je okićen zastavama Litvanije, Ukrajine i NATO-a.

Ništa od kafe sa guvernerom
Umesto da se na sukob privrednika i guvernera Radovana Jelašića na današnjem sastanku u Narodnoj banci stavi tačka, on se izgleda još više rasplamsava. I dok su prošle nedelje, zbog rasta evra, predstavnici biznisa bili ljuti na prvog čoveka centralne banke, ove nedelje je guverner ljut na privrednike zbog neosnovanih optužbi. U pres službi NBS juče su nam rekli da sastanka danas neće biti. Na pitanje šta je razlog otkazivanja dobili smo odgovor: „Da bi nešto bilo otkazano, prvo mora da se zakaže”. Zar dogovor nije bio da se privrednici i guverner sastanu u zgradi Narodne banke Srbije, interesovalo nas je. „Nemamo komentar”, kratko su rekli iz guvernerove službe za odnose s javnošću.
Miloš Bugarin, predsednik Privredne komore Srbije, kaže da je sastanak načelno bio dogovoren, ali da je umesto konačne potvrde od novinara saznao da guverner ne želi da ga primi. Kaže da se juče ujutru telefonom čuo sa Jelašićem, ali su se dogovorili da razgovor nastave po podne. Na pitanje da li mu se činilo da je guverner ljut na njega, Bugarin odgovara:
– Dosad nisam imao takav utisak. Ne liči mi na Jelašića da preko novina otkazuje sastanke – konstatovao je Bugarin.
A da su sastanak zakazali preko novina, prošle nedelje bila je glavna primedba Narodne banke Srbije upućena privrednicima. Isticali su da za takvim ponašanjem nema potrebe, jer su vrata centralne banke za predstavnike biznisa uvek otvorena.
– Guvernera inače cenim kao vrhunskog profesionalca – pokušao je juče da spusti loptu prvi čovek Privredne komore. – Nadam se da će promeniti svoj stav i da će uskoro sesti s nama za isti sto. Jer, ne moramo ni da se usaglasimo niti da se u svemu složimo, ali moramo da razgovaramo – uveren je Bugarin.
I dok su se iz Narodne banke prošle nedelje od napada privrednika branili pitanjem da li to možda poslovna zajednica od guvernera traži fiksiranje kursa, privrednici odgovaraju da u centralnoj banci vrlo dobro znaju da oni ne žele da se dinar zakiva na bilo kom nivou.
– Jednostavno, želimo predvidljivost – pojašnjava Bugarin suštinu njihove primedbe. – A ne da nam se, kao prošle godine, sve što smo zaradili poništi ko taksena marka – odgovara on i pita se zašto NBS svojim intervencijama na deviznom tržištu ne reaguje preventivno a ne posledično.
Inače, naša računica pokazala je da pomeranje kursa evra za samo jedan dinar, ukupne dugove privrede prema bankama (koji sada iznose oko 20 milijardi evra) uvećava za 20 milijardi dinara.
Toplica Spasojević iz kluba „Privrednik” priznaje da je iz Privredne komore obavešten da od sastanka sa guvernerom neće biti ništa.
– To me je malo iznenadilo. Nek’ guverner tera svoje, mi ćemo naše. Kurs mora da bude predvidljiv i stabilan – ističe Spasojević.
Ni on juče nije propustio da odobrovolji guvernera tako što ga je pohvalio. „Jelašić odlično radi svoj posao”, kazao je naš sagovornik.
Na pitanje da li mu je krivo što Jelašić ne želi da domaće privrednike danas vidi u Narodnoj banci Srbije, a juče je otišao na noge stranim biznismenima, članovima Američke privredne komore, Spasojević je prvo odgovorio osmehom. Zatim je istakao da se nada da će neko, ipak, saslušati njihove zahteve. Premijer, predsednik ili parlament, nabrajao je Spasojević adrese na koje će privrednici adresirati svoje vapaje.
I predsednik Privredne komore Srbije iskreno priznaje da će mu danas biti krivo što prvu jutarnju kafu nije popio u devet sa guvernerom. Pogotovo što je Jelašić juče otišao na radni ručak sa članovima Američke privredne komore, a danas ne želi da čuje vapaje domaćih privrednika.
– Sigurno neću ostati ravnodušan, ali neću bit ljut. Nadam se da će guverner uskoro moći da nas primi – zaključuje Bugarin.
A. Nikolić

Niže carine za automobile
Od 1. januara sledeće godine, kada počinje primena Prelaznog trgovinskog sporazuma sa Evropskom unijom, biće snižena carina na mnoge uvozne proizvode koji dolaze iz zemalja EU, rekao je za „Politiku” izvor u Vladi Srbije. „U ovom trenutku teško je reći da li će ti proizvodi i ovde biti jeftiniji ili će razlika u ceni biti iskorišćena, recimo, za podizanje profita i preživljavanje u pojedinim preduzećima”, dodao je on.
Prema Prelaznom trgovinskom sporazumu sa EU, potpisanom aprila prošle godine, a koji je Srbija jednostrano počela da primenjuje 30. januara ove godine, carine sa EU biće smanjivane, u narednih tri, pet ili šest godina, u zavisnosti od grupa proizvoda. Ti proizvodi su podeljeni na „osetljive”, „veoma osetljive”, „najosetljivije” i „neosetljive”. Budući da je unija ukinula carine za robu koja stiže iz Srbije, pomenuti prelazni rokovi za liberalizaciju trgovine važe samo za robu iz EU.
Za manje osetljive proizvode, kao što su nove gume za autobuse i kamione, mobilni telefoni ili prikolice i poluprikolice za prevoz robe, carina će u potpunosti biti ukinuta od 1. januara 2011, odnosno u trećoj godini liberalizacije trgovine sa EU. U toj grupi je 755 proizvoda.
Za drugu grupu, pod nazivom „veoma osetljivi”proizvodi, predviđeno je potpuno ukidanje carina od početaka 2013. godine. Na spisku u toj grupi nalazi se 1361 industrijski proizvod, među kojima su, na primer televizori i automobili od 1000 do 1500 kubika.
Za ovu grupu od početka 2010. godine carine će biti smanjene za dodatnih 20 odsto u odnosu na opštu carinsku stopu, pa će tako, za automobile carina od 1. januara biti 7,5 odsto (početna carina, na startu ove godine, bila je 12,5 odsto, a zbog odluke o primeni trgovinskog sporazuma sa EU, smanjena je, u februaru, na 10 odsto, koliko trenutno iznosi).
Za „najosetljivije” proizvode, odnosno one koji se proizvode u Srbiji, carina će biti ukinuta od 2014. godine. Na spisku je 614 proizvoda. Tu, recimo, spada šminka, keramika za domaćinstva, staklo, nameštaj, ali i proizvodi farmaceutske, drvne i čelične industrije.
Za robu koja se ne pravi u Srbiji, nazvanu „neosetljivi” proizvodi (3832), carine su ukinute od početka februara ove godine, od kada je Srbija odlučila da primenjuje pomenuti ugovor koji vodi stvaranju zone slobodne trgovine sa EU. U toj grupi su sirovine i poluproizvodi.
B. Čpajak

Još jedan načelni dogovor sa Lapovčanima, blokada ostaje
Lapovo– Radnici privatizovane građevinske firme „1. maj” iz Lapova, koji već osam dana drže u blokadi prugu Beograd–Niš, postigli su još jedan načelni dogovor prema kome bi do petka, 18. decembra, radnicima trebalo da budu isplaćene sve zaostale zarade. Radnici će, međutim, nastaviti blokadu pruge sve dok im novac ne legne na račune. Dogovoreno je i, kako javlja Tanjug, da se radnicima doprinosi za penzijsko-invalidsko osiguranje isplate do 1. marta. Višečasovnom dogovoru predstavnika vlasnika generalnog direktora „1. maja” Velimira Radenovića sa zaposlenima posredovali su predstavnici Ministarstva ekonomije i regionalnog razvoja.
Inače, sinoć je stigla vest da većinski vlasnik firme „1. maj” iz Lapova Miomir Joksimović odlučio je da svoj udeo u preduzeću „Autovojvodina” iz Novog Sada, koje je i većinski vlasnik „1. maja”, za simboličnu sumu proda „Dunav grupi”, saopšteno je iz tog novosadskog preduzeća.
Joksimović se na taj korak odlučio posle višednevnih pregovora između vlasnika – akcionara preduzeća „1. maj” iz Lapova i štrajkača, nezadovoljan sporazumom koji je između dve strane postignut uz posredovanje Vlade Srbije.„Dunav grupa” se obavezala da će uplatiti traženu sumu i ispuniti sve zahteve iz usaglašenog sporazuma, izražavajući nadu da će se ipak pronaći razumno rešenje u okvirima njenih realnih mogućnosti i situacije u kojoj je „1. maj”.
Vlasnici – akcionari preduzeća „1. maj” iz Lapova saopštili su da su tokom pregovora o sporazumu tražili da se štrajkači obavežu da neće u budućnosti blokirati pruge ili druge javne objekte u cilju postizanja dogovora.
Taj predlog je odbijen i ne nalazi se u sporazumu, tako da vlasnici „1. maja”, i pored toga što su došli do usaglašenog rešenja, mogu ponovo da budu ucenjeni kao više puta do sada, navedeno je u saopštenju „Autovojvodine”.
Vlasnik „Dunav grupe” Nikola Đivanović sinoć je u izjavi za „Politiku” demantovao da je postignut bilo kakav sporazum sa sindikatom kao i vest da je od Joksimovića kupio „Autovojvodinu” i da je trebalo tim sredstvima da budu isplaćeni radnici.
U Ministarstvu ekonomije potvrdili su da su posredovali u pregovorima, da će narednih dana pratiti da li je vlasnik ispoštovao dogovoreno i da će biti zadovoljni kada se novac isplati radnicima.

Pokretna štamparija para
Čačak – Okružni sud u Čačku juče je, treći put za sedam poslednjih godina, pokrenuo postupak protiv Živorada Borišića (61) iz obližnjih Trbušana, tereteći ga uvek za novo falsifikovanje novca. On je po podne priveden istražnom sudiji i saslušan, kao i još dvojica osumnjičenih u ovom slučaju, Feho Mumdžić (41) iz Mrsaća kod Kraljeva i Ivan Miladinović (30) iz Zemuna.
Sva trojica uhapšena su noću između subote i nedelje. Osumnjičeni Borišić je zatečen u iznajmljenom stanu u Kragujevcu, u Ulici Aleksandra Karađorđevića broj 120, gde se uselio 12. decembra po podne, donevši u transportnim vrećama kopir aparat, boje, mašine za izradu zaštitnog holograma, valjke, drvene profile sa sito štampom, računar. Ubrzo su uhapšeni i Mumdžić i Miladinović.
Pretpostavlja se da su oni od maja ove godine na više lokacija u Srbiji i BiH organizovali rad štamparije za izradu evra, dinara i bosanskih konvertibilnih maraka. U ovoj akciji, kako saznajemo, inspektori su pretresli i prostorije Feha Mumdžića u Mrsaću i tu pronašli metalne ploče sa reljefno utisnutim detaljima za novčanice u apoenima od 100 evra i 5.000 dinara.
Sa hapšenjem pomenute trojice povezuje se i jedan neobičan slučaj otmice, nedavno registrovan u Čačku. Rade Borčić iz ovog mesta prisilno je odveden 6. novembra od kuće u Čačku, od strane dva njemu nepoznata muškarca. On je naveo službenim licima da je bio pod stalnim nadzorom otmičara sve do 20. novembra i to najpre na širem prostoru planine Tare, zatim u privatnom stanu na Palama. Njegov zadatak bio je da, kao grafičar, obuči jednu nepoznatu ženu na poslovima rada sa sito štampom, naročito za nanošenje holograma za različite apoene novca.
U čačanskom Okružnom sudu, inače, već godinama traje suđenje Borišiću, njegovoj supruzi Ini (43) i grupi od još 13 osoba optuženih takođe za falsifikovanje banknota. Oktobra 2002. godine policija je u Živoradovoj radionici u Trbušanima otkrila veću količinu sveže štampanih dolara i evra u apoenu od 100 i dinara u apoenu od 1.000, kao i mašine i opremu za štampanje, materijal, papir, boje i novčanice u raznim fazama izrade. Grupi je suđeno pod optužbom da je, na čelu sa Živoradom, pored ostalog falsifikovala i proturila 300.000 dolara u Rumuniji i 150.000 dolara u Makedoniji. U pritvoru su ostali do 2. marta 2005. godine a osam meseci kasnije izrečene su im kazne od ukupno 34 godine i tri meseca zatvora (Živoradu sedam i po, Ini tri godine). Ta presuda je kasnije ukinuta, u toku je novi pretres u istom sudu i nastavak je zakazan za 25. decembar. Jedan od optuženih u tom postupku je i Feho Mumdžić koji je, saznajemo, pre nekoliko dana sudu poslao obaveštenje da ne može doći na pretres jer je bolestan, dokumentujući to potvrdom lekara.
Inače, maja ove godine policijski inspektori iz Čačka uhapsili su Inu Borišić, sumnjičeći i nju ponovo za falsifikovanje novca. Policajci su tada u domaćinstvu Borišića pronašli 206 lažnih novčanica po 100 dolara i manji broj konvertibilnih maraka. Živorad nije bio kod kuće i od tada je bio u bekstvu, pa je Okružni sud raspisao poternicu za njim, dok je Ina u međuvremenu puštena da se brani sa slobode.
Ta Ruskinja rođena je u mestu Kamenovska i završila je Višu ekonomsku školu, dok je Živorad Borišić zanatlija sa pet razreda osnovne. Nije poznato odakle je on doputovao u Kragujevac sa pokretnom štamparijom.
G. Otašević

Klonirali SIM kartice da bi zvali afrički hotlajn
Služba za borbu protiv organizovanog kriminala MUP-a Srbije je u saradnji sa Posebnim tužilaštvom za Visokotehnološki kriminal, podnela krivične prijave protiv tri osobe, zbog sumnje da su neovlašćeno pristupili zaštićenom računaru, računarskoj mreži i elektronskoj obradi podataka, kao i zbog falsifikovanja isprava, navedeno je u saopštenju MUP-a Srbije. Radeći na suzbijanju telekomunikacionih zloupotreba kod domaćih mobilnih operatera, policija je podnela krivične prijave protiv osumnjičenih Aleksandra A., Milana M. i Đorđa D., iz Kragujevca..
– Osumnjičeni su u dužem vremenskom periodu „klonirali” sim kartice za mobilne telefone od kojih je većina bila u vlasništvu već postojećih postpejd korisnika. Na ovaj način naneta je imovinska šteta domaćim mobilnim operaterima u iznosu od 62.800.405 dinara – navodi se u saopštenju policije.
Ovako „klonirane” kartice osumnjičeni su, prema navodima policije, koristili za pozivanje visokotarifnih servisa kao što su hotlajn, servisi za zabavu, koji se nalaze uglavnom u afričkim državama, a neki su bili u Moldaviji i Ukrajini. Ovim servisima je neosnovano omogućena naplata po osnovu nepostojećih usluga.
– Domaći mobilni operateri, u skladu sa postojećim međunarodnim ugovorima o pružanju usluga, isplatili su inostranim operaterima usluge rominga kao i usluge navedenih servisa. Budući da su pozivi upućivani sa brojeva koji pripadaju navedenim mobilnim operaterima, stvarni vlasnici kartica nisu znali da su navedeni servisi pozivani sve do momenta pristizanja računa za mobilni telefon – navedeno je u saopštenju policije.
Kod osumnjičenih Milana M. i Aleksandra A, kako je saopšteno, nađeni su hardverski i softverski alati za kloniranje SIM kartica, kao i datoteke kloniranih SIM kartica sa kojih su pozivani visokotarifirani servisi u inostranstvu.
U policiji navode da je u poslednje vreme povećan broj zloupotreba računara u ove svrhe.
– Jedan od modusa zloupotreba su i brojne prevare u mobilnoj telefoniji sa ciljem da se pribavi materijalna korist različitim visokotarifnim servisima koji se otvaraju u inostranstvu. Zloupotrebe vrše vlasnici ovih servisa ili oni koji su sa njima u bliskoj vezi i sa kojima dele „zaradu”. Zbog svega toga, naši građani bi trebalo posebno da obrate pažnju na pozivajući broj i da ne uzvraćaju poziv, ukoliko je reč o nekom njima nepoznatom međunarodnom broju. SIM kartice ne bi trebalo davati drugim osobama, a posebno ne bi trebalo dozvoliti njihovo „kloniranje” – preporučuju u policiji.
D. Vukosavljević

PROSTORNA INTELIGENCIJA U SRBA
Prostorna inteligencija, uprošćeno, podrazumeva razumevanje obima, udaljenosti, veličine i uređenosti pojava u našem okruženju, uključiv tu i orijentaciju u prostoru i vremenu. U slučaju poremećaja prostorne inteligencije, možda je reč, kada se radi o nama, o socijalnoj agnoziji. Taj pojam shvatam preko slabe vizualizacije socijalnog prostora, odnosno preko teškoća u prepoznavanju socijalnih, političkih i moralnih fenomena u prostoru u kojem se krećemo, uključiv i slabu mogućnost strukturisanja tih fenomena u jednu celinu. Sve se čini da socijalna dijagnoza našeg stanja jeste sve češća socijalna dezorijentacija uz prizivanje jedinstva i sabornosti.
                                                              * * *
Kad ,,politički analitičari” počnu da raspravljaju o svinjskom gripu, onda je đavo došao po svoje. Uvereni da njihova pamet nema granica i da nema teme o kojoj ne mogu raspravljati, oni tek pokazuju, inače, sve prisutniju socijalnu i profesionalnu dezorijentaciju, odsustvo svesti o sebi i svojim (ne) sposobnostima, odsustvo bilo kakve realne svesti o vremenu i prostoru u kojima se nalazimo.
Tako nam i publika postaje ,,dvanaesti igrač” ili ,,šesti igrač” ili već koji zavisno od sporta. Kada se to tako dešava onda nije ni čudo što su nam neki igrači na terenu – tek gledaoci. Pa kao što su navijači ,,igrali” i dali ,,doprinos pobedi”, onda, kao pre neke večeri na košarkaškoj utakmici, ,,sportisti” zaigraju ,,navijačku igru” i pridruže se javnim pretnjama novinarki koja se usudila da popu kaže pop.
A šta je drugo do moralna dezorijentacija to što se čekalo jedanaesto ,,navijačko” ubistvo u poslednjih deset godina naših sportskih uspeha da bi se reagovalo iole primereno učinjenim ubistvima. Nadam se da do toga nije došlo samo zbog toga što je jedanaesta žrtva bio nesrećni Francuz Bris Taton.
U stvari, loše se snalazimo u socijalnom, moralnom i političkom prostoru. Nešto nije u redu sa našom sposobnošću za orijentaciju. Levo naspram desnog; Istok naspram Zapada; dole naspram onog gore; duboko i plitko; južno i severno naspram onoga u sredini; malo i veliko („Išli tako Srbin, Rus i Amerikanac”). Do juče se išlo u zatvor i zbog levičarenja i zbog desničarenja, a danas oni koji se spretnije služe levom rukom ni pod mukama ne priznaju da su levaci od rođenja, dok se s druge strane čista desnica izdaje za iskonsku levicu. Do juče nam je sa Istoka dolazilo svetlo, a sa Zapada tama i zadah trulog kapitalizma, a sad nam se nekako pomešalo, svetlo sa tamom, a miomirisi sa zadahom i smradom.
Ni sa orijentacijom u vremenu ne stojimo najbolje. Kao da smo uvek spremniji da sutra platimo skuplje, ono što smo danas mogli da kupimo jeftino; dok se drugi određuju prema orijentirima u budućnosti, naše polje delovanja je u prošlosti, u slavnoj istoriji... a poznato je i to da smo u miru gubili ono što smo u ratu osvojili. Ma ni u stvarnom životu nije mnogo drukčije. U nekim normalnim vremenima odrasla deca izdržavaju roditelje, dok kod nas roditelji svojim penzijama izdržavaju i odrasle sinove i unuke...
Pre jednog milenijuma dogodio se rascep hrišćanske crkve na Istočnu i Zapadnu. Nemanjića Srbija se odmah tu našla (gde god su deobe, tu su Srbi), pa je em produžila postojanje Vizantije za jedno tri veka, em je očuvala Istočnu, našu, pravoslavnu crkvu sve do sudnjeg dana. Znamo mi da nam to Zapad, Evropa i Vatikan nikada neće oprostiti, a bogami, ni mi njima! Mada ima tu ona šala koja govori o pomirenju. Kao, pravoslavci i katolici će se ujediniti na sudnji dan pre podne, a Srbi i Hrvati pomiriti istog dana popodne.
Zavisno od duha vremena poremećaji u socijalnoj orijentaciji vezuju se za određene manihejske parove pojmova, bilo da se istovremeno ističu oba pola, kao u slučaju Istok – Zapad, bilo da se jedan prećutno podrazumeva, dok se drugi javlja kao fokus javne pažnje, kao u slučaju Srbija–Evropa.
Prvi slučaj belodano ilustruje najnovija priča o tome kako nam sa Zapada pored svih pošasti, i pored Sodome i onkraj Gomore, dolazi i ekološka histerija (ne znaju, jade, da na Srbina ništa neće, osim pomračenja sunca), iza koje stoji ništa drugo do – još jedna ataka na naš suverenitet.
Srbi su se povodom Evrope razdelili na one koji ne znaju o čemu se tu radi, na one koji znaju da ulazak u EU samo po sebi donosi rešenje svih mogućih problema i na one za koje je Evropska unija hipertrofirana Sodoma i Gomora. Uostalom EU ne bi ni postojala kada ne bi imala tvrdi naum da sredi Srbe i Srbiju.
Da zaključim. Za najveće velikane iz ,,ulice srpskih vladara” nije važilo ovo današnje nesnalaženje u prostoru, oni su išli tamo-amo ne zato što se nisu snalazili nego zato što su se baš dobro snalazili. A i, brate, znali su znanje. Znali su šta su strane sveta u zemljopisu, a šta je socijalna i politička geografija.
sociolog

Beograd jača veze sa Vašingtonom
Posle ministra odbrane Dragan Šutanovca, koji je početkom ovog meseca bio u poseti Sjedinjenim Američkim Državama, danas će ministar spoljnih poslova Vuk Jeremić, kako je najavio, razgovarati sa državnom sekretarkom Hilari Klinton o bilateralnoj saradnji i situaciji u regionu. Put do Vašingtona ministra je vodio preko Sarajeva gde se sreo sa ministrima spoljnih poslova Bosne i Hercegovine Svenom Alkalajom i Turske Ahmetom Davutogluom.
U Vladi Srbije, kažu za „Politiku” da to što je ministar boravio u Sarajevu pre odlaska u Ameriku ne znači da SAD vrše pritisak na našu zemlju da „omekša” Republiku Srpsku, odnosno Milorada Dodika da prihvati ustavne reforme na kojima insistiraju u Federaciji BiH i za koje imaju podršku u SAD i Evropskoj uniji.
„I pored problema koje imamo sa nekim susedima uspeli smo da se predstavimo kao motor ovog regiona na polju evropskih integracija i sveukupne stabilizacije prilika, što naročito važi za BiH. Od nas se očekuje da pomognemo u procesima koji će stabilizovati našeg bliskog suseda. Mi ćemo to učiniti u meri koja nije zadiranje u unutrašnje stvari ove zemlje. Naša regionalna politika je prepoznata kao evropska i kao stabilizirajuća. Put ministra Jeremića na neki način potvrda je da je to prepoznato i interes je SAD da se sa predvodnikom regiona konsultuje,”, kaže izvor „Politike” iz vlade.
„Pošto Vašington predstavlja jedan od stubova naše spoljne politike, mi nastojimo da postignemo na svim poljima maksimalno dobre odnose, osim oko pitanja Kosova koje nas razdvaja i koje nije za zanemarivanje. Posebno treba istaći saradnju u odbrambenom sektoru, ekonomiji, kulturi, saobraćaju gde nas tek očekuju ozbiljniji pomaci”, navode u vladi dodajući da je namera Srbije da što više iskoristi mogućnosti koje još pruža članstvo u Partnerstvu za mir kao i bilateralna vojna saradnja.
Politički analitičari, međutim, nisu tako optimistični. Prema rečima Ivana Vujačića, bivšeg ambasadora Srbije u Vašingtonu, različito gledanje na pitanje Kosova nije mali problem u odnosima između SAD i Srbije. On podseća da je američki potpredsednik Džozef Bajden u Beogradu boravio u sklopu posete regionu i da nije specijalno došao u Srbiju.
(/slika2)Politički analitičar iz Vašingtona Obrad Kesić saglasan je sa Vujačićem da se ne može zanemariti različito gledanje na Kosovo, a činjenicu da su SAD pritiskale mnoge zemlje da se pojave pred Međunarodnim sudom pravde u Hagu i govore u prilog kosovskoj nezavisnosti ne može se smatrati prijateljskim gestom.
To što su dvojica ministara iz Vlade Srbije u kratkom periodu boravila u odvojenim posetama SAD, Kesić tumači više kao rivalstvo među njima nego kao potvrdu da su odnosi u usponu.
„Susret sa Hilari Klinton je bitan jer se u američkoj administraciji on izbegavao zbog toga što je Jeremić prepoznavan kao nacionalista. Svaki susret između zvaničnika dve zemlje po definiciji je bitan, ali problem je što on mora da ima i neki konkretan rezultat, a ne samo da se završi na razgovoru”, kaže Kesić za „Politiku”.
Kada je reč o eventualnim pritiscima SAD na Srbiju da utiče na Republiku Srpsku, Kesić kaže da jedan deo američke administracije smatra da treba nastaviti sa politikom uslovljavanja prema Srbiji. Međutim, odlučnost rukovodstva Republike Srpske razbija tu politiku jer se pokazalo da je pronalaženje rešenja za BiH moguće samo kroz dijalog, dodaje on.
Kesić i Vujačić saglasni su da najviši domen saradnje između dve zemlje može da se ostvari na vojnom planu. „To što vojna saradnja ide nekim tokom je dobro, ali ona nije bila tako loša ni ranije. Odlazak Šutanovca je samo još jednom podvlačenje da je ova saradnja dobra, ali ona je daleko ispod nivoa na kojem bi bila da imamo jasan trasiran put u NATO-u”, ističe Vujačić.
Po mišljenju Kesića, to je oblast koja najmanje trpi zbog američkog priznanja nezavisnosti. Prema njegovim rečima, međutim, ni ta saradnja nije ravnopravna jer je reč o saradnji sa američkom rezervom, a ne sa vojskom. To, kako navodi, pokazuje da za SAD Srbija i Balkan nisu od najvećeg strateškog interesa. Bitno je, međutim, da se otvara prostor za stvaranje poverenja između dve zemlje.
J. Cerovina

Muzejske postavke na novogodišnjem vašaru
Ovih dana u Beogradu može se prošetati između luksuznih Titovih automobila, džinovskog mamuta ili tipične srpske učionice iz 19. veka. Radoznalom oku neće promaći ni kolekcija Teslinih izuma, ručno rađeni kožusi i gunjevi stari vek i po, kao ni „avion glumac”, letelica koja je statirala u mnogim filmova i reklamama. I sve to na jednom mestu – na Beogradskom sajmu gde je u okviru novogodišnjeg vašara „Čarolija zabave” eksponate izložilo devet prestoničkih muzeja.
– Ideja za okupljanje muzeja pod sajamskim kupolama potekla je prošle godine, kada smo napravili probu sa izložbom iz Prirodnjačkog muzeja što se pokazalo kao dobra ideja pa smo ove godine celu halu posvetili ustanovama kulture. Okupili smo muzeje koji nemaju stalne postavke ili poseduju zanimljive eksponate koje ne mogu da izlažu jer im nedostaje odgovarajući prostor – priča Miroslav Bata Petrović, organizator „Čarolije zabave”, dok pokazuje vernu repliku džinovskog mamuta Kike koji je pronađen u Kikindi 1996.
Ovaj gorostas pripada Prirodnjačkom muzeju, a kustosi objašnjavaju da su naučni metodi toliko napredovali da je i posle toliko godina bilo moguće ustanoviti neke detalje iz Kikinog života. Pol je određen po veličini karlice, a na osnovu broja linija, „godova”, baš kao i kod drveća, ustanovljena je starost mamuta. Na svega nekoliko metara od džina iz davnih vremena šepuri se nekadašnji ponos i dika bivše SFRJ – avion koji je, ako je verovati anegdotama, više vremena proveo pred kamerama nego što je leteo.
– Zato ga i zovu „avion glumac”, a za njega je karakteristično i da mu je telo napravljeno od metala, dok su krila, radi lakoće, samo od žičane konstrukcije presvučene lakim materijalom – objašnjava naš domaćin dodajući da su sve mašine uključujući avion, traktor i Titove automobile u voznom stanju.
(/slika2)Upravo vozni park maršala „velike” Jugoslavije adut je na koji organizatori računaju da će privući najviše posetilaca. Od nekadašnjih 16 luksuznih automobila koji su vozili Josipa Broza, posle raspada SFRJ Srbiji je pripalo šest. Vojni muzej je za „Čaroliju zabave” izabrao četiri lepotana – „rols rols fantom” i tri „mercedesa”. Prvi je Tito dobio na poklon od engleske kraljice Elizabete, a „mercedesi” su kupljeni za potrebe „najvećeg sina naših naroda i narodnosti”. Mini bar i pribor za brijanje i ličnu higijenu nezaobilazni su u unutrašnjosti svih automobila. Blindirani „mercedes pulman” jedinstven je primerak u svetu, a debljina njegovih prozorskih stakala je 26 milimetra u šest slojeva...
U to da li je prut zaista izašao iz raja, kako kaže narodna poslovica, posetioci sajma će moći da se uvere na štandu Pedagoškog muzeja. Ova institucija prikazuje vernu kopiju srpske učionice sa kraja 19. veka, a akcenat je stavljen na surove mere kažnjavanja dece u to doba.
– Kazne koje su upotrebljavane u staroj srpskoj školi prikazane su kroz motive vajara Marka Crnobrnje. Centralna figura je učitelj sa prutom, obaveznim disciplinskim sredstvom, a tu su i učenik koji kleči na kukuruzu, kao i đak čije su noge uklještene u spravu koja se nazivala „falake”. To je bila jedna od najstrožih kazni koje su primenjivane još od turskog perioda. Učenikove noge bi se uglavile u tu napravu, a potom bi ga učitelj tukao štapom po golim tabanima, a on nije mogao da ustukne. Ova metoda se na našim prostorima zadržala do 1920. godine, iako je telesna kazna u školama zabranjena zakonom iz 1879. godine – objašnjava Tijana Lazić, pedagog i kustos na štandu Pedagoškog muzeja.
Dragan Vukotić

Strazbur nije osudio Srbiju zbog stare štednje
Najnovija presuda koja je stigla iz Evropskog suda za ljudska prava neće obradovati građane koji su se tom sudu obratili zbog stare devizne štednje koja se isplaćuje u godišnjim ratama umesto odjednom, kako mnogi priželjkuju. U slučaju „Molnar Gabor protiv Srbije” sud u Strazburu utvrdio je da nema povrede prava na suđenje u razumnom roku, niti prava na mirno uživanje imovine kako je naveo podnosilac ove predstavke. 
Ištvan Molnar Gabor obratio se Evropskom sudu jer u njegovom slučaju nije izvršena pravosnažna presuda Opštinskog suda u Subotici iz 1993. godine, po kojoj je Vojvođanska banka bila u obavezi da mu isplati oko 15.500 tadašnjih nemačkih maraka, koliko je imao na štednoj knjižici. Banka je obavezana i da podmiri troškove postupka i kamatu. 
Posle zamrzavanja devizne štednje i nemogućnosti vlasnika da raspolažu svojim sredstvima 1998. godine donet je Zakon o izmirenju obaveza na osnovu devizne štednje građana. Taj zakon, pored ostalog, propisao je da se obustavljaju svi sporovi koji se vode povodom isplate stare devizne štednje, uključujući i izvršne postupke. Zbog takvog zakonskog rešenja nije mogla da se izvrši ni pravosnažna presuda u korist ovog Subotičanina. Kada je 2002. godine usvojen Zakon o regulisanju javnog duga SRJ po osnovu devizne štednje građana, tom, kao uostalom i drugim štedišama, deo zarobljenih para isplaćivan je u ratama. Ali kako je posedovao pravosnažnu presudu, Molnar Gabor tražio je da mu se preostali iznos isplati odjednom pa je zaštitu potražio i u Strazburu. Sud je većinom glasova zaključio da država u ovom slučaju nije povredila pravo koje garantuje Evropska konvencija.
– Ovo je prva presuda koja je u odnosu na Republiku Srbiju doneta u meritumu a odnosi se na staru deviznu štednju. Suština rezonovanja Evropskog suda je da su pomenuti  zakoni doneti u cilju zaštite javnog interesa, da se štediše namire, ali kako je veliki broj takvih slučajeva i da se ne dovede u pitanje isplata jednih u odnosu na druge – objašnjava dr Slavoljub Carić, koji pred sudom u Strazburu zastupa interese države.  
Po saznanju državnog zastupnika, u tom  sudu nalaze se  i drugi zahtevi koji se tiču isplate stare devizne štednje ali to ne znači da će sud u svim sledećim slučajevima postupiti istovetno.
– Takvih slučajeva ima dosta, ali svaki je specifičan, priča za sebe. Negde građani potražuju novac od privatnih a negde od državnih banaka, u nekim slučajevima reč je o građanima iz bivših jugoslovenskih republika koji su štedeli u Srbiji a specifičan je i odnos građana Crne Gore koji su bili u okviru zajedničke države i čiji se status drugačije reguliše – primećuje Carić.
Da je neizvesno prognozirati ishode u budućim postupcima možda najbolje potvrđuje činjenica da je sud u Strazburu prihvatao i predstavke iako njihovi podnosioci prethodno nisu vodili nikakav postupak u zemlji niti iskoristili sve pravne lekove kako inače nalažu pravila tog suda.
M. Petrić

Prvo pare za Vojvodinu, pa glasamo za budžet
U predlogu budžeta za narednu godinu vlada nije, u okviru sedam odsto sredstava, obezbedila Ustavom garantovanu sumu za kapitalne investicije u Vojvodini i ukoliko ne prihvati amandman kojim se to koriguje, četiri poslanika Saveza vojvođanskih Mađara neće glasati za budžet, kaže Balint Pastor, poslanik ove stranke u intervjuu za „Politiku”.
Ali Vojvodina je dobila Ustavom garantovanih sedam odsto sredstava iz republičkog budžeta
Vlada je sa formalne tačke gledišta poštovala Ustav i obezbedila sedam odsto novca, odnosno oko 50 milijardi dinara. Ali Ustav, u istom članu, kaže da tri sedmine tog novca treba da bude namenjeno kapitalnim investicijama u Vojvodini, a to je oko 23,9 milijardi. Međutim, kad se pogleda struktura, onda se vidi da je 29 milijardi namenjeno za plate u obrazovanju i finansiranje dela programa kulture, a 6,3 milijarde za lokalne samouprave. Taj novac samo „prolazi” kroz budžet Vojvodine, odnosno ona ga samo prosleđuje krajnjim korisnicima. Kad se saberu ova sredstva, onda za investicije ostaje samo 12 milijardi, a moralo bi, ako se poštuje Ustav, da ostane 23,9 milijardi dinara.
Izjavili ste da će Vojvodina bankrotirati, niste li malo preterali?
Vojvodina će raspolagati sa samo 12 milijardi dinara, a to nije dovoljno za funkcionisanje fondova za razvoj poljoprivrede i privrede, za kapitalna ulaganja, neće moći da se grade putevi, škole domovi zdravlja... Vojvodina je već ove godine bila blizu bankrota i ako se sada ne prihvati naš amandman, onda će sigurno do toga doći. Naravno, neće formalnopravno bankrotirati, ali neće moći da ispunjava svoje obaveze. Tražimo da dobijemo onih 40 odsto sredstava iz privatizacije, koje treba da dobijemo, pošto su usvojeni Statut i Zakon o nadležnostima, što je bio uslov za dobijanje tog novca, a što je vlada ’zaboravila’ da ugradi u predlog budžeta.
Diana Dragutinović, ministar finansija, poručila je da je Vojvodina dobila sedam odsto i da nije fer da traži više novca na osnovu većeg deficita budžeta...
Predlažem ministarki da pokrene postupak za promenu Ustava. Rekao sam u petak premijeru Mirku Cvetkoviću, a u subotu ministarki Dragutinović, da mi jednostavno nećemo glasati za protivustavni predlog, ali očekujem razgovore, mada još nismo dobili poziv. Moram da podvučem da nama nije cilj rušenje vlade, ali mi ćemo biti istrajni.
Nema nikakve šanse da glasate za budžet bez korekcija?
Sigurno nećemo glasati.
Uprkos tome što bi neizglasavanje budžeta moglo da znači pad vlade?
Uprkos tome. Zašto bismo podržali predlog zakona, makar to bio i budžet, koji je protivustavan?

Vučić priredio večeru za predsednika Crne Gore
Predsednik Srbije Aleksandar Vučić ugostio je na večeri predsednika Crne Gore Jakova Milatovića, koji boravi u zvaničnoj poseti Srbiji.
„Poželeo sam dobrodošlicu predsedniku Crne Gore Jakovu Milatoviću, uveren da otvaramo novo poglavlje u odnosima između naših zemalja i bratskih naroda", napisao je Vučić na Instagram nalogu "budućnostsrbijeav".
Prethodno je Milatović na svečanom prijemu u Crnogorskoj kući u Beogradu, poručio da, nakon poseta Evropskim institucijama i sedištu NATO u Briselu, dolazi u Beograd "u nameri da da doprinos revitalizaciji političkih odnosa dve zemlje".
Milatović je danas stigao u zvaničnu dvodnevnu posetu Srbiji, a na aerodromu "Nikola Tesla " u Beogradu dočekao ga je prvi potpredsednik Vlade i ministar spoljnih poslova Srbije Ivica Dačić.
Kako je najavljeno, Milatović će se sutra, uz ceremonijalni doček ispred Palate Srbija, sastati sa predsednikom Srbije Aleksandrom Vučićem, a nakon toga i sa predsednikom Narodne skupštine Vladimirom Orlićem.
Predviđeno je da predsednik Crne Gore u okviru posete položi venac na Spomenik neznanom junaku na Avali uz vojne počasti, kao i da položi cveće ispred Osnovne škole "Vladislav Ribnikar".

U Indiji 15 mrtvih u monsunskoj kiši
Najmanje 15 ljudi poginulo je na severu Indije u poplavama i klizištima izazvanim monsunskim kišama, a Nju Delhi je zabeležio rekordnu količinu padavina u jednom danu u poslednjih 40 godina, saopštle su danas tamošnje vlasti.
U Nju Delhiju, gde su putevi bili potopljeni, palo je 153 milimetra kiše, najviše u jednom julskom danu za 40 godina.
Pošto meteorološke službe predviđaju još jedan dan jake kiše, vlasti su naložile da škole u Nju Delhiju budu sutra zatvorene.
Mediji su preneli da je 15 osoba poginulo u protekla 24 sata u šest indijskih saveznih država na severu.
Planinske države su najteže pogođene. Prijavljena su klizišta na oko 700 puteva.
Period monsuna u Indiji traje od juna do septembra i svake godine ima žrtava i pričinjena je materijalna šteta, prenosi Tanjug.

Zelenski još nije doneo odluku da li će prisustvovati samitu NATO-a u Viljnusu
KIJEV – Ukrajinski predsednik Volodimir Zelenski još nije doneo konačnu odluku da li će ići na samit NATO-a u Viljnusu, izjavila je danas potpredsednica ukrajinske vlade za evropske i evroatlantske integracije Olga Stefanišina.
Ona je za ukrajinske medije rekla da će konačna odluka Zelenskog o prisustvu samitu NATO-a biti doneta u zavisnosti od završnih dokumenata tog skupa na kojima se još radi, preneo je TAŠ.
Generalni sekretar NATO-a Jens Stoltenberg rekao je ranije da će Zelenski prisustvovati prvom sastanku Saveta Ukrajina-NATO na marginama samita.
Stoltenberg, međutim, nije obećao da će tokom samita u Viljnusu Ukrajina biti pozvana da se pridruži NATO-u nakon što se neprijateljstva u zemlji završe.

Teško do neradne nedelje u trgovinama
Tri godine posle Crne Gore, još jedna zemlja u našem okruženju zabranila je rad nedeljom. U Hrvatskoj je pre nekoliko dana stupio na snagu novi zakon o trgovini prema kojem će prodavnice nedeljom biti zatvorene. Zabrana ipak nije potpuna, jer trgovci mogu odabrati 16 nedelja u godini tokom kojih bi eventualno mogli da rade. Radno vreme od ponedeljka do subote samostalno će određivati trgovac, ukupno do 90 sati sedmično.
 
U Srbiji se nedelja po pravilu tretira kao neradni, odnosno dan za odmor. U Savezu samostalnih sindikata trgovine Srbije podsećaju da u zakonu ipak treba da piše da je nedelja dan odmora, a ne da je „po pravilu dan odmora”, kako je prema važećem zakonu. Naglašavaju i da zahtev da se zabrani rad prodavnica nedeljom u Srbiji ne znači zalaganje za manje rada, jer prema zakonu radna nedelja traje pet dana, sedmično se radi po 40 časova, a rad nedeljom nije regulisan.
Radoslav Topalović, predsednika Saveza samostalnih sindikata trgovine, podseća da je u zemlji trenutno angažovano oko 300.000 trgovaca koji u proseku mesečno zarade oko 54.000 dinara, što je otprilike na nivou iznosa minimalne potrošačke korpe.
– Neosnovane su procene poslodavaca da će biti manji promet u radnjama ako nedelja i državni praznici budu neradni dani, jer će se kupci u istom obimu snabdevati radnim danima. Kupac koji je rešen da pazari neki proizvod, kupiće ga ili dan ranije ili dan kasnije. Zato, ti prigovori nisu utemeljeni. Drugo, ukidanjem nedelje kao radnog dana neće biti smanjena potreba za angažovanjem radnika, već naprotiv, više njih biće potrebno da radi, recimo, subotom i ponedeljkom, jer će tada biti i više prometa – smatra Topalović. Podseća da početak i kraj radnog vremena nije stvar kolektivnog pregovaranja nego je Zakonom o radu regulisano da radna nedelja traje 40 časova. Zato je ovaj sindikat tražio da se izmeni taj propis kako bi nedelja bila neradni dan, a da izuzete budu samo institucije koje su od javnog značaja i moraju da rade nedeljom. Od prve inicijative prošlo je  sedam godina, ali niko nije bio voljan da se ozbiljnije time pozabavi, ni Socijalno-ekonomski savet, ni Ministarstvo za rad i zapošljavanje, jer su to institucije kojima su sindikati podnosili inicijative.
Savez samostalnih sindikata je na tu temu svojevremeno čak i anketirao radnike, a analiza je pokazala da većina zaposlenih ne želi da radi nedeljom.
– Nisam siguran da bi sada, u naletu ove inflacije, isto tako razmišljali. Verovatno bi pristali da rade nedeljom za veću naknadu. Zato podržavamo inicijativu da se rad nedeljom plaća kao i državni praznik, da dnevnica bude 110 odsto tog dana – dodaje Topalović. Navodi da onaj ko mora na posao nedeljom zaista treba da bude više plaćen, zato što više radi i nije sa porodicom.
Podsećanja radi, onaj ko radi nedeljom ne ostvaruje po zakonu pravo na uvećanu platu, sem u slučaju da to nije uređeno aktom između poslodavca i zaposlenog. Fiksno uvećanje zarade nije prepoznato jer je poslodavcima data mogućnost da rad organizuju kako njima odgovara. Stručnjaci za radno pravo naglašavaju da zbog uvećanja zarade za rad nedeljom ne bi bilo neophodno menjati Zakon o radu, jer je naš propis ekstenzivan u tom delu, pa je opštim aktom moguće predvideti razloge za uvećanje plate koja nije opisana u samom zakonu. Kako je ranije za „Politiku” objasnio Bojan Urdarević, profesor radnog prava na Pravnom fakultetu u Kragujevcu, ne postoji nikakva zakonska prepreka da se sa postojećim zakonom predvidi dodatno plaćeni rad i da se utvrdi iznos uvećanja zarade nedeljom.
– Samo, to niko neće da radi, jer ne postoji zakonska obaveza – naveo je on.
Predstavnici sindikata smatraju da neradna nedelja ne bi mogla da prouzrokuje nove otkaze, jer u trgovini već postoji manjak radne snage, ali poslodavci ipak tako ne misle. Strahuju od pada prometa i profita, smanjenja zarada, otpuštanja radnika u sektoru maloprodaje, nezadovoljstva potrošača...

Milatović: Cilj posete Srbiji revitalizacija političkih odnosa
Predsednik Crne Gore Jakov Milatović poručio je večeras, na svečanom prijemu u Crnogorskoj kući u Beogradu, da, nakon poseta Evropskim institucijama i sedištu NATO u Briselu, dolazi u Beograd „u nameri da da doprinos revitalizaciji političkih odnosa dve zemlje”. Prisustvo predsjednika Vučića na mojoj inauguraciji 20. maja, ministra Dačića na Samitu u okviru Procesa saradnje u jugoistočnoj Evropi u Podgorici 27. juna, i ova moja prva poseta Beogradu u tako kratkom vremenskom periodu upravo idu u prilog unapređenju odnosa dve države”, naglasio je Milatović.
Ukazao je na to da je revitalizacija političkih odnosa važna za unaprjeđenje ekonomskih odnosa, što ima za rezultat direktne benefite za privredu i građane dve zemlje, navodi se u saopštenju iz Kabineta crnogorskog predsednika.
Milatović je podsetio da je Srbija Crnoj Gori ubedljivo najveći trgovinski partner, sa robnom razmenom od 764 miliona evra prošle godine, što predstavlja petinu ukupnog prometa robe sa inostranstvom. Srbija je za nas i najveće turističko tržište. U 2022. ostvareno je 435 hiljada dolazaka turista iz Srbije u Crnu Goru, što je udeo od 21 odsto od ukupnog broja dolazaka stranih turista. Kada govorimo o strukturi, najviše noćenja ostvarili su turisti iz Srbije, i to nešto iznad 3 miliona ili 25,5 odsto od ukupnog brojaâ€ś, rekao je Milatović. Dodao je da je Srbija prošle godine bila i najveći strani investitor u Crnoj Gori sa 137 miliona evra ili 12 odsto ukupne vrednosti stranih direktnih investicija, što je u odnosu na 2021. povećanje od 80 odsto.
Uprkos podacima koje sam izneo, sa Srbijom, koja je naš najznačajniji ekonomski partner, Crna Gora nema odnose na nivou ambasadora i to ne iz tehničkih razloga, već političkih, dve zemlje nemaju zajedničke granične prelaze, kao što imamo sa Bosnom i Hercegovinom i sa Albanijom, platni promet predstavlja ozbiljnu poslovnu barijeru, naše Mešovite komisije za rešavanje ovih naizgled tehničkih pitanja se ne sastaju godinama unazad, a nikada nije održana zajednička sednica Vlada dve zemlje, konstatovao je Milatović. On je poručio da su, uprkos svim izazovima, veze između građana i privrede Crne Gore i Srbije ostale jake i da je stoga odgovornost ali i obaveza na državnicima dve zemlje da te odnose ne remete, već da ih unapređuju. Istakao je da, osim tradicionalnih veza i bliskih odnosa, Crnu Goru i Srbiju trajno povezuju zajednički ciljevi, pre svega regionalna stabilnost i članstvo u Evropskoj uniji.
„Posvećenošću ovim ciljevima dajemo dobar zamah proevropskom razvoju Zapadnog Balkana. Uveren sam će politički odnosi Crne Gore i Srbije ići uzlaznom putanjom u periodu pred nama i da će to biti dobar zamajac za dodatno unapređenje ekonomskih, kulturnih i sveukupnih odnosa, rekao je Milatović. On je ukazao i na značaj jačanja veza sa zajednicom Crnogoraca u Srbiji i njihove povezanosti sa Crnom Gorom.
Kako je najavljeno, Milatović će se sutra, uz ceremonijalni doček ispred Palate Srbija, sastati sa predsednikom Srbije Aleksandrom Vučićem, a nakon toga i sa predsednikom Narodne skupštine Vladimirom Orlićem.
Predviđeno je da predsednik Crne Gore u okviru posete položi venac na Spomenik neznanom junaku na Avali uz vojne počasti, kao i da položi cveće ispred Osnovne škole „Vladislav Ribnikar”, prenosi Tanjug.

Viljnus zbog NATO samita kao tvrđava, sistemi Patriot usmereni ka Kaljiningradu
VILjNUS – NATO je pretvorio Viljnus, prestonicu Litvanije, u tvrđavu branjenu naprednim oružjem kako bi zaštitio američkog predsednika Džozefa Bajdena i druge lidere Alijanse na samitu sledeće nedelje, koji se održava 32 kilometra od litvanske granice sa ruskim saveznikom Belorusijom.
Više od 3.000 litvanskih vojnika brinuće o bezbednosti samita NATO-a u Viljnusu.
Šesnaest NATO saveznika poslalo je ukupno oko 1.000 vojnika da obezbeđuju dvodnevni samit 11. i 12. jula, koji se održava samo 151 km od same Rusije, prenosi Rojters.
 Mnogi od njih su poslali i napredne sisteme protivvazdušne odbrane koji nedostaju baltičkim državama.
„Bilo bi više nego neodgovorno da naše nebo bude nezaštićeno u trenutku kada Bajden i lideri 40 zemalja stižu“, rekao je predsednik Litvanije Gitanas Nauseda.
Nemačka je rasporedila 12 raketnih sistema Patriot, koji se koriste za presretanje balističkih i krstarećih raketa ili ratnih aviona.
Španija je dopremila sistem protivvazdušne odbrane NASAMS, Francuska šalje samohodne haubice Cezar, i uz Finsku i Dansku raspoređuje vojne avione u Litvaniji.
Ova zemlja je, uz Britaniju, isporučila sredstva protiv bespilotnih letelica.
Poljska i Nemačka su poslale snage za specijalne operacije pojačane helikopterima.
Drugi šalju opremu za borbu protiv bilo kakvih potencijalnih hemijskih, bioloških, radioloških i nuklearnih napada.
Litvanski predsednik vidi ove akcije saveznika kao potvrdu da je potrebno da NATO hitno uspostavi stalnu protivvazdušnu odbranu u baltičkim državama.
„Razmišljamo o tome šta će se desiti nakon završetka samita i radićemo sa saveznicima na stvaranju rotirajućih snaga za trajnu vazdušnu zaštitu“, rekao je on novinarima.
U selima pored beloruske granice, meštani su saopštili Rojtersu da se osećaju potpuno bezbedno, uprkos ponudi Minska da se tu nakon pobune smeste ruske plaćeničke trupe Vagner grupe i rusko nuklearno oružje.
Na aerodromu u Viljnusu, osam nemačkih raketnih bacača Patriot raspoređeno je sa cevima usmerenim u pravcu ruskog Kalinjingrada, a još dva prema Belorusiji.
„Znate gde se nalazite geografski i prilično dobro znate odakle pretnja dolazi. Litvanija je tražila od nas zaštitu samita, a takođe je NATO tražio pomoć od Nemačke. Ovo je naš odgovor“, rekao je potpukovnik Štefen Lib, komandant jedinice Patriota.
Litvanija je utrostručila jedinice pogranične straže na beloruskoj i ruskoj granici tokom leta, uz oficire iz Letonije i Poljske.
Dve zemlje su takođe poslale policiju da pomogne u patroliranju po Viljnusu.
Gradonačelnik Viljnusa je preporučio stanovnicima da odu na odmor van grada, ako žele da izbegnu gužve u saobraćaju, jer će veliki delovi centra prestonice biti zatvoreni tokom samita.
Kako javlja izveštač Tanjuga, deluje da su građani poslušali apel gradonačelnika, s obzirom na to da je na ulicama prisutan mali broj ljudi, policija patrolira i povremeno prolaze vozila pod njenom pratnjom.
Grad je okićen zastavama Litvanije, Ukrajine i NATO-a.

Karadžić: DSS treba da objasni neonacističke stavove. - DSS: To je samo analiza Statuta
Pravni tim Demokratske stranke Srbije priprema krivičnu prijavu protiv državnog sekretara u Ministarstvu za ljudska i manjinska prava Marka Karadžića i ona će za dan-dva biti podneta tužilaštvu, najavio je juče portparol DSS-a Andreja Mladenović. „Smatramo da je ne samo nedopustivo, nego i da je reč i krivičnom delu kada jedan vladin službenik nazove celu stranku neonacističkom i da bi za to morao da odgovara”, kaže Mladenović.
Marko Kradžić, međutim, kaže da bi DSS trebalo da se izvini ljudima koje su uvredili svojim tekstom. „Nadam se da će, ukoliko zaista podnesu krivičnu prijavu protiv mene, makar na sudu morati da objasne svoje stavove o položaju nacionalnih manjina”, rekao je on za „Politiku”  i dodao da stoji iza onoga što je rekao – da se iz DSS-ovih saopštenja može zaključiti da šire propagandu koja je potpuno nedopustiva.
Karadžića je DSS optužio za neonacizam gostujući u emisiji „Stanje nacije” na B92. On je komentarišući tekst „Separatistička priroda Statuta Vojvodine” objavljen na sajtu DSS-a rekao, između ostalog, da je ta stranka „sebe svrstala u red neonacističkih organizacija”.
„Statut direktno ukida srpski narod kao ustavnu kategoriju i pretvara srpski narod u nacionalnu zajednicu kao novu etničku kategoriju koju ne poznaje Ustav Srbije. Takav status dobijaju i sve nacionalne manjine koje žive na teritoriji AP Vojvodine. Time se nacionalne manjine ne samo dovode u istu ravan sa srpskim narodom već se stvara i pravni osnov za njihovu konstitutivnost u AP Vojvodini”, navodi se u tom tekstu.
Na pitanje nije li ocena da je reč o neonacizmu ipak preoštra i da li se ono što je napisano može protumačiti i drugačije, Karadžić odgovara da je kod nas upravo problem taj što se stvari ne nazivaju pravim imenom, pa tako i uprave klubova nasilje navijača objašnjavaju euforijom. „Zato mislim i da DSS, makar na sudu, mora da objasni zašto promoviše ovakve stavove”, dodaje on.
Mladenović, međutim, tvrdi da se ovaj citat nikako ne može protumačiti tako kako je to učinio Karadžić. „Reč je o analizi statuta Vojvodine kojom smo želeli da pokažemo da prekršen Ustav time što se u Statut uvodi neka nova kategorija nacionalne zajednice. Ustav definiše nacionalne manjine i daje im neka specifična prava i mi smo samo želeli da ukažemo da se one ne mogu, suprotno Ustavu definisati na drugi način u odnosu na većinski narod”, kaže portparol DSS-a.

Oštra polemika o penzijama
U narednoj godini plate i penzije će ostati zamrznute, a vlada će do marta 2010. pripremiti reformski zakon o penzijskom i invalidskom osiguranju, rekla je juče Diana Dragutinović, ministar finansija, predstavljajući prateće budžetske zakone u Skupštini Srbije. Kompletna opozicija optužila je vladu da ne rešava problem penzionera već da ga stalno odlaže, a poslanici PUPS-a i SPS-a, odgovarali su opozicionarima da je reforma već počela, ali da je to dugotrajan proces.
Dragutinovićeva je kazala da je zamrzavanje penzija kratkoročna mera i najavila reformski zakon, čija priprema zahteva razrešenje dileme oko toga kako će biti indeksirane penzije od aprila 2011. godine, kolika će biti minimalna starosna granica za odlazak u penziju, kao i pravo na beneficirani radni staž.
U debati Čedomir Jovanović, lider LDP-a, rekao je da država mora biti beskompromisna u sređivanju sistema penzija navodeći da je Srbija jedina zemlja u kojoj je broj invalidskih penzionera, koji iznosi 25 odsto, veći od korisnika porodičnih penzija. Jovanović je zatražio smanjenje penzija za jedan odsto za svaku nedostajuću godinu do punog radnog staža.
Đuro Perić (PUPS) je rekao da je reforma već počela, navodeći da „penzioneri kritikuju PUPS što ne traži povećanje penzija”. Milisav Petronijević (SPS) kazao je da su socijalisti apsolutno protiv bilo kakvog smanjenja penzija. Nada Kolundžija (DS), šef poslaničke grupe ZES-a, rekla je da penzije nisu socijalna kategorija i da je najvažnije da više nema zloupotreba, odnosno da ljudi u punoj radnoj snazi odlaze u penziju.
Kako se polemisalo o penzijama, najbolje svedoči to što je Slavica Đukić-Dejanović, predsednica parlamenta, upozorila Vesnu Pešić (LDP), da „pazi na vokabular”. Pešićeva je, govoreći o zloupotrebama kod penzionisanja, navela da je „Danica Drašković već 30 godina u invalidskoj penziji, a i dan-danas može konju rep da iščupa”.
M. Č.
--------------------------------------------------------
Dečji dodatak za svako dete
Predstavljajući izmene Zakona o finansijskoj podršci porodici sa decom, Diana Dragutinović je navela da će se ubuduće dečji dodatak isplaćivati za svako rođeno dete, bez obzira na to koliko ih je majka rodila, a na samo za troje, kao do sada. Pored toga, staratelj, ili hranitelj, dobijaće dečji dodatak i za više od četvoro dece. Dragutinovićeva je navela i da će se ubuduće naknada zarade porodiljama određivati na osnovu njihove prosečne zarade ostvarene u periodu od 12 meseci.

Rat u Avganistanu smanjuje NATO trupe na Kosovu
Bilateralna vojna saradnja između Srbije i Češke Republike je veoma razvijena, kaže češki ministar odbrane Marin Bartak i dodaje da dve zemlje uspešno sarađuju u različitim aspektima odbrane, kao što su vojno obrazovanje, naoružanje, strateško planiranje, vojna geografija… Ministar Bartak, koji će danas biti u radnoj poseti Srbiji, kaže za „Politiku” da, uzimajući u obzir sadašnji visok nivo saradnje, kao i istorijske veze u oblasti vojnog obrazovanja, on vidi konkretan potencijal za dalji razvoj i poboljšanje češko-srpske saradnje u toj oblasti.
„Kad govorimo o tome, podsetio bih na ime generala Františeka Zaha, oficira srpske vojske češkog porekla, koji je osnovao Vojnu akademiju u Beogradu. Takođe, verujem da je status ambasade Češke Republike u Beogradu kao kontaktne ambasade NATO-a doprineo i da će nastaviti da doprinosi produbljivanju vojne saradnje između dve zemlje u različitim oblastima, čak i kad uloga kontaktne ambasade bude prepuštena drugoj državi”.
Zašto je Češka Republika glasala za odluku da NATO smanji broj trupa Kfora sa 15.000 vojnika na 10.000 na početku sledeće godine, kad znamo da postoji duboka zabrinutost od mogućeg rasta tenzija na Kosovu?
Ministri odbrane NATO su se složili da počne postepeno prilagođavanje prisustva snaga Kfora, uzimajući u obzir ozbiljan napredak u bezbednosnoj situaciji na Kosovu i naše narastajuće operativne obaveze na drugim mestima. Složili smo se da će se tranzicija Kfora do takozvanog „prisustva radi odvraćanja” sprovesti postepeno i u fazama. Ovu odluku su saveznici doneli kolektivno, uključujući i Češku Republiku. Želim da naglasim da u ovom procesu neće biti automatizma, već da će Severnoatlantski savet donositi odluku o brzini smanjenja trupa Kfora samo u skladu sa bezbednosnim uslovima. NATO će ostati odgovoran za bezbedno okruženje na Kosovu i ostaće na Kosovu u skladu sa Rezolucijom 1244 Saveta bezbednosti Ujedinjenih nacija onoliko koliko bude neophodno i dok Savet bezbednosti ne odluči drugačije.
Zašto mislite da je sveukupna bezbednosna situacija na Kosovu zadovoljavajuća iako je činjenica da Srbi i dalje žive u strahu, da su česti sukobi između Albanaca i Srba u etnički podeljenoj Kosovskoj Mitrovici i da su albanski ekstremisti čak napali vozila Euleksa?
Očigledno je da je bezbednosna situacija na Kosovu daleko od savršene, ali je svakako daleko bolja nego u poslednjih nekoliko godina, ali i daleko bolja nego bezbednosna situacija u drugom glavnom operativnom području za NATO – u Avganistanu. To omogućava NATO-u da svoje prisustvo prilagodi mogućim izazovima. Ono što je važno je to da su kvalitet prisustva snaga NATO-a na tom mestu, kao i njihova obučenost, prilagođeni za moguće izazove. Kada govorimo o sukobima između Albanaca i Srba, važno je da napravimo razliku između kriminala i međuetničkog nasilja. U ovom pogledu, poprilično smo sigurni da mogućnost međuetničkog nasilja opada i nadamo se da će se ovaj trend nastaviti.
Da li mislite da Srbija može da ostane vojno neutralna uzimajući u obzir savremene globalne bezbednosne pretnje, aspiracije suseda ka članstvu u NATO-u i prednosti bezbednosnih integracija?
Najpre, želim da naglasim da je pitanje bezbednosnih integracija ili neutralnosti izbor Srbije, nikoga drugog. Međutim, mi ohrabrujemo vaše integracije u šire evroatlantske strukture. Češka Republika podržava vašu odluku da aktivno učestvujete u programu Partnerstvo za mir i da otvorite stalnu delegaciju pri NATO-u. Ipak, poštujemo i prihvatamo vašu odluku koja se tiče daljih bezbednosnih integracija.
Šta mogu da budu dobrobiti Srbije pri eventualnom učlanjenju u NATO?
Praktično, NATO danas ima tri glavne uloge koje možemo, ukoliko želite, nazvati dobrobitima. Prva je bezbednosna garancija na osnovu člana 5. Vašingtonskog ugovora. Iako je samo jednom iskorišćena, garancija kolektivne odbrane stvara uslove u kojim svi možemo slobodnije da dišemo, a pri tom doprinosi da svako ko bi želeo da bude agresor da dvaput o tome razmisli. Druga je opšta briga o bezbednosti u okviru ali i pogotovo van granica NATO-a. Ovo podrazumeva niz aktivnosti, od blagih mera kao što su konsultacije i širenje liberalnih ideja, do veoma oštrih mera u obliku energičnih operacija u Avganistanu. Na kraju, NATO ostaje glavno mesto interakcije preko Atlantika, negujući vitalnu transatlantsku vezu.
Iz češkog iskustva, šta bi predložili Srbiji i njenim institucijama kako da iskoriste članstvo u Partnerstvu za mir?
Iz našeg iskustva, najveći izazov prilikom integracije u NATO strukture bio je nezadovoljavajući broj ljudi sa odgovarajućim znanjem engleskog jezika, koji su prošli bezbednosne provere tako da im je dozvoljen pristup poverljivim podacima. Ovo možda zvuči kao tehničko pitanje ali ima značajne posledice i ne sme biti potcenjeno. Kada se uslovi ispune, postojaće spektar instrumenata za Srbiju. Skala ovih mogućnosti je dovoljno velika i svaka zemlja može da bira u skladu sa svojim potrebama i željama.
Iako je ovo bila najsmrtonosnija godina za NATO trupe u Avganistanu, zvaničnici alijanse uveravaju svetsku javnost da je uspeh u tom ratu moguć. Šta mislite o stavu da je taj rat zapravo već izgubljen?
Zasigurno ne smatram da je rat u Avganistanu već izgubljen. Naprotiv. Uspeh u Avganistanu je ostvariv i nastavićemo da napredujemo. Na primer, Vlada Avganistana je preuzela veću odgovornost i uvećava svoje kapacitete, potom brigu o bezbednosti u Kabulu smo prebacili u avganistanske ruke, a sve sposobnija avganistanska nacionalna vojska sada učestvuje u više od 80 odsto operacija Međunarodnih snaga (ISAF), preuzimajući glavnu ulogu u polovini od njih. Priznajem, postoje ozbiljni izazovi, kao što su nebezbednost, stalna korupcija, neujednačena mera dobre vladavine i to da militantne snage bezobzirno ne poštuju ljudski život i direktno ciljaju civile. ISAF će pomagati u suočavanju sa ovim pretnjama sve do dugoročne stabilnosti u Avganistanu. Ali, moramo da ohrabrimo i pomognemo Avganistancima da sami brinu o svojoj državi. Da bi to ostvarili, moramo da uložimo u obuku i opremanje avganistanskih snaga bezbednosti. Na kraju, želim jasno da kažem da bi napuštanje Avganistana ponovo pretvorilo ovu zemlju i sigurno utočište i prostor za obuku Al Kaide. Naša zajednička bezbednost je zbog toga u bliskoj vezi da stabilnošću i bezbednošću Avganistana i tog regiona.
Nenad Radičević
--------------------------------------------------------
Amerikanci nisu zaboravili Čehe
Posle promena planova SAD o raspoređivanju protivraketnog štita u Češkoj i Poljskoj, usledila je poseta američkog potpredsednika Džozefa Bajdena Pragu, koja je okarakterisana kao želja da se ubede Česi da nisu zaboravljeni. Ministar Martin Bartak kaže da je američki pristup neophodno shvatiti kao deo napora NATO-a da se suprotstavi opasnostima od oružja za masovno uništenje.
„Češka Republika kao i ostale članice Severnoatlantske alijanse učestvuje u ovim naporima koji se sada nastavljaju u diskusiji sa našim partnerima, konkretno sa SAD. Zato se Češka Republika sigurno ne oseća zaboravljenom, jer je raketna odbrana ostala deo šire češko-američke bilateralne agende”, kaže ministar Bartak, ne želeći da komentariše da li ima istine u izveštajima pojedinih čeških medija o tome da je Bajden sa češkim zvaničnicima razgovarao o potencijalnoj nameri američke kompanije „Vestinghaus” da gradi novi nuklearni reaktor u Temlinu, pri čemu se zasad jedino Rusija zvanično prijavila za ovaj posao. Češki ministar odbrane je samo kratko rekao da to pitanje nije u nadležnosti njegovog ministarstva.

„Katedrala” za Berluskonija
Od našeg dopisnika
Rim, 14. decembra – Berluskonijev miting u Milanu završio se krvavim incidentom koga su se već mesecima mnogi pribojavali: Italijan Masimo Tartalja (42) pogodio je italijanskog premijera u lice metalnim predmetom. Prema izjavama svedoka, u prvom navratu mislilo se da je napadač udario premijera pesnicom u lice ali je naknadno utvrđeno da se radilo o maloj statui milanske katedrale koju je Tartalja bacio u trenutku kada je premijer pozdravljao građane, pobornike svoje političke stranke „Narod slobode”.
Italijanski dnevnik je u više navrata prenosio snimak Berluskonija nekoliko sekundi nakon napada, kada je okrvavljenog lica odbio da bude evakuisan u kolima i okrenuo se prema građanima, kako prenose mediji, verovatno zahtevajući da bolje vide šta se zapravo dogodilo.
Nakon hitnog upućivanja u bolnicu,  „San Rafaele”, Berluskoni je zadržan na posmatranju puna 24 sata. Njegov lični doktor, Alberto Zangrilo, koji je izvršio i sve neophodne preglede, izjavio je da je premijerovo stanje stabilno, ali da će za potpun oporavak biti neophodno dvadesetak dana. Berluskoniju su u napadu polomljena dva zuba a u bolnici navode da ima kontuziju i povrede glave. Zangrilo je prokomentarisao za medije i da je premijer duboko potresen i razočaran zbog kampanje mržnje koja se danima organizuje protiv njega.
Miting Berluskonijeve partije „Narod slobode” u Milanu bio je direktan odgovor na manifestaciju organizovanu protiv italijanskog premijera, poznatiju kao „No Berluskoni Day” (Dan protiv Berluskonija) koja je održana u Rimu, 5. decembra, a na kojoj je učestvovalo više stotina hiljada građana.
Već tokom mitinga u Milanu, netrpeljivost prema Berluskonijevom govoru izrazila je grupa ljudi koja je naknadno udaljena zbog nepristojnih uzvika upućenih premijeru.
Nakon saslušanja Masima Tartalje, koji je uhapšen nekoliko sekundi nakon napada, saznalo se da ne pripada nijednoj političkoj organizaciji, a prema izveštaju italijanske policije nalazi se već deset godina na psihijatrijskom posmatranju.
Napad na Berluskonija mobilisao je čitavu italijansku političku scenu. Svi političari složno su osudili incident i podsetili da se u Italiji već mesecima podgreva klima mržnje i netrpeljivosti prema vladi. Osim italijanskog predsednika Napolitana, podršku Berluskoniju dao je i predsednik skupštine Đanfranko Fini kao i opozicioni lider Pjerluđi Bersani. Napad na premijera osudili su i opozicioni listovi na čelu sa dnevnim listom „Republika” (koji već mesecima vodi kampanju protiv premijera) ističući da se radi o nepromišljenom i neoprostivom napadu na njegovu ličnost koji budi uspomene na terorističke napade u Italiji sedamdesetih godina.
Lider najpoznatije desničarske stranke „Lige za sever”, Umberto Bosi, nakon incidenta izjavio je da napad na Berluskonija predstavlja teroristički akt: „Već se dugo vremena osećala teška atmosfera i ono što se danas desilo predstavlja vrlo ozbiljan znak. Previše je onih koji su spremni na delinkvenciju. Liga se sprema za borbu protiv svakog rizika terorizma.”
Ministar odbrane Injacijo la Rusa aludirajući na manifestaciju „No Berluskoni Day”, izjavio je: „Kada se organizuju manifestacije koje nemaju politički karakter već su upućene protiv jedne osobe podgreva se mržnja a današnji incident je rezultat toga. Radi se o proizvodu političke mržnje.
„Ipak podrška italijanskom premijeru nije u potpunosti prihvaćena. Tako je lider opozicione partije „Italija vrednosti” Antonijo di Pjetro prokomentarisao: „Ja sam protiv nasilja ali Berluskoni svojim ponašanjem i indiferentnošću podstiče nasilje. Podržavam prigovore građana koji svakog dana gledaju svog premijera koji blokira vladu kako bi napravio zakone koje služe samo njemu, dok milioni ljudi ostaju bez posla.”
Zanimljivost, koju je i italijanski dnevnik istakao, predstavlja fenomen – virtualnog političkog otpora, sve prisutnijeg u Italiji. Nakon incidenta, na društvenoj internet mreži, Fejsbuk odmah je napravljena grupa koja podržava napadača Masima Tartalju. Za samo dva sata od incidenta zabeležen je ulazak preko jedanaest hiljada onih koji podržavaju Tartaljin potez.
Na Fejsbuku je prethodnih meseci osnovana i grupa „Ubijmo Berluskonija” koju su političari u Italiji oštro osudili i zatražili njeno ukidanje. Ipak, glavno sedište Fejsbuka u Kaliforniji nije smatralo da je sadržaj stranica grupe uvredljiv. „Čudom sam spasen”, citira premijerove reči direktor dnevnika jedne od njegovih televizija, Emilijo Fede koji ga je posetio u noći nakon agresije. Kako dodaje Fede, Berluskoni je srećan jer da je pogođen samo santimetar više izgubio bi oko. „Bavim se novinarstvom već pedeset godina ali ovakvu agresiju protiv premijera jedne države još nikada nisam video”, zaključio je Fede.

Prvi krug – milijarderu
Ako je suditi po rezultatima u prvom izbornom krugu, Čile, za razliku od većine svojih kontinentalnih suseda, kreće udesno. Konzervativni milijarder Sebastijan Pinjera (60) osvojio je na predsedničkim izborima u nedelju 44 odsto glasova, dok je kandidat levog centra, bivši predsednik Eduardo Frej (67), za njim zaostao za čitavih 14 procenata.
Ipak, nije sve izgubljeno za levicu koja je u Čileu na vlasti još od 1990, kada je sa čela zemlje, izgubivši podršku iz Vašingtona, morao da ode ozloglašeni desničarski diktator Avgusto Pinoče. Pre nego što dođe do drugog kruga (17. januara 2010) Frej i Pinjera će se, svako na svoj način, potruditi da pridobiju glasove Marka Enrikesa Ominamija, nekadašnjeg člana Socijalističke partije, koji je nedavno izašao iz partijske strukture i kao nezavisni predsednički kandidat osvojio 20 odsto biračkog tela.
Prvi izbori u Čileu bez fizičkog prisustva Avgusta Pinočea, koji je neosuđen za ubistva, torture i nasilnički krvavi udar, umro prirodnom smrću u 91. godini, krajem 2006, ipak protiču pod njegovom tamnom senkom. Uprkos razlikama, socijalisti i demohrišćani ostajali su zajedno, imajući pred sobom živog Pinočea koji ih je podsećao na sedamnaest godina olovne diktature. Sada više nema tog vezivnog tkiva da ih održi na kakvom, takvom okupu.
Na izborima je ipak učestvovao i jedan živi Pinoče. Omiljeni unuk Avgusta Pinočea, Rodrigo Garsija Pinoče (33) kandidovao se za mesto predstavnika Las Kondesa, elitnog rezidencijalnog kraja u čileanskoj prestonici, u nameri da nastavi dinastiju. Čitav ovaj kvart izlepljen je fotografijama dede i unuka, a udovica preminulog diktatora Lusija Iriart patetično je izjavila kako bi njen muž bio ponosan na mlađanog Rodriga. Strahujući od lošeg glasa, desnica je odbacila Rodriga Pinočea, pa je on u trku za Las Kondes, gde živi najveći broj pristalica njegovog dede, krenuo sam sa svojim prezimenom. Naruku mu nije išlo ni to što španski sudija Garson ne odustaje od toga da bar familija odgovara pred sudom za finansijske delikte. Upravo je u toku pokušaj da se sudi udovici preminulog diktatora zbog utaje poreza, prikrivanja desetina miliona dolara , i nelegalnog bogaćenja.
Kada je reč o pobedniku prvog kruga, ovaj biznismen koji se nalazi na 701. mestu Forbsove liste najbogatijih ljudi na svetu, poradio je na svom marketingu i to mu se isplatilo. Kada se Pinjera kandidovao 2005, gledali su ga kao karikaturu. Ostalo je zabeleženo da je pre četiri godine vodio novinare u zoološki vrt i tu pred majmunima govorio o svom programu. U okviru desničarske koalicije kojoj pripada, spada u one koji su se na vreme distancirali od Pinočeove diktature. Još 1988, kada je Pinoče organizovao referendum, kako bi pod budnim nišanom karabinjerosa narod rekao da li je za ili protiv nastavka diktature, Pinjera se priključio progresivnim snagama i glasao za „ne”. Ali se deset godina kasnije javno solidarisao sa diktatorom, kada je ovaj zaglavio u kućnom pritvoru u Londonu. Pre mesec dana sastao se sa vojnim kadrovima iz Pinočeove ere i obećao im da će zaustaviti nova suđenja protiv nižih rangova u vojsci.
Pinjera obećava nova radna mesta, zimski bonus za siromašne, i šta sve ne… Vlasnik je televizijskog kanala Čilevision, čileanske avionske kompanije Lan Čile. Obogatio se biznisom sa kreditnim karticama, posle povratka iz SAD gde je završio postdiplomske studije. Ne krije da je, radi boljeg imidža, ispeglao bore na hirurškom stolu.
Ovo je njegov treći pokušaj da se dokopa Monede, predsedničke palate u centru Santjaga koja je bombardovana i zapaljena kada je Pinoče nasilno svrgnuo demokratski izabranog predsednika, socijalistu Salvadora Aljendea. Za Mišel Bačelet, sadašnju predsednicu, koja uživa pred kraj svog mandata ogromnu podršku od osamdeset odsto, rekao je da ima manu, jer „ne nosi pantalone”. Umerena socijalistkinja, besprekorne biografije, Bačelet, po važećem Ustavu nema pravo da se kandiduje za drugi uzastopni predsednički mandat. Da se ugledala na neke muške predsednike iz latinoameričkog okruženja, mogla je na referendumu da ugradi amandman koji bi joj osigurao dužu vlast. Ovako, prepustila je izbornu trku onima koji nikada ne nose suknju.

Incko produžio mandat stranim sudijama
Od našeg stalnog dopisnika
Banjaluka, 14.  decembra –  Visoki predstavnik međunarodne zajednice Valentin Incko nametnuo je danas odluku kojom je, na još tri godine, produžio mandat stranim sudijama i tužiocima u Bosni i Hercegovini, angažovanim na predmetima ratnih zločina, javili su elektronski mediji u Republici Srpskoj. On je na konferenciji za novinare u Sarajevu rekao da će strane sudije i tužioci ostati, kao savetnici, u Odeljenju za organizovani kriminal, privredni kriminal i korupciju Tužilaštva i suda BiH.
Inckova odluka je naišla na osudu i vladajućih i opozicionih partija u Republici Srpskoj. Podsetimo, premijer Republike Srpske i lider vladajućeg Saveza nezavisnih socijaldemokrata Milorad Dodik najavio je da će Republika – ako Incko produži mandat stranim sudijama i tužiocima – raspisati referendum na kojem će se izjasniti o odluci visokog predstavnika. On je najavio i pokretanje aktivnosti čiji bi cilj bio nepriznavanje Tužilaštva i suda BiH. Protiv Inckove odluke je i predsednik Socijalističke partije Petar Đokić. „Visoki predstavnik je pokazao da ne uvažava stavove jednog od tri naroda i jednog od dva bosanskohercegovačka entiteta. Kao deo vladajuće koalicije, socijalisti su apsolutno protiv ove odluke”, izjavio je našem listu Đokić.
Šef Kluba poslanika opozicione Srpske demokratske stranke Borislav Bojić je za naš list rekao: „I ovom odlukom potvrđeno je da BiH nije suverena zemlja, jer u njoj vlast ne vrše demokratski izabrani predstavnici tri naroda, već stranac. Takva BiH ne može ni konkurisati za članstvo u Evropskoj uniji, a kamoli postati deo evropske porodice država”. On je dodao da je cilj produžavanja mandata sudijama i tužiocima, koji rade na predmetima ratnih zločina, „zataškavanje odgovornosti Bošnjaka za ratne zločine nad Srbima i Hrvatima”. Bojić je kazao da očekuje od vladajućih partija da će održati obećanje i da će raspisati referendum na kojem će se narod izjasniti o produženju mandata stranim sudijama i tužiocima.
Predsednik Srpske radikalne stranke Milanko Mihajlica je za „Politiku” kazao da je Inckova odluka „uvreda za sve patriote, demokrate i žrtve ratnih zločina”. „Za nas je neprihvatljiva odluka visokog predstavnika, pogotovo posle naloga tužioca Dejvida Švendimena, da obustavi istragu u predmetima ’Bradina’ i ’Tuzlanska kolona’. Ovo je još jedan dokaz da je BiH pod neproglašenim protektoratom i potvrda licemerstva stranog faktora u ovoj zemlji”.
Poslanik Partije demokratskog progresa u Predstavničkom domu Parlamentarne skupštine BiH Branko Dokić je Inckovu odluku nazvao nedobronamernom. „Suverenošću BiH, očigledno, umesto njenog naroda, upravlja neko drugi, odnosno visoki predstavnik. S obzirom na to da nam je iz Brisela jasno poručeno da BiH neće moći u Evropsku uniju dok sama ne preuzme sudbinu u svoje ruke, nameće mi se utisak da je nekome stalo da nas drži što dalje od evropskih integracija. Nekome kao da je cilj da BiH ostane izolovano ostrvo i zbog toga tvrdim da odluka visokog predstavnika nije dobronamerna”, naglasio je Dokić.
-----------------------------------------------------------
Vlada RS odbacila odluke visokog predstavnika
Vlada Republike Srpske odbacila je večeras, na vanrednoj sednici, odluke visokog predstavnika međunarodne zajednice Valentina Incka kojim je na tri godine produžio mandat stranim sudijama i tužiocima u Tužilaštvu i Sudu BiH. U saopštenju Biroa za odnose sa javnošću navedeno je da Vlada Republike Srpske nema zakonsku obavezu da prihvati i sprovede odluke visokog predstavnika. Vlada će zatražiti od republičke Narodne skupštine da zauzme stavove o Inckovim odlukama, a od građana će tražiti da se o njima izjasne na referendumu.

Barak Obama protiv „debelih mačaka”
Od našeg stalnog dopisnika
Vašington, 14. decembra – „Vi uzimate po 10 ili 20 miliona bonusa pošto je Amerika prošla kroz najgoru ekonomsku godinu u minulih nekoliko decenija – koju ste vi izazvali, i koja je donela 10 odsto nezaposlenosti... Ja nisam postao predsednik da bih pomagao grupi debelih mačaka sa Volstrita.”
Ove nimalo prijatne reči izgovorio je sinoć u jednoj TV emisiji predsednik Barak Obama i bile su namenjene grupi ljudi sa kojom se danas sastao u Beloj kući – u pokušaju pomirenja u sukobu koji se ne pamti u odnosima izvršne vlasti i biznisa ključnog za ekonomiju zemlje: bankarskog.
Najnoviji povod za zaoštravanje jeste lobiranje velikih kuća sa Volstrita da miniraju zakon o oštrijoj regulativi finansijskog sektora koji je prošao u Predstavničkom domu, dok će Senat o tome raspravljati ovih dana. So na ranu je posulo i odbijanje banaka da daju kredite malim preduzećima pod uslovima koji bi za preduzetnike bili prihvatljivi, kako bi se podstaklo zapošljavanje.
Pozive za sastanak sa predsednikom dobili su čelnici Goldmana Saksa, Džej Pi Morgan Čejza, Benk ov Amerika i drugi koji su se u javnosti pravdali da nisu protiv regulative u principu, već samo protiv nekih konkretnih mera, kao što je naprimer osnivanje nove agencije koja bi nadgledala bankarski sektor. Protive se i izuzimanju nadzora bankarstva iz nadležnosti Federalnih rezervi, centralne banke.
Kako je saopšteno posle sastanka, „vođena je široka i otvorena rasprava”. Obama je izjavio da „svi rastemo i padamo zajedno”, dok je jedan od bankara rekao kako su svesni „da su pod mikroskopom”.
Mnogi mali biznismeni se žale da ne mogu da dobije kredit, a opšta je ocena da samo veći dinamizam malih preduzetnika može brže da pokrene zamajac za zapošljavanje.
Smanjivanje redova pred biroima rada polako postaje glavna preokupacija Bele kuće, s obzirom na političku osetljivost ovog problema uoči izbora za trećinu mesta u Kongresu iduće godine. Ukoliko bi se na tim izborima klatno biračkog opredeljenja okrenulo ka republikancima, to bi ugrozilo sadašnju većinu demokrata u oba kongresna doma i zakomplikovalo ionako teško sprovođenje Obaminog reformskog programa.
Zapošljavanje je zato proglašeno važnijim i od smanjivanja budžetskog deficita, još jedne velike glavobolje Bele kuće. Deficit je za prošlu fiskalnu godinu, završenu 30. septembra, iznosio 1.400  milijardi dolara – 10 odsto bruto društvenog proizvoda – a u ovoj se očekuje da bi mogao da bude i veći, s obzirom na porast troška rata u Avganistanu gde se upućuje još 30.000 vojnika i izdatke koje će doneti reforma zdravstvenog osiguranja, ako prođe u Kongresu.
Velike banke su inače u velikoj meri vratile silne milijarde koje im je država dala na vrhuncu krize i koje su im omogućile da prežive. Poslednja koja je najavila da će se razdužiti je Siti grupa koja je za to spremila 20 milijardi dolara. Ukupno, sve banke koje su primile pomoć ove godine su vratile 136 od dobijenih 245 milijardi.
Otplaćujući dug, banke se takođe oslobađaju prisustva predstavnika države u svojim upravnim odborima, što je bila uslov za pomoć – uključujući i prava države da im ograničava direktorske plate. Ceo bankarski sektor se ovih dana priprema da svojim menadžerima i ostalim zaposlenima isplati ogromne svote kao godišnje bonuse.
Namera Obamine administracije da čvršće reguliše finansijski sektor izaziva ovde velika politička i, reklo bi se, ideološka sporenja na liniji demokrate–republikanci, mada o ovom pitanju i tabor Obamine partije nije jedinstven: i Demokratska partija ima svoje „liberale” i „konzervativce”. Opozicija Obami prebacuje da je u celini protiv krupnog biznisa i da u ekonomiju na velika vrata uvodi državni intervencionizam.
U debati ovim povodom previđa se da je finansijski sektor iz prethodne ekonomske krize, iz „Velike depresije” koja je Ameriku pogodila tridesetih godina prošlog veka, izašao sa veoma čvrstom regulativom, koja ga je pune četiri decenije od završetka Drugog svetskog rata poštedela iskušenja sličnih današnjim.
Ekonomista Pol Krugman, nobelovac koji piše redovnu kolumnu u „Njujork tajmsu”, danas podseća da je labavljenje ovih stega počelo sa Ronaldom Reganom tokom osamdesetih, a u poslednje dve decenije uzde su sasvim odbačene; bankama je prepušteno da same sebe regulišu, što je dovelo do veoma rizičnog poslovanja, a poslednjih godina do veoma široke ruke u deljenju kredita, čak i onima za koje se znalo da nemaju načina da ih otplate. To je onda izazvalo „pregrevanje” pojedinih sektora, a naročito građevinskog, da bi na kraju pucanje tog prenaduvanog mehura zaljuljalo celu ekonomiju.
Milan Mišić

Katalonija rekla „da” za nezavisnost
Impozantnih 95 procenata upisanih birača u nedelju je reklo „da” na pitanje: „Da li želite da Katalonija postane socijalna, demokratska i nezavisna država, članica Evropske unije”, objavio je juče britanski „Telegraf”. Ipak, ono što mnogo više „bode oči” jeste slab odziv građana koji su uzeli učešća na pravno neobavezujućem referendumu o nezavisnosti najbogatije španske provincije – prema poslednjim podacima, izašlo je nešto manje od 30 odsto birača.
Prvi komentar svetskih medija na juče objavljen rezultat neformalnog referenduma u Kataloniji je „očekivan”. Naime, nakon što su prebrojani glasovi sa svih biračkih mesta u ukupno 166 gradova i sela (od ukupno 978 koliko ih Katalonija ima) potvrđeno je ono u šta niko nije sumnjao – da će većina od 700.000 stanovnika sa pravom glasa (od sedam miliona stanovnika provincije) zaokružiti potvrdan odgovor. Kako su objavili katalonski nacionalisti, prema prvim rezultatima glasanja gotovo 95 odsto birača (tačno 94,88 procenata) izjasnilo se da želi da se Katalonija izdvoji iz Španije.
Međutim, ono što organizatori glasanja nikako nisu očekivali jeste izuzetno slab odziv građana. Prema zvaničnim podacima, na referendum je izašlo manje od 30 procenata glasača (tačno 27,42 odsto) čime su u potpunosti izneverena njihova očekivanja. Tako mediji podsećaju da su pred izbore secesionisti najavljivali da očekuju da će „referendum biti uspešan ukoliko 40 procenata stanovnika te pokrajine izađe na biralište”, jer bi u tom slučaju mogli da „primoraju velike katalonske političke partije da organizuju pravi referendum o secesiji oblasti”.
Poznato je, inače, da je vlada u Madridu još ranije ovaj referendum proglasila nelegalnim, a mediji su zabeležili i reakciju predsednika španske vlade Hosea Luisa Rodrigesa Sapatera, koji je istakao da „glasovi za nezavisnost ne vode nigde”.
Kako je objavio „Fajnenšel tajms”, „glavni okidač” za čitavu seriju referenduma (početkom septembra bio je organizovan u jednoj maloj opštini u Barseloni, a za sledeću godinu najavljeno je izjašnjavanje građana u velikim gradovima – prestonici Barseloni, Taragoni, Đironi i Ljeidi) izgleda da je „naizgled neizbežna presuda španskog Ustavnog suda”.
Naime, već tri godine sud ne može da proceni da li se pojedini akti statuta, koji je stupio na snagu 2006 (u njemu je autonomna pokrajina definisana kao posebna nacija) kose sa španskim Ustavom ili ne. Bi-Bi-Si tako navodi da mnogi Katalonci strahuju da će „čitav niz odredbi” biti anuliran, a u intervjuu za „Frankfurter algemajne cajtung” lider građansko-liberalne partije „Konvergencija i unija” Artur Mas je izjavio da „ukoliko sud ne bude ispoštovao odluku katalonskog naroda”, odluku parlamenata Katalonije i Španije, i potpis kralja Huana Karlosa, „onda ćemo imati ustavni sukob u zemlji”.
Katalonci se, takođe, već duže vreme žale kako oni, kao najbogatija oblast, imaju „obavezu” da na račun španskog budžeta uplaćuju „nerazumno velike neto doprinose”, koji na dnevnoj bazi iznose čak 60 miliona evra, navodi „Fajnenšel tajms”. Zbog toga, mnogi poslovni ljudi smatraju da bi otcepljenje od Španije unapredilo privredu Katalonije, a slično misli i Đoan Laporta, predsednik fudbalskog kluba Barselona, koji je u nedelju za „Pais” rekao da „Katalonija umire, oni je ubijaju i mi moramo da reagujemo”.

Vučić priredio večeru za predsednika Crne Gore
Predsednik Srbije Aleksandar Vučić ugostio je na večeri predsednika Crne Gore Jakova Milatovića, koji boravi u zvaničnoj poseti Srbiji.
„Poželeo sam dobrodošlicu predsedniku Crne Gore Jakovu Milatoviću, uveren da otvaramo novo poglavlje u odnosima između naših zemalja i bratskih naroda", napisao je Vučić na Instagram nalogu "budućnostsrbijeav".
Prethodno je Milatović na svečanom prijemu u Crnogorskoj kući u Beogradu, poručio da, nakon poseta Evropskim institucijama i sedištu NATO u Briselu, dolazi u Beograd "u nameri da da doprinos revitalizaciji političkih odnosa dve zemlje".
Milatović je danas stigao u zvaničnu dvodnevnu posetu Srbiji, a na aerodromu "Nikola Tesla " u Beogradu dočekao ga je prvi potpredsednik Vlade i ministar spoljnih poslova Srbije Ivica Dačić.
Kako je najavljeno, Milatović će se sutra, uz ceremonijalni doček ispred Palate Srbija, sastati sa predsednikom Srbije Aleksandrom Vučićem, a nakon toga i sa predsednikom Narodne skupštine Vladimirom Orlićem.
Predviđeno je da predsednik Crne Gore u okviru posete položi venac na Spomenik neznanom junaku na Avali uz vojne počasti, kao i da položi cveće ispred Osnovne škole "Vladislav Ribnikar".

U Indiji 15 mrtvih u monsunskoj kiši
Najmanje 15 ljudi poginulo je na severu Indije u poplavama i klizištima izazvanim monsunskim kišama, a Nju Delhi je zabeležio rekordnu količinu padavina u jednom danu u poslednjih 40 godina, saopštle su danas tamošnje vlasti.
U Nju Delhiju, gde su putevi bili potopljeni, palo je 153 milimetra kiše, najviše u jednom julskom danu za 40 godina.
Pošto meteorološke službe predviđaju još jedan dan jake kiše, vlasti su naložile da škole u Nju Delhiju budu sutra zatvorene.
Mediji su preneli da je 15 osoba poginulo u protekla 24 sata u šest indijskih saveznih država na severu.
Planinske države su najteže pogođene. Prijavljena su klizišta na oko 700 puteva.
Period monsuna u Indiji traje od juna do septembra i svake godine ima žrtava i pričinjena je materijalna šteta, prenosi Tanjug.

Zelenski još nije doneo odluku da li će prisustvovati samitu NATO-a u Viljnusu
KIJEV – Ukrajinski predsednik Volodimir Zelenski još nije doneo konačnu odluku da li će ići na samit NATO-a u Viljnusu, izjavila je danas potpredsednica ukrajinske vlade za evropske i evroatlantske integracije Olga Stefanišina.
Ona je za ukrajinske medije rekla da će konačna odluka Zelenskog o prisustvu samitu NATO-a biti doneta u zavisnosti od završnih dokumenata tog skupa na kojima se još radi, preneo je TAŠ.
Generalni sekretar NATO-a Jens Stoltenberg rekao je ranije da će Zelenski prisustvovati prvom sastanku Saveta Ukrajina-NATO na marginama samita.
Stoltenberg, međutim, nije obećao da će tokom samita u Viljnusu Ukrajina biti pozvana da se pridruži NATO-u nakon što se neprijateljstva u zemlji završe.

Teško do neradne nedelje u trgovinama
Tri godine posle Crne Gore, još jedna zemlja u našem okruženju zabranila je rad nedeljom. U Hrvatskoj je pre nekoliko dana stupio na snagu novi zakon o trgovini prema kojem će prodavnice nedeljom biti zatvorene. Zabrana ipak nije potpuna, jer trgovci mogu odabrati 16 nedelja u godini tokom kojih bi eventualno mogli da rade. Radno vreme od ponedeljka do subote samostalno će određivati trgovac, ukupno do 90 sati sedmično.
 
U Srbiji se nedelja po pravilu tretira kao neradni, odnosno dan za odmor. U Savezu samostalnih sindikata trgovine Srbije podsećaju da u zakonu ipak treba da piše da je nedelja dan odmora, a ne da je „po pravilu dan odmora”, kako je prema važećem zakonu. Naglašavaju i da zahtev da se zabrani rad prodavnica nedeljom u Srbiji ne znači zalaganje za manje rada, jer prema zakonu radna nedelja traje pet dana, sedmično se radi po 40 časova, a rad nedeljom nije regulisan.
Radoslav Topalović, predsednika Saveza samostalnih sindikata trgovine, podseća da je u zemlji trenutno angažovano oko 300.000 trgovaca koji u proseku mesečno zarade oko 54.000 dinara, što je otprilike na nivou iznosa minimalne potrošačke korpe.
– Neosnovane su procene poslodavaca da će biti manji promet u radnjama ako nedelja i državni praznici budu neradni dani, jer će se kupci u istom obimu snabdevati radnim danima. Kupac koji je rešen da pazari neki proizvod, kupiće ga ili dan ranije ili dan kasnije. Zato, ti prigovori nisu utemeljeni. Drugo, ukidanjem nedelje kao radnog dana neće biti smanjena potreba za angažovanjem radnika, već naprotiv, više njih biće potrebno da radi, recimo, subotom i ponedeljkom, jer će tada biti i više prometa – smatra Topalović. Podseća da početak i kraj radnog vremena nije stvar kolektivnog pregovaranja nego je Zakonom o radu regulisano da radna nedelja traje 40 časova. Zato je ovaj sindikat tražio da se izmeni taj propis kako bi nedelja bila neradni dan, a da izuzete budu samo institucije koje su od javnog značaja i moraju da rade nedeljom. Od prve inicijative prošlo je  sedam godina, ali niko nije bio voljan da se ozbiljnije time pozabavi, ni Socijalno-ekonomski savet, ni Ministarstvo za rad i zapošljavanje, jer su to institucije kojima su sindikati podnosili inicijative.
Savez samostalnih sindikata je na tu temu svojevremeno čak i anketirao radnike, a analiza je pokazala da većina zaposlenih ne želi da radi nedeljom.
– Nisam siguran da bi sada, u naletu ove inflacije, isto tako razmišljali. Verovatno bi pristali da rade nedeljom za veću naknadu. Zato podržavamo inicijativu da se rad nedeljom plaća kao i državni praznik, da dnevnica bude 110 odsto tog dana – dodaje Topalović. Navodi da onaj ko mora na posao nedeljom zaista treba da bude više plaćen, zato što više radi i nije sa porodicom.
Podsećanja radi, onaj ko radi nedeljom ne ostvaruje po zakonu pravo na uvećanu platu, sem u slučaju da to nije uređeno aktom između poslodavca i zaposlenog. Fiksno uvećanje zarade nije prepoznato jer je poslodavcima data mogućnost da rad organizuju kako njima odgovara. Stručnjaci za radno pravo naglašavaju da zbog uvećanja zarade za rad nedeljom ne bi bilo neophodno menjati Zakon o radu, jer je naš propis ekstenzivan u tom delu, pa je opštim aktom moguće predvideti razloge za uvećanje plate koja nije opisana u samom zakonu. Kako je ranije za „Politiku” objasnio Bojan Urdarević, profesor radnog prava na Pravnom fakultetu u Kragujevcu, ne postoji nikakva zakonska prepreka da se sa postojećim zakonom predvidi dodatno plaćeni rad i da se utvrdi iznos uvećanja zarade nedeljom.
– Samo, to niko neće da radi, jer ne postoji zakonska obaveza – naveo je on.
Predstavnici sindikata smatraju da neradna nedelja ne bi mogla da prouzrokuje nove otkaze, jer u trgovini već postoji manjak radne snage, ali poslodavci ipak tako ne misle. Strahuju od pada prometa i profita, smanjenja zarada, otpuštanja radnika u sektoru maloprodaje, nezadovoljstva potrošača...

Milatović: Cilj posete Srbiji revitalizacija političkih odnosa
Predsednik Crne Gore Jakov Milatović poručio je večeras, na svečanom prijemu u Crnogorskoj kući u Beogradu, da, nakon poseta Evropskim institucijama i sedištu NATO u Briselu, dolazi u Beograd „u nameri da da doprinos revitalizaciji političkih odnosa dve zemlje”. Prisustvo predsjednika Vučića na mojoj inauguraciji 20. maja, ministra Dačića na Samitu u okviru Procesa saradnje u jugoistočnoj Evropi u Podgorici 27. juna, i ova moja prva poseta Beogradu u tako kratkom vremenskom periodu upravo idu u prilog unapređenju odnosa dve države”, naglasio je Milatović.
Ukazao je na to da je revitalizacija političkih odnosa važna za unaprjeđenje ekonomskih odnosa, što ima za rezultat direktne benefite za privredu i građane dve zemlje, navodi se u saopštenju iz Kabineta crnogorskog predsednika.
Milatović je podsetio da je Srbija Crnoj Gori ubedljivo najveći trgovinski partner, sa robnom razmenom od 764 miliona evra prošle godine, što predstavlja petinu ukupnog prometa robe sa inostranstvom. Srbija je za nas i najveće turističko tržište. U 2022. ostvareno je 435 hiljada dolazaka turista iz Srbije u Crnu Goru, što je udeo od 21 odsto od ukupnog broja dolazaka stranih turista. Kada govorimo o strukturi, najviše noćenja ostvarili su turisti iz Srbije, i to nešto iznad 3 miliona ili 25,5 odsto od ukupnog brojaâ€ś, rekao je Milatović. Dodao je da je Srbija prošle godine bila i najveći strani investitor u Crnoj Gori sa 137 miliona evra ili 12 odsto ukupne vrednosti stranih direktnih investicija, što je u odnosu na 2021. povećanje od 80 odsto.
Uprkos podacima koje sam izneo, sa Srbijom, koja je naš najznačajniji ekonomski partner, Crna Gora nema odnose na nivou ambasadora i to ne iz tehničkih razloga, već političkih, dve zemlje nemaju zajedničke granične prelaze, kao što imamo sa Bosnom i Hercegovinom i sa Albanijom, platni promet predstavlja ozbiljnu poslovnu barijeru, naše Mešovite komisije za rešavanje ovih naizgled tehničkih pitanja se ne sastaju godinama unazad, a nikada nije održana zajednička sednica Vlada dve zemlje, konstatovao je Milatović. On je poručio da su, uprkos svim izazovima, veze između građana i privrede Crne Gore i Srbije ostale jake i da je stoga odgovornost ali i obaveza na državnicima dve zemlje da te odnose ne remete, već da ih unapređuju. Istakao je da, osim tradicionalnih veza i bliskih odnosa, Crnu Goru i Srbiju trajno povezuju zajednički ciljevi, pre svega regionalna stabilnost i članstvo u Evropskoj uniji.
„Posvećenošću ovim ciljevima dajemo dobar zamah proevropskom razvoju Zapadnog Balkana. Uveren sam će politički odnosi Crne Gore i Srbije ići uzlaznom putanjom u periodu pred nama i da će to biti dobar zamajac za dodatno unapređenje ekonomskih, kulturnih i sveukupnih odnosa, rekao je Milatović. On je ukazao i na značaj jačanja veza sa zajednicom Crnogoraca u Srbiji i njihove povezanosti sa Crnom Gorom.
Kako je najavljeno, Milatović će se sutra, uz ceremonijalni doček ispred Palate Srbija, sastati sa predsednikom Srbije Aleksandrom Vučićem, a nakon toga i sa predsednikom Narodne skupštine Vladimirom Orlićem.
Predviđeno je da predsednik Crne Gore u okviru posete položi venac na Spomenik neznanom junaku na Avali uz vojne počasti, kao i da položi cveće ispred Osnovne škole „Vladislav Ribnikar”, prenosi Tanjug.

Viljnus zbog NATO samita kao tvrđava, sistemi Patriot usmereni ka Kaljiningradu
VILjNUS – NATO je pretvorio Viljnus, prestonicu Litvanije, u tvrđavu branjenu naprednim oružjem kako bi zaštitio američkog predsednika Džozefa Bajdena i druge lidere Alijanse na samitu sledeće nedelje, koji se održava 32 kilometra od litvanske granice sa ruskim saveznikom Belorusijom.
Više od 3.000 litvanskih vojnika brinuće o bezbednosti samita NATO-a u Viljnusu.
Šesnaest NATO saveznika poslalo je ukupno oko 1.000 vojnika da obezbeđuju dvodnevni samit 11. i 12. jula, koji se održava samo 151 km od same Rusije, prenosi Rojters.
 Mnogi od njih su poslali i napredne sisteme protivvazdušne odbrane koji nedostaju baltičkim državama.
„Bilo bi više nego neodgovorno da naše nebo bude nezaštićeno u trenutku kada Bajden i lideri 40 zemalja stižu“, rekao je predsednik Litvanije Gitanas Nauseda.
Nemačka je rasporedila 12 raketnih sistema Patriot, koji se koriste za presretanje balističkih i krstarećih raketa ili ratnih aviona.
Španija je dopremila sistem protivvazdušne odbrane NASAMS, Francuska šalje samohodne haubice Cezar, i uz Finsku i Dansku raspoređuje vojne avione u Litvaniji.
Ova zemlja je, uz Britaniju, isporučila sredstva protiv bespilotnih letelica.
Poljska i Nemačka su poslale snage za specijalne operacije pojačane helikopterima.
Drugi šalju opremu za borbu protiv bilo kakvih potencijalnih hemijskih, bioloških, radioloških i nuklearnih napada.
Litvanski predsednik vidi ove akcije saveznika kao potvrdu da je potrebno da NATO hitno uspostavi stalnu protivvazdušnu odbranu u baltičkim državama.
„Razmišljamo o tome šta će se desiti nakon završetka samita i radićemo sa saveznicima na stvaranju rotirajućih snaga za trajnu vazdušnu zaštitu“, rekao je on novinarima.
U selima pored beloruske granice, meštani su saopštili Rojtersu da se osećaju potpuno bezbedno, uprkos ponudi Minska da se tu nakon pobune smeste ruske plaćeničke trupe Vagner grupe i rusko nuklearno oružje.
Na aerodromu u Viljnusu, osam nemačkih raketnih bacača Patriot raspoređeno je sa cevima usmerenim u pravcu ruskog Kalinjingrada, a još dva prema Belorusiji.
„Znate gde se nalazite geografski i prilično dobro znate odakle pretnja dolazi. Litvanija je tražila od nas zaštitu samita, a takođe je NATO tražio pomoć od Nemačke. Ovo je naš odgovor“, rekao je potpukovnik Štefen Lib, komandant jedinice Patriota.
Litvanija je utrostručila jedinice pogranične straže na beloruskoj i ruskoj granici tokom leta, uz oficire iz Letonije i Poljske.
Dve zemlje su takođe poslale policiju da pomogne u patroliranju po Viljnusu.
Gradonačelnik Viljnusa je preporučio stanovnicima da odu na odmor van grada, ako žele da izbegnu gužve u saobraćaju, jer će veliki delovi centra prestonice biti zatvoreni tokom samita.
Kako javlja izveštač Tanjuga, deluje da su građani poslušali apel gradonačelnika, s obzirom na to da je na ulicama prisutan mali broj ljudi, policija patrolira i povremeno prolaze vozila pod njenom pratnjom.
Grad je okićen zastavama Litvanije, Ukrajine i NATO-a.


  </body>
 </text>
</TEI>