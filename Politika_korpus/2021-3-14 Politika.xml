<TEI version="3.3.0" xmlns="http://www.tei-c.org/ns/1.0">
 <teiHeader>
  <fileDesc>
   <titleStmt>
    <title>Politika 2021-03-14</title>
   </titleStmt>
   <publicationStmt>
    <p>.</p>
   </publicationStmt>
   <sourceDesc>
    <p>https://www.politika.rs/sr/articles/archive/2021/03/14/page:1?url=</p>
   </sourceDesc>
  </fileDesc>
 </teiHeader>
 <text>
  <body>
    <div id="kolumna">
Prljave albanske igre oko istine na Kosovu
Predstavnici privremenih kosovskih institucija, albanska politička i kulturna elita, uz pomoć kosovske dijaspore i uticajne albanske mafije učiniće sve da onemoguće da svet sazna za brojne zločine koje su činili teroristi tzv. Oslobodilačke vojske Kosova. Osim davanja izdašnih višemilionskih napojnica raznim američkim kongresmenima da zastupaju albanske nacionalne interese, na njihovom platnom spisku su i neki mediji sa Zapada. Na njihovoj meti, pre desetak godina, bili su njihovi sunarodnici koji su bili spremi da svedoče o zločinima terorista na Kosovu i Metohiji od 1998. do 2000. godine pa je, recimo, suđenje ratnom zločincu Ramušu Haradinaju u Hagu završeno oslobađajućom presudom jer su svedoci bili pobijeni.
Na meti albanskih ekstremista sada je rad Specijalnog suda za ratne zločine koji je osnovan u decembru 2016. godine. Kada nisu uspeli da spreče njegovo formiranje i rad, pokušali su na sve načine da ga obesmisle tako što su u javnosti procurile informacije o imenima i prezimenima svedoka, ali ni to nije uspelo da zaustavi rad suda, ali je dovelo u pitanje njihovu bezbednost. Ako već nisu mogli da spreče odlazak Hašima Tačija i Kadrija Veselija, i kada nisu uspeli da uplaše brojne svedoke time što su objavljivali neka njihova imena, sada su se odlučili da tuže one koji su obelodanili zločine ekstremnih Albanaca koji se, osim što su ubijali lokalne Srbe, sumnjiče i da su trgovali organima zarobljenih ljudi.
Glavna uloga u ovom delu demantovanja zločina pripala je prištinskom advokatu Tomu Gašiju, koji je najavio da priprema tužbu protiv nekadašnjeg izvestioca Saveta Evrope Dika Martija i bivše glavne tužiteljke Haškog tribunala Karle del Ponte. Tužbu će, kako je objavio na „Fejsbuku”, podneti u svojstvu advokata i na osnovu ovlašćenja Mersina Katucija iz Albanije.
„U svojstvu advokata i po ovlašćenju gospodina Mersina Katucija, priprema se krivična prijava, kao i građanska parnica protiv švajcarskog senatora Dika Martija, koji je tajno došao na posed i u kuću gospodina Katucija. Iako u kući porodice Katuci nisu pronađeni dokazi o trgovini ljudskim organima, Marti je prevario i zaveo Savet Evrope. Navodno su u njihovoj kući držali stotine civila, Albanaca, Srba, Roma, ilegalno ih mučili, ubijali i uzimali njihove organe za međunarodnu trgovinu”, rekao je Gaši. Dodaje da je reč o „lažnom izveštaju Dika Martija, koji je zaveo i poslanike kosovskog parlamenta”, koji su glasali za specijalni sud.
Reč je, inače, o istom advokatu koji je 6. decembra 2019. godine tužio predsednika Srbije Aleksandra Vučića, koji je rekao da su Račak izmislili albanski teroristi i da se masakr nikada nije desio, što je suprotno albanskoj verziji događaja. Gaši je Vučića tužio sudu u Prištini za izazivanje nacionalne mržnje.
Advokat Toma Fila kaže da Gaši najavljenom tužbom sebi diže rejting i, umesto znanjem i radom, preko medija sebi pravi reklamu. Za „Politiku” kaže da je reč o manipulaciji koja je učinjena iz politikanskih razloga. „Ta tužba će lepo da zvuči i u albanskim medijima i u udruženjima takozvanih ratnika na Kosovu i to će mu povećati broj klijenata. To je jedini efekat ove priče. Uostalom, nije mi jasno gde će da ih tuži”, kaže Toma Fila. Dodaje da je besmisleno tužiti Dika Martija jer je taj nalaz proveravao američki tužilac Vilijamson, koji je vrlo ozbiljan i temeljan profesionalac kog su interesovale samo činjenice. On je proverio sve činjenice, navodi Fila, i ustanovio tačno šta se dešavalo tokom rata i posle 1999. godine.

Dragan Stojanović
„Nije ’žuta kuća’ mesto gde su uzimani organi. Postojao je samo jedan centar na Balkanu gde je bilo moguće vršiti transplantacije. Tamo su ljudi ubijani, a kada bi dolazio tačno određen čovek, onda su od zatočenog Srbina uzimali organe”, objašnjava Toma Fila.
Njegov kolega Goran Petronijević za naš list navodi da je reč o strategiji da je napad najbolja odbrana, ali da je reč o besmislenom potezu koji je isključivo za unutrašnju političku potrebu. „Kosovski Albanci na sve načine pokušavaju da sruše Specijalni sud za ratne zločine, a ovo što radi Gaši jedan je od pokušaja. Ne baš mnogo zanimljiv i bez ikakve šanse za uspeh, ali to sigurno nije delo slobodnog strelca. Njihov zadatak je da što više destabilizuju i obesmisle rad tog suda. Više mi imamo osnova da podnesemo tužbu protiv Vilijema Vokera za plasiranje one laži u Račku i za sve što je posle toga nastupilo, nego da neko tuži Dika Martija”, ističe Petronijević i dodaje da Marti nije hteo da prećuti njihove laži jer su svi drugi iz ovog ili onog razloga to prihvatali. Sve se do Martija svodilo na sledeći scenario: Albanci smisle neku laž, a onda je Zapad podrži, navodi naš sagovornik.
Advokat Dragan Palibrk kaže da je najava Gašijeve tužbe protiv Martija velika glupost koju odavno nije video u bogatoj praksi. Za naš list navodi da je taj advokat to uradio zbog svoje promocije i eksponiranja, a ne zato što sam veruje u ono što je rekao i da to niko ne uzima za ozbiljno.
„Besmisleno je da neko tvrdi da pripadnici terorističke OVK nisu činili zločine i to je toliko evidentno da se može viditi samo koliko je ubijenih i nestalih Srba. Njih nije ubio neko s Marsa, već pripadnici tih terorista i negiranje zločina nad Srbima samo je jedna u nizu gluposti koje slušam deceniju od takvih kao što je taj advokat, čije ime ne želim da spomenem”, kaže Palibrk i dodaje da „imamo sumornu statistiku da nijedan Albanac nije osuđen za zločine protiv mog naroda, što je neverovatno”.
Nove akcije o podizanju tužbe protiv Dika Martija za predsednika Skupštinskog odbora za Kosovo i Metohiju Milovana Drecuna liče na deo dobro osmišljene kampanje da se prekine rad specijalnog suda.
Za naš list navodi da je verovatna namera onih koji su ovo pokrenuli da se promeni zakon o osnivanju suda koji je svojevremeno donet u pokrajinskoj skupštini. „Najavljena tužba je pokušaj kompromitovanja suda i svih procesa protiv OVK jer se pokušava dokazati da se optužnice temelje na lažima. Njihov problem je što nemaju nijedan dokaz za tu tvrdnju. Zato sam i predložio da se u Srbiji formira tim koji će predstaviti zločine takozvane OVK prema Srbima”, rekao je Milovan Drecun.
Toma Fila kaže da se dugo vodi kampanja protiv suda u Hagu i da je cilj ili da se optuženi puste na slobodu ili da se sud preseli u Prištinu. Kaže da su to priče koje su potekle od ljudi bliskih Hašimu Tačiju još dok je bio na vlasti, ali da je siguran da od toga nema ništa. „Bilo kakva odluka u parlamentu Kosova o ukidanju tog suda ili nešto drugo neće značiti ništa. Kosovski Albanci će se susresti s pravdom i dokaz za to je činjenica da Amerikanci žele rad tog suda”, zaključuje Toma Fila.

Nezvani gost
Reagovanje na tekst „Četvrti (verovatno ne i poslednji) put o ’Zločinu i kazni’”, „Politika”, 5. 3. 2021.
Krajem prošle godine pisah o maltretiranju sedam načelnika VMA zbog izrečenog stava o protivepidemijskoj borbi. Uporedih ćutnju koja je pratila njihov progon sa nemom reakcijom stručne javnosti na izbacivanje sa Medicinskog fakulteta „12 velikih profesora” pre skoro 70 godina. Istakoh da je u ono revolucionarno vreme bilo opasno javno se oglašavati, ali da danas više ne mora da se povija glava.
Nastala je polemika sa predsednikom Srpskog lekarskog društva (SLD) prof. Radojem Čolovićem, nažalost mahom svedena na pitanje odgovornosti za davne, umesto za aktuelne događaje. Sada se na tu razmenu mišljenja na čudan način nadovezuje prof. Dušan Šćepanović (u daljem tekstu D. Š.). Pokušajmo da razumemo njegove argumente.
1. On mi daje za pravo što pišem o davno minulim „sramnim događajima ... kada su samo zbog političke nepodobnosti najureni korifeji medicine!” U sledećoj rečenici mi, međutim, zamera: „I optužuje bez valjanog razloga vrhunskog hirurga akademika Čolovića za nečinjenje.” Treba li reći da je kolega Čolović u to vreme polazio u osnovnu školu i da niko razuman ne može da mu prišije takvu besmislicu?
2. U svom prvom tekstu nisam pominjao ni prof. Čolovića, ni SLD, a kasnije sam ukazao na pasivnost Društva, što ni sam predsednik nije opovrgao, već je pokušao da nađe opravdanje.
3. D. Š. mi prebacuje što ne spominjem „i treći ’Zločin i kaznu’ na tom istom MF” (Medicinskom fakultetu). Ne shvata da sam sadašnjost uporedio sa najmarkantnijim događajem iz prošlosti, jer nisam pisao hronologiju MF. I da jesam, ne bi postojao nijedan razlog da se, pominjući ugledne stručnjake, zadržim na njemu.
4. On opasno manipuliše imenom prof. Čolovića implikujući da je ovaj sintagmu „razbojnici u belim mantilima” koristio protiv Kriznog štaba oformljenog posle Miloševićevog pada. Istina je sasvim suprotna: Čolović se, zajedno sa novom vlašću, borio da rukovođenje SLD-om ne preuzme politička grupacija mimo DOS-a.
5. Izmišljotina je da je u „čišćenju” članova SPS i JUL 2002. godine „učestvovao i to obligantno prof. Radovanović!” Tih godina obavljao sam odgovorne dužnosti kao stalno zaposlen na drugom kontinentu.
6. Smatram do komičnosti apsurdnim pitanje zašto sam u svom tekstu „prećutao” da jedan kolega nije znao da li je D. Š. hirurg ili pedijatar. On po svoj prilici ima problem percepcije svoje umišljene grandioznosti.
7. U istu kategoriju po besmislenosti ubrajam i pitanje: „Jel zato što ste tada tek sleteli u Beograd i priključili se jurišnicima na svoje kolege?” Osim za vreme raspusta, sletao sam dva puta godišnje samo na po nekoliko dana o svom trošku, jer sam volonterski držao skoro pola fonda teoretskih časova iz epidemiologije na engleskom jeziku (mada nisam bio zaposlen na MF).
8. D. Š. samog sebe bez navodnica označava kao „lopova iz Tiršove”. Pretpostavljam da je taj kvalifikativ stekao zato što je iz 1990-ih izašao sa verovatno najvrednijim nekretninama među svim zaposlenima na Medicinskom fakultetu.
9. Nije istina da je D. Š. „kasnije” (kad?) biran tajnim glasanjem „za direktora Tiršove”. Na taj položaj doveo ga je u Miloševićevo doba Radnički savet (!?), a 2000. lekari su, uz zanemarljive izuzetke, plebiscitarno odbacili njegovu kandidaturu.
10. Moj oponent zahteva da ne pričam o „’demokratskim’ revolucijama”, mada ih u svoja četiri teksta ne pominjem, ali mu one služe da me u otrcanom policijskom maniru poveže sa „zapadnim službama”.
11. Teško je razumeti njegovu misao: „Umesto što se šetate po TV i novinama, savetujem Vam šetnju po parkovima i pišite o Vašim putešestvijama ...”. Da šetam ili da pišem? Teme biram sam, pa sam nedavno postao i počasni član NUNS-a, a oslobađam D. Š. obaveze da opsesivno prati moje tekstove. U penziji je.
12. Izmaštana je tvrdnja da sam drugde proveo „mnogo više vremena nego na matičnom fakultetu”. Čak i kad bi bilo tako, u svojoj struci sam ovde ostavio mnogo dublji trag nego D. Š. u svojoj oblasti za ceo radni vek.
13. Ružna je insinuacija: „I nemojte opet da napadate svoje kolege ...”. Jedina istina je da se borim za profesionalne vrednosti, zbog čega sam pre dve godine reizabran za predsednika Etičkog komiteta SLD (zbog godina sam zahtevao da budem zamenjen).
14. Iskreno mi je žao što je D. Š. završio „u Gracu na transplantaciji srca”. Ostaje mu da preispita da li je bio žrtva „progona” ili genetike, stresnog bavljenja politikom, sputanosti da se stručno afirmiše uz sjajne dečje urologe (Perović, Krstić), griže savesti zbog vandalske devastacije zgrade Dečje klinike, kao važnog spomenika kulture itd.
Imajući u vidu samopromociju kao motiv javljanja D. Š., a posebno njegov odnos prema realnosti, razmisliću da li ću nastavljati ovu polemiku.
Epidemiolog, profesor Medicinskog fakulteta u penziji


Kako pobeći sa „groblja imperija”
Dvadeset godina otkako je napala Avganistan, Amerika planira da okonča najduži rat u svojoj istoriji. Prema dogovoru koji je postigla administracija bivšeg predsednika Donalda Trampa, Pentagon treba da povuče trupe do 1. maja. A da li će novi šef Bele kuće Džo Bajden i zaista narediti povlačenje? Njegov državni sekretar Entoni Blinken poručio je da bi Vašington mogao da vrati vojsku kući čak i ako vlada u Kabulu ne dogovori mir sa talibanima. Ipak, vašingtonska spoljnopolitička elita pozvala je Bajdena da ostavi vojsku tamo gde je i zato su i dalje sva rešenja još na stolu.
Pentagonu su 2001. bila potrebna samo dva meseca da talibane skloni s vlasti i okupira Avganistan, ali američkoj političkoj eliti ni dve decenije nisu dovoljne da shvati kako da se iskobelja sa tog „groblja imperija”.
JOŠ SAMO 20 GODINA: Bajden je četvrti američki lider koji vodi rat u Avganistanu i treći koji najavljuje kraj vojevanja. Pre njega su to planirali i Barak Obama i Tramp, ali im to nije pošlo za rukom, što zbog složene situacije u Kabulu, što zbog pritiska spoljnopolitičkog establišmenta, koji je zahtevao da trupe ne napuštaju Avganistan. Tako je i s grupom koju je Kongres angažovao da analizira situaciju i koja je prošlog meseca posavetovala Bajdena da ne vraća vojsku kući. Prema ekspertskoj oceni, Pentagon ne sme da „digne sidro” sve dok Avganistan ne postane demokratska zemlja u kojoj se poštuju ljudska, ženska i manjinska prava, dok ne izgradi institucije i ne počne da mirno rešava unutrašnje konflikte, i dok ne dođe do tačke kad Al Kaida tamo više neće imati ni najmanju podršku. Drugim rečima, Amerikanci ne treba da se pokupe i vrate kući sve dok Avganistan otprilike ne postane Norveška.
Vašingtonska spoljnopolitička elita upućuje na to da je avganistanskom društvu potrebno još malo vremena da se promeni, ali ne navode koliko je to vremena. Ako 20 godina nije bilo dovoljno, koliko će biti? Ako Amerika nije uspela da od Avganistana napravi šta je htela kad je tamo imala 50.000 vojnika, kako će to uspeti sad kad je tamo ostavila samo 2.500 vojnika?
SIZIFOV POSAO: Još samo koja godina, još samo koja hiljada vojnika i još samo koja milijarda dolara – to je rešenje koje se prepisuje sve ovo vreme, a koje nije dalo rezultat. Avganistanci i dalje ginu u okršajima pobunjenika i vlade koju podržava Vašington i koja je, i prema američkom priznanju, krajnje korumpirana. Nakon što su američke i NATO snage 20 godina ratovale protiv talibana, oni su i dalje politička snaga s kojom mora da se računa kad se misli bilo šta s Avganistanom. Cilj invazije koju je pokrenuo tadašnji predsednik Džordž Buš Mlađi posle terorističkih napada 11. septembra bilo je brisanje talibana s političke mape, što se ispostavilo kao nemoguća misija. Talibani sad kontrolišu veću teritoriju nego što su je ikad kontrolisali otkako su svrgnuti s vlasti, a prema nekim procenama, možda čak i polovinu Avganistana. Trampova administracija je priznala tu realnost i počela da s njima pregovara, shvatajući da bez obzira na proklamovane ciljeve i želje, s talibanima mora da se sedi za istim stolom. To je naljutilo vlasti u Kabulu, koje su se opirale predlogu bivše vašingtonske administracije da talibani uđu u novu avganistansku vladu.
PRE ILI KASNIJE: Sad i nova ekipa u Zapadnom krilu zahteva da se Avganistanci međusobno dogovore o podeli vlasti, pa je i Blinken u pismu avganistanskim partnerima, koje je u tajnosti dotureno medijima pre nekoliko dana, upozorio Kabul da pronađe zajednički jezik s pobunjenicima ili će Amerika svakako povući trupe do 1. maja.
Blinkenov plan za Avganistan podrazumeva da talibani uđu u novu privremenu vladu dok se ne napiše novi ustav. Amerikanci predviđaju da će očigledno morati da udovolje i talibanskom zahtevu da se Avganistanom upravlja kao pre svega islamskom zemljom, što je protivno američkim ciljevima da od Avganistana naprave demokratsku državu, ali što je još jedna realnost koja se prihvata. Zato zagovornici što bržeg američkog povlačenja ističu da Pentagon tamo više nema šta da traži, jer ne može, kao što nikad i nije mogao, da napravi nešto što Avganistan nije. Kad je reč o talibanskim vezama s Al Kaidom, one su sad daleko slabije nego što su bile ranije, kad su talibani štitili pripadnike terorističke grupe koja je napala Njujork i Vašington. Dok intervencionisti tvrde da je Avganistan i dalje opasan po američku bezbednost, pobornici povlačenja ističu da čak i američki zvanični izveštaji potvrđuju da talibani ne nameravaju da napadaju Ameriku. U tom smislu, ističu kritičari, Amerika više treba da brine o radikalnim islamskim militantima regrutovanim po zemljama s kojima je Vašington u partnerskim odnosima, poput Saudijske Arabije.
I dok čak i Blinken, koji veruje u američki intervencionizam, poručuje da Amerika neće ostati zaglavljena u večitim ratovima, talibanima se ne žuri. Znaju da će Avganistan videti leđa Amerikancima, kao što je i Britancima i Sovjetima.

Šta bi danas rekli Tesla i Pupin
Odricanje od svog nacionalnog bića je, zapravo, odricanje od sebe samog. Za čoveka koji drži do sebe važno je, bez obzira na okolnosti, egzistencijalne prinude, teškoće, medijske klevete i optužbe, da zna ko je i odakle potiče i to svesno i uporno prenosi na svoje naslednike i nova pokolenja. Koliko je ovo bitna, složena i delikatna tema svedoči da su o njoj, na svojstven način, pisali  P. P. Njegoš, I. Andrić, M. Crnjanski, B. Pekić, M. Selimović, M. Ekmečić, V. Đurić, V. Krestić, M. Lompar, B. Jovanović i brojni drugi značajni ljudi.
Istorija zemalja u kojima su Srbi živeli je turobna. Oni su nekoliko vekova teško preživljavali pod najsurovijom vlašću tuđinskih osvajača i imperija. Okupatori su činili sve da, najstrašnijim merama, ucenama i nasiljem, Srbe prevode u islamsku religiju, u katoličanstvo, da ih poturčavaju, ugarizuju, bugarizuju, italijanizuju, pa čak i albanizuju, uz obavezno odricanje od srpskog jezika, vere, pisma i tradicije. Jednom pokatoličeni u Dubrovniku, Dalmaciji, Hercegovini, zaleđu Biokova, Gorskom Kotaru i Istri, tokom predjugoslovenske istorije, postepeno su hrvatizovani. Od prevođenja Dubrovnika iz Zetske u novostvorenu Hrvatsku banovinu, sporazumom D. Cvetković – V. Maček 26. 8.1939, dubrovački katolički  Srbi,  naučnici, pisci, pesnici, pomorci i trgovci postajali su hrvatske istorijske ličnosti. Od približno oko 250.000  Srba koji su, u dve seobe pod patrijarsima, bežeći od turskog zuluma,  otišli u Ugarsku, danas ih je ostalo jedva oko 10.000. U srpskim gradovima Aradu i Temišvaru, u današnjem rumunskom Banatu, Srba ima samo nekoliko stotina. U nekadašnjoj Rusiji, današnjoj Ukrajini, od popisa 1900, Srbi su nestali kao statistička činjenica, iako ih je bilo nekoliko desetina hiljada i imali su dvadesetak naselja pod srpskim nazivima i posede u Donbasu. U našoj predjugoslovenskoj i jugoslovenskoj istoriji više stotine hiljada Srba je pobijeno, islamizovano ili pokatoličeno, otuđeno od matice, srpskog jezika, vere i običaja. Posle raspada SFRJ izgubili su ne samo status konstitutivnog naroda, već i status nacionalne manjine (na primer u Sloveniji, Severnoj Makedoniji, Federaciji BiH).
Kako se ovim procesima nasilne promene nacionalnog i kulturnog identiteta opiru neki drugi narodi? Kažite nekom Ircu, Škotu ili Velšaninu, u Velikoj Britaniji ili SAD, da je Britanac i videćete njegovu burnu reakciju i negiranje. To ne znači osporavanje Engleza ili onih koji sebe smatraju Britancima i oni to tako ne shvataju. Kažite nekom Korzikancu, Bretoncu ili Baskijcu da je Francuz ili Španac i reći će vam da je on punopravni građanin Francuske ili Španije, ali nikako Francuz ili Španac.
Nasuprot tome, za naše iseljenike, koji žive u blagodetima visoko razvijenih zemalja, sporno je da se predstave kao Srbi, a najviše što prihvataju je da su Jugosloveni. Neki od njih su već izgubili srpske korene u drugoj generaciji, a ovi skorašnji rezonuju: kad moje dete postane punoletno, neka samo odluči da li će biti Amerikanac, Nemac, Norvežanin ili Srbin. A do tog punoletstva malo čine da im deca govore srpski, pišu ćirilicom, znaju srpsku istoriju i svetinje. Za mnoge od njih, sve što država Srbija čini da očuva srpsku kulturu i tradiciju, pismo i svetosavlje, teritoriju i običaje, svoj nacionalni interes, im je nazadno i nacionalističko, a sve u zemlji u kojoj trenutno žive napredno, humano i demokratsko. Sudbina konvertita je da svoju novostečenu poziciju moraju dvostruko da dokažu pred domaćinima, da budu što kritičniji prema zemlji porekla i da se na taj način potvrde. Mnogi od njih se postepeno odriču srpstva, ali se nisu kvalifikovali da budu deo nacionalnog bića novostvorenih država, jednaki sa domaćim stanovništvom. Sledeći primer to potvrđuje i zabrinjava. Na pitanje o nacionalnom poreklu u američkom  popisu stanovništva 2011, samo se 176.666 američkih građana izjasnilo da su Srbi. Kao Jugosloveni 325.451 (većinom Srbi iz otcepljenih ju-republika), a kao Hrvati 434.425. Više od Srba, izjasnilo se 179.806 Slovenaca, i čak 182.423 Albanca!?  Setimo se da su, svojevremeno, velikani naše nauke u Americi, Nikola Tesla i Mihajlo Pupin, ali i brojni drugi iseljenici, ponosito isticali da su Srbi i srpskoga roda. Ni pod kakvim poslovnim pritiscima i birokratskim mukama nisu se  odricali od sebe i svog porekla.
Nekada je Jugoslavija, programski i kadrovski, uspešno organizovala dopunsku nastavu za decu naših iseljenika. Moramo se zapitati koliko danas naša država, pa i crkva, čine za dopunsko obrazovanje na srpskom jeziku za našu decu u dijsapori? Očigledno nedovoljno da bi, uz prezaposlene roditelje i privlačne zabavne internet programe, deca iz druge i treće generacije mogla da se utemelje u srpskom jeziku, pismu i kulturi.  Da li smo svi mi, nadležne institucije i roditelji toga svesni?
Skorašnji povratak u Srbiju nekoliko naučnika, pisaca i umetnika, posle uspešnih karijera u svetu, svedoči o pozitivnom odnosu naših vrhunskih kadrova iz iseljeništva prema matici. Napred pomenuti veliki pisci i naučnici iz srpske istorije su nam ostavili važnu poruku: Čovek koji ne zna svoje poreklo je kao „slamka među vihorove”. Povratak sebi, bez tog saznanja nije moguć.
Redovni profesor univerziteta
    </div>
    <div id="sport">
Zvezdi derbi, Partizan upisao i sedmi uzastopni poraz
Košarkaši Crvene zvezde pobedili su večeras na svom terenu ekipu Partizana sa 73:64 (15:14, 26:20, 16:16, 16:14), u derbi meču 21. kola ABA lige.
Crveno-beli su upisali 15. pobedu u regionalnom takmičenju, dok je Partizan vezao i sedmi uzastopni poraz u ABA ligi i sada ima skor 7/13.
Najefikasniji u pobedničkom timu bio je Duop Rit sa 15 poena, uz sedam skokova,  poen manje ubacio je Dejan Davidovac, Kori Volden je postigao 12, a Džordan Lojd i Ognjen Dobrić po deset.
U redovima Partizana najbolji je bio Rašon Tomas sa 17 poena, 12 je ubacio Nikola Janković, dok je Ognjen Jaramaz dodao deset.
Crvena zvezda je, predvođena Davidovcem, povela u prvoj četvrtini sa 10:6, Partizan je odgovorio serijom 6:0 i vođstvom od 10:12, ali je Volden trojkom vratio prednost domaćem timu na kraju tog dela igre – 15:14.
Kako je završena prva, tako je počela druga četvrtina – trojkom Voldena. Na njegove poene nadovezali su se Radanov i Noko pa je Zvezda serijom 10:0 otišla na 22:14. Seriju crveno-belih prekinuo je Trifunović trojkom, ali su crno-beli nakon toga stali, prenosi Beta.
Zvezda je serijom 20:5 u drugoj deonici stigla do velikih 16 poena prednosti (35:19), nakon čega je usledila pauza koja je trajala više od deset minuta.
Naime, Trifunović je zakucao preko Rita, nakon čega je došlo do koškanja Tomasa i Lojda. Sudije su potom gledale snimak i posle više od deset minuta većanja presudile su da Ritu dosude faul, a Tomasu i Lojdu po nesportsku grešku.
Partizan je od tog trenutka, sa linije za slobodna bacanja, uspeo da prepolovi deficit pa se na veliki odmor otišlo rezultatom 41:34.
Crno-beli su poenima Radovanovića i Jankovića na početku treće četvrtine prišli na samo tri poena zaostatka, ali je Zvezda vrlo brzo odgovorila i ponovo pobegla na deset poena razlike (52:42).
Košarkaši Zvezde su u poslednju deonicu ušli sa sedam poena prednosti (57:50), da bi do kraja meča potpuno kontrolisali dešavanja na terenu, a pitanje pobednika u ovom derbiju rešeno je nakon što Partizan skoro šest minuta nije postigao koš.
Partizan će u narednom kolu dočekati Mornar, dok će crveno-beli sledeće nedelje odigrati dva meča u regionalnom takmičenju – prvo će dočekati Cibonu, a potom će gostovati Budućnosti.
    </div>
    <div id="vesti">
Prebrojani svi glasovi: Evropski tim za Nikšić osvojio 40,4 odsto
PODGORICA – Prema podacima Centra za istraživanje i monitoring (CeMI), na osnovu 100 odsto obrađenih glasova, Evropski tim za Nikšić okupljen oko DPS-a Mila Đukanovića osvojio je 40.4 odsto glasova, odnosno 18 mandata na danas održanim lokalnim izborima u Nikšiću.
Prema tim podacima, koaliciju Za budućnost Nikšića okupljenu oko Demokratskog fronta podržalo je 25,9 odsto birača, što znači da je njoj pripalo 11 mandata, a Mir za našu naciju osvojio je 23,2 odsto glasova, odnosno 10 mandata, javlja Tanjug.
Koalicija Crno na bijelo dobila je 4,5 odsto glasova, a Narodni pokret Miodraga Dake Davidovića 3,3 odsto glasova.
Crno na bijelo i Narodni pokret dobili su po jedan mandat, navode podgoričke Vijesti.
SDP je ispod cenzusa sa 2,6 odsto glasova.

Mandić proglasio pobedu na izborima u Nikšiću: Milo poražen posle 20 godina
NIKŠIĆ – Jedan od lidera Demokratskog fronta Andrija Mandić proglasio je večeras pobedu koalicije „Za budućnost Nikšića” na lokalnim izborima i poručio da je Milo Đukanović posle 20 godina poražen.
On je na konferenciji za novinare, održanoj u sedištu koalicije „Za budućnost Nikšića”, koja je inače okupljena oko DF, rekao da mogu da sa koalicionim partnerima na državnom nivou – trećeplasiranom listom premijera Zdravka Krivokapića i predsednika Skupštine Igora Bečića formiraju lokalnu vlast u Nikšiću.
Kako je rekao, nosilac liste Za budućnost Nikšića Marko Kovačević biće predsednik opštine Nikšić.
„Ovo je velika pobeda koja nadrasta sva očekivanja koju je imao DPS i ljudi iz organizovanog kriminala. Jer su verovali da će pobediti. Valjda su se stekli uslovi da naš mladi Marko bude gradonačelnik. I pored činjenice da su svi bili protiv nas, evo prilike da svaki građanin vidi koliko smo jaki”, rekao je Mandić, prenosi Tanjug.
Mandić je građane zamolio da se raziđu i nastave slavlje u svojim kućama.
Nosilac liste koalicije „Za budućnost Nikšića” Marko Kovačević izjavio je da je današnja pobeda samo mali deo borbe koja se vodi protiv DPS-a 30 godina.
„Čast mi je što sam bio na čelu ove koalicije i ja se ovih ljudi nikad neću odreći. Koalicija Za budućnost Nikšića i njeni konstituenti su jezgro otpora u poslednjih 30 godina. Drago mi je da je naša koalicija zamajac promena u Nikšiću”, rekao je Kovačević.
Tokom izlaganja i Mandića i Kovačevića prekidale su okupljene pristalice koalicije uzvikujući „Milo, lopove”.
Bečić: Proslavite pobedu mirno u svojim domaćinstvima
NIKŠIĆ – Aleksa Bečić, predsednik Skupštine Crne Gore i lider Demokratske Crne Gore, koja je stožer koalicije „Mir je naša nacija” na lokalnim izborima u Nikšiću, pozvao je građane da, kako je naveo, „večerašnju pobedu proslave isključivo mirno i dostojanstveno u svojim domaćinstvima”.
„Građani u svojim kućama, a funkcioneri u partijskim prostorijama. Da pobedi mir i nikšićko dostojanstvo”, naveo je Bečić na Tviteru, javlja Tanjug.

Uprkos policijskom času, građani na ulicama Nikšića i Podgorice
NIKŠIĆ – Iako je u Crnoj Gori večeras u 21 sat počeo policijski čas, građani Nikšića i Podgorice izašli su na ulice kako bi proslavili rezultate na danas održanim lokalnim izborima u tom gradu.
Kako javlja izveštač Tanjuga iz Nikšića, sve je veći broj vozila u auto-koloni koja se kreće tim gradom, a građani pale baklje i mašu srpskim zastavama.
Uprkos tome što je policijski čas stupio na snagu, policija ne reaguje na okupljanje građana.
Pristalice koalicije „Za budućnost Nikšića” ispred staba u centru Nikšića proslavljaju izborne rezultate, a kako javlja izveštač Tanjuga, okupljeni pevaju kosovske pesme i uzvikuju da su pobedili na izborima. Napravljen je i vatromet.
Oko sedišta koalicije primetno je pojačano prisustvo policije, a većina okupljenih ne nosi zaštitne maske niti poštuje mere uvedene zbog sprečavanja koronavirusa.
Na ulicu su izašli i građani Podgorice koji, kako prenosi portal CDM, pevaju crnogorske pesme i nose crnogorske zastave.
Birališta na lokalnim izborima u Nikšiću zatvorena su u 20 sati.
Ranije danas crnogorska policija je apelovala na građane Nikšića, ali i cele Crne Gore, da poštuju epidemiološke mere i da se uzdrže od masovnih okupljanja.
I sve političke partije koje učestvuju na izborima u Nikšiću pozvale su građane da ne izlaze na ulice i da ostanu u svojim kućama nakon zatvaranja birališta.
Inače, u Crnoj Gori je zbog epidemiološke situacije od 21 sat zabranjeno napuštanje objekata stanovanja shodno merama koje je donelo Ministarstvo zdravlja te zemlje.

Zatvorena birališta u Nikšiću, do 19 sati glasalo 80,5 odsto građana
NIKŠIĆ – U 20 sati zatvorena su birališta u Nikšiću, gde su se danas održani lokalni izbori.
Građani tog crnogorskog grada na 138 biračkih mesta mogli su da se odluče za jednu od šest lista.
Opštinska izborna komisija saopštila je da je izlaznost do 19 sati bila 80,5 odsto, dok je CeMi objavio da je izlaznost bila 81,2 odsto.
Kako je rečeno Tanjugu, oko 21 sat se očekuje obraćanje predstavnika koalicije „Za budućnost Nikšića”.
Policija pozvala građane da izbegavaju okupljanja
NIKŠIĆ – Izlaznost do 19 časova na lokalnim izborima u Nikšiću je 80,5 odsto, izjavio je danas predsednik Opštinske izborne komisije Rade Perišić.
Perišić je za „Vijesti” rekao da je u avgustu prošle godine na parlamentarnim izborima izlaznost bila 80,24 odsto.
On je dodao da na današnjim izborima u Nikšiću nije bilo incidenata i istakao da se prvi preliminarni rezultati očekuju oko 24 časa.
Prethodno je Centar za monitoring i istraživanje (CeMI) objavio da je na lokalnim izborima u Nikšiću do 19 časova glasalo je 81,2 odsto birača
Građani Nikšića danas biraju između četiri koalicije i dve partije.
Biračka mesta zatvaraju se u 20 sati.
Sve političke partije koje učestvuju na izborima u Nikšiću pozvale su građane da ne izlaze na ulice i da ostanu u svojim kućama nakon zatvaranja birališta.
Podgoričke „Vijesti” prenele su i da je policija, iz predostrožnosti , blokirala početak Ulice Narodnih heroja, u kojoj se nalazi centralni štab Demokratske partije socijalista, javlja Tanjug.
Crnogorska policija apelovala večeras na građane Nikšića, ali i cele Crne Gore, da poštuju epidemiološke mere i da se uzdrže od masovnih okupljanja.
Policija je pozvala građane da, nakon zatvaranja biračkih mesta ostanu u svojim kućama i da odgovornim ponašanjem doprinesu suzbijanju širenja koronavirusa u interesu svih građana Crne Gore.
U Crnoj Gori je zbog epidemiološke situacije od 21.00 zabranjeno napuštanje objekata stanovanja shodno merama koje je donelo Ministarstvo zdravlja.
Do 17 sati glasalo oko 78 odsto
NIKŠIĆ – Izlaznost na lokalnim izborima u Nikšiću do 17 sati je oko 78 odsto, izjavio je danas predsednik Opštinske izborne komisije (OIK) Rade Perišić.
Centar za monitoring i istraživanje (CEMI) navodi da je do 17 časova glasalo 77,8 odsto birača, javlja Tanjug.
Građani Nikšića danas biraju između četiri koalicije i dve partije.
Biračka mesta zatvaraju se u 20 sati.
Do 15 sati glasalo oko 70 odsto
NIKŠIĆ – Izlaznost na lokalnim izborima u Nikšiću do 15 sati je oko 70 odsto, rekao je danas predsednik Opštinske izborne komisije (OIK) Rade Perišić.
Prema njegovim rečima, samo se na biračkom mestu 118 desio incident, dok je na ostalim biračkim mestima izborni proces tekao regularno, prenose crnogorski mediji.
Posmatrač Centra za monitoring i istraživanje (CEMI) prijavio je da je na biračkom mestu 118 došlo do remećenja reda. On je naveo da je „predstavnik koalicije „Za budućnost Crne Gore”, u prisustvu nosioca te liste oteo od članova Biračkog odbora kutiju za glasanje putem pisma nakon što su je oni „stavili je u auto da bi krenuli ka licima koja treba da glasaju”.
Prema tvrdnjama predstavnika CEMI-ja, kutija je zatim stavljena u automobil predstavnika koalicije.
CEMI navodi da je na tom biračkom mestu registrovano i „veliko prisustvo neidentifikovanih lica” koja su pripadala različitim grupama i da je umalo došlo do sukoba između njih, prenosi Tanjug.
Ta nevladina organizacija dodaje da je glasanje na tom biračkom mestu bilo privremeno prekinuto, a da je policija došla na mesto događaja i posredovala između dve suprostavljene grupe.
„Nakon ovoga incidenta, pojačano je prisutvo uniformisane policije na ulicama Nikšića”, navode iz CEMI-ja.
Građani Nikšića danas biraju između četiri koalicije i dve partije.
Biračka mesta zatvaraju se u 20 sati.

Dodik o „kovid pasošima”: Diskriminacija građana zemalja koje nisu članice EU
BANjALUKA – Srpski član i predsedavajući Predsedništva BiH Milorad Dodik ocenio je kao diskriminatorsku najnoviju odluku EU o obaveznom posedovanju potvrde o vakcinaciji, takozvanom „kovid pasošu” kojim se potvrđuje ne samo da je nosilac dokumenta vakcinisan već i da je za ulazak u EU prihvatljiva isključivo vakcina koju je odobrila Evropska agencija za lekove.
Dodik je rekao Srni da je reč o dodatnoj diskriminaciji ne samo prema državljanima evropskih zemalja koje nisu članice EU već i prema državljanima zemalja članica EU koje su se, u nedostatku pomenutih vakcina, okrenule i drugim proizvođačima.
„Ovakvim pristupom rizikuje se produbljivanje evidentno postojećeg otpora prema vakcinaciji, te se ugrožava njen uspeh u Evropi i svetu, a posledično i sveukupne globalne borbe protiv širenja virusa korona”, istakao je Dodik, preneo je RTRS.
Prema njegovim rečima, uporedo sa zdravstvenim oporavkom građana EU, ali i zemalja koje nisu članice, teče i oporavak privrede.
„Svi navedeni procesi koji su deo 'paketa' globalne borbe protiv širenja epidemije, ali i ublažavanja svih posledica, biće ugroženi ukoliko EU usvoji navedeni predlog na glasanju predviđenom za 17. mart”, dodao je Dodik, prenosi Tanjug.
On je naglasio da je važno pomenuti da će insistiranje na ovakvom pristupu biti dodatni udar na budžet svih osoba koje su eventualno vakcinisane nekom od vakcina koje nemaju odobrenje Evropske agencije za lekove.
„Takođe, svedoci smo da je za Evropsku agenciju za lekove prihvatljiva upravo vakcina koja je deficitarna na tržištu EU, čiji proizvođač, kao i u slučaju BiH, nije u stanju da ispoštuje ugovor i dostavi naručene i unapred plaćene doze”, rekao je Dodik.
On je naglasio da sve navedeno upućuje na nemar i neodgovornost svih onih koji zagovaraju potvrđivanje predloga o kovid pasošu, te očigledno lobiranje koje ide na štetu borbe za očuvanje ljudskih života, očuvanje zdravlja i oporavak privrede.

Crna Gora i Makedonija među 46 zemalja koje traže oslobađanje Navaljnog
PODGORICA – Crna Gora je potpisnica zajedničke izjave Saveta za ljudska prava, kojom se poziva Ruska Federacija na trenutno i bezuslovno puštanje Alekseja Navaljnog i svih osoba nezakonito ili samovoljno lišenih slobode, prenosi portal RTCG pisanje Pobjede.
U izjavi, koju je potpisalo još 45 zemalja, izražava se zabrinutost zbog pogoršanja stanja ljudskih prava i osnovnih sloboda u Ruskoj Federaciji.
„Hapšenje Navaljnog i naknadno izricanje kazne zasnivalo se na prethodnoj presudi koju je Evropski sud za ljudska prava proglasio proizvoljnom i očigledno nerazumnom. To se dogodilo u kontekstu pokušaja da se otruje ovaj ruski državljanin, a da taj događaj još uvek nije pravilno istražen i verodostojno objašnjen”, navedeno je u izjavi koja je potpisana u okviru 46. sednice Saveta za ljudska prava, prenosi Tanjug.
Zemlje potpisnice su zabrinute i zbog velikog broja proizvoljnih hapšenja demonstranata koji su izrazili podršku Navaljnom u mnogim ruskim gradovima.
RTCG navodi da se na spisku država potpisnica nalaze i Severna Makedonija, Albanija, Hrvatska, Francuska, Nemačka, Velika Britanija i SAD.

Zemljotres magnitude 2,9 jutros kod Zenice
ZENICA – Zemljotres magnitude 2,9 stepeni po Rihteru zabeležen je jutros u 5 sati i 10 minuta kod Zenice, javlja Tanjug.
Evropsko-mediteranski seizmološki centar objavio je da je epicentar zemljotresa bio 23 kilometra severno od Zenice, na dubini od osam kilometara.
Nema informacija da je zemljotres izazvao štetu.
    </div>
    <div id="ekonomija">
Loši zajmovi ne prete bankama
Problematični zajmovi nisu pretnja bankarskom sistemu, jer je njihovo učešće u ukupnim kreditima na kraju 2020. iznosilo 3,7 odsto i u odnosu na kraj 2019. niže je za 0,4 procenta, pokazuju podaci Narodne banke (NBS). To je za 18,7 odsto manje u odnosu na jul 2015. godine kada je počela primena Strategije za rešavanje problematičnih kredita.
Očigledno su dva moratorijuma u trajanju od pet meseci zaštitila dužnike i građane i privredu. Pošto se pandemija nastavlja sa svim svojim posledicama nameće se pitanje da li će nivo loših zajmova ostati na tom obimu ili može da dođe do pogoršanja. S obzirom na to da je država preventivno reagovala prošle godine i da je spremila izdašan paket pomoći za ovu sva je prilika da neće dozvoliti da i preduzeća i građani zapadnu u teškoće.
Zoran Grubišić, profesor na Beogradskoj bankarskoj akademiji, kaže da je svaki udeo loših zajmova koji je niži od pet odsto dobar pokazatelj i upućuje na stabilnost bankarskog sektora.
„Posle izbijanja krize 2008. godine udeo problematičnih zajmova povećao se na više od 20 odsto i banke su bile prinuđene da reše taj problem. Bilanse su očistile, ali su sa tim iskustvom opreznije. Logična je posledica da sada pažljivije upravljaju rizikom. Prioritet im je stabilnost, a ne samo zarada i zato traže kvalitetne klijente kojima nude kamatu i nižu od tržišne”, kaže on.
Dodaje da kriza nosi nove rizike, neki sektori su posebno ugroženi, neki su ostali bez posla. Moratorijumi su kupili vreme, ali ipak postoji mogućnost da neko ne vrati zajam. Rizici nisu dramatični, pogotovo ukoliko se ima u vidu i pomoć države.
Prema podacima NBS, ako se poredi četvrto tromesečje 2020. sa krajem prethodnog tromesečja, zabeležen je blagi rast od 0,3 procentna poena kao posledica negativnih efekata pandemije i većih dospeća kredita nakon prestanka drugog moratorijuma na otplatu kredita.
„Imajući u vidu složenost uticaja okolnosti izazvanih virusom korona na građane i privredu, NBS je u decembru 2020. donela dodatne mere koje imaju za cilj da olakšaju izmirivanje obaveza dužnika prema bankama i davaocima finansijskog lizinga koji se suočavaju s teškoćama usled pandemije”, navode iz centralne banke.
U skladu sa donetim merama, banka je u obavezi da dužniku (fizičkom licu, poljoprivredniku, preduzetniku i privrednom društvu), koji usled okolnosti izazvanih epidemijom nije u mogućnosti da izmiruje obaveze ili može imati teškoće u njihovom izmirivanju, na njegov zahtev, odobri olakšicu u otplati obaveza. Olakšice podrazumevaju reprogram i refinansiranje kredita, uz odobravanje grejs-perioda od šest meseci i odgovarajućeg produženja roka otplate, tako da mesečne obaveze dužnika ne budu veće od onih iz plana otplate pre odobravanja olakšica. Tokom grejs-perioda banka obračunava kamatu, pri čemu se dužnik opredeljuje da li će plaćati kamatu tokom trajanja grejs-perioda ili nakon njegovog isteka.

Malinari nezadovoljni radom osiguravajućih kuća, traže pomoć Narodne banke
IVANjICA – Članovi Asocijacije malinara Srbije nisu sklopili ugovore o osiguranju malinjaka nezadovoljni uslovima koje nude osiguravajuća društva, i očekuju pomoć Narodne banke Srbije (NBS), izjavio je za Tanjug predsednik Asocijacije Dobrivoje Radović.
„Nikakav dogovor za sada nije postignut sa osiguravajućim kućama o uslovima osiguranja malinjaka ove godine od mraza, grada i ostalih elementarnih nepogoda. U februaru mesecu krenulo je potpisivanje ugovora prvo za mraz, ne samo na malinu nego na svo voće u Srbiji, i mi smo tu naišli na jedan ogroman problem da se potpisuju ugovori u februaru, a da polisa osiguranja od mraza važi od 4. aprila” rekao je Radović.
Objasnio je da je to jedan od razloga što je do sada manje od jedan odsto članova Asocijacije osigurao svoje malinjake.
On je pohvalio Ministarstvo poljoprivrede koje je izašlo u susret proizvođačima i izmenilo pravilnik po kome su državne refundacije sa polise osiguranja povećane na 70 procenata njihove vrednosti i što je sugerisalo osiguravačima da polise važe do 1. marta.
„Međutim, pojedine osiguravajuće kuće i dalje sklapaju ugovore, iako je mart, sa važenjem od 4. aprila. Mi smo uputili dopis Narodnoj banci i očekujemo sastanak sa guvernerkom da vidimo da li su te inostrane kompanije došle samo da bi uzimale profit do koga im je stalo”, rekao je Radović.
Prvi znak da se ovo dešava, dodaje on dali su članovi Asocijacije iz Leskovca i Ražnja, jer su osiguravači najpre obišli taj kraj zbog toga što tamo ranije počinje period vegetacije
„Kad su nam javili da polisa važi od aprila, mi smo reagovali 10. ili 11. februara, i već 13. smo imali sastanak u Ministarstvu poljoprivrede, koje je uradilo izmenu pravilnika i dalo preporuku da polisa važi od 1. marta. Mislim da je sada vrlo bitan sastanak u NBS-u i da će dosta tih osiguravajućih kuća, koje ne budu radile po pravilniku izgubiti licencu”, smatra Radović.
Naglasio je da problema ima i kada se radi o osiguranju useva od grada i drugih elementarnih nepogoda, jer agenti osiguravača, kaže Radović kasno izlaze ne teren, kada su vlasnici plantaža veće delimično sanirali štetu.
„Što se tiče grada, požara, oluje, imamo isto problem niz godina unazad. Danas prijavite štetu od grada ili oluje, a oni izađu petnaestog ili dvadesetog dana. Vi da biste obradili svoju plantažu, morate primeniti agrotehničke mere, i za tih 15 dana je vratite 20 odsto u prvobitno stanje, ako vam je šteta bila 50 odsto. A oni znajući za to, dolaze tada i kažu navodno imali ste 10 odsto štete ili ispod toga”, tvrdi Radović.
On je ocenio da NBS kao institucija koja nadzire rad osiguravajućih društava treba da reaguje kako se ne bi ponovo dogodilo da mali broj malinara osigura useve uprkos izdašnoj državnoj subvenciji.
„Po pravilniku osiguravač mora da proceni štetu najkasnije petog dana od njenog nastanka, a da se do desetog dana isplati šteta”, napominje predsednik Asocijacije malinara Srbije.
Radović upozorava na još jednu pojavu koja utiče na visinu isplaćene štete u slučaju nepogoda.
On kaže da agenti osiguravajućih društava nude proizvođačima da se u ugovoru navede niža klasa zemlje na kojoj su zasadi malina, kako bi platili manji iznos polise i napominje da to kasnije može znatno umanjiti i visinu odštete ukoliko usevi stradaju u nevremenu.
„Osiguravači pišu da je sedma klasa zemljišta umesto četvrte da bi polisa manje koštala, ali ako se desi nepogoda, procene znatno manju štetu, jer na sedmoj klasi prinosi su manji”, navodi Radović.
Na pitanje zašto malinari pristaju na tu manipulaciju, on odgovara da „ne čitaju svi ugovore”, i da zbog toga Asocijacija mora da upozorava proizvođače i nadležne institucije.
Radović je zaključio da je Ministarstvo uradilo svoj deo posla i apelovao na NBS da i ona pomogne, dodavši kako će u suprotnom Asocijacija da se obrati predsedniku Republike.
    </div>
    <div id="vesti">
Optužnica protiv Miroslava Aleksića do sredine aprila
Miroslavu Miki Aleksiću (68) još jednom je u petak produžen tridesetodnevni pritvor, dva meseca posle hapšenja po prijavama za silovanje i polno uznemiravanje. Istraga je već pri kraju, a učitelju glume stavlja se na teret 19 krivičnih dela na štetu 10 devojaka, i to osam silovanja i 11 slučajeva polnog uznemiravanja.
Sudija za prethodni postupak Višeg suda u Beogradu donela je u petak uveče odluku o produženju pritvora, na predlog Višeg javnog tužilaštva, a kao razlog navedeno je postojanje osobitih okolnosti da bi u kratkom roku mogao da ponovi krivično delo. Uznemirenje javnosti, koje je prilikom produženja pritvora u februaru bilo jedan od razloga, ovoga puta je otpalo.
Aleksić je uhapšen 16. januara ove godine, posle krivične prijave koju je podnela glumica Milena Radulović, a kasnije su se krivičnom gonjenju pridružile glumica Iva Ilinčić i još osam žrtava, koje su bile učenice okrivljenog u školi glume.
Posle prvih mesec dana pritvora, sudija za prethodni postupak je 12. februara donela rešenje kojim je Aleksiću produžen za još 30 dana. Tada je u obrazloženju suda takođe navedeno da postoje osobite okolnosti koje ukazuju da će u kratkom vremenskom periodu ponoviti krivično delo. Pored toga, pritvor je bio produžen i zbog toga što je za silovanje propisana kazna zatvora veća od deset godina, ali i zato što su „način izvršenja krivičnog dela i težina posledice doveli do uznemirenja javnosti koje može ugroziti nesmetano i pravično vođenje krivičnog postupka”.
– Očekujem da istraga bude okončana za mesec dana. Saslušano je deset žrtava, a zatim i svedoci tužilaštva i odbrane. Ukupno je bilo sedam svedoka odbrane, koja je najavljivala da će Aleksić imati više od četiri stotine svedoka. Sledeće nedelje u tužilaštvo treba da stignu i veštačenja žrtava, koje je obavila komisija neuropsihijatara i psihologa. Sve je to urađeno za samo dva meseca od hapšenja – kaže advokat Jugoslav Tintor, koji zastupa sve oštećene u ovom slučaju.
Naglašava da su iskazi oštećenih i svedoka uzeti vrlo detaljno i da je u istrazi prikupljen kvalitetan i obiman materijal.
– Dosta se odmaklo od početka. Čim stignu veštačenja očekujem da tužilaštvo podigne optužnicu. U zakonu se navodi da istraga može trajati najduže šest meseci kada je okrivljeni u pritvoru, ali u konkretnom slučaju ne verujem da će se ići do maksimalnog roka, nego će ova istraga, po svemu sudeći, trajati najduže tri meseca – objašnjava Jugoslav Tintor.
Sudija za prethodni postupak na svakih mesec dana preispituje da li i dalje stoje razlozi za pritvor. Ovaj slučaj izazvao je veliko uznemirenje javnosti, koje ne jenjava, pa se očekuje da ta okolnost bude na listi razloga za još jedno produženje pritvora. Pored toga, Aleksiću se na teret stavlja teži oblik silovanja iz člana 178 stav tri Krivičnog zakonika, koji propisuje kaznu od pet do 15 godina zatvora, jer je nekoliko devojaka koje ga terete bilo maloletno u vreme izvršenja krivičnog dela.
Za sada još nije određeno neuropsihijatrijsko veštačenje okrivljenog Aleksića. Istraga je više puta proširena, a on je na saslušanju u Višem javnom tužilaštvu negirao navode devojaka koje su ga prijavile za silovanje i polno uznemiravanje u periodu od 2008. do 2020. godine.
– On negira optužbe samo načelno, ali još nije izneo svoju odbranu niti pristao da odgovara na postavljena pitanja – dodaje Tintor.
Posle hapšenja Miroslava Aleksića i saslušanja Milene Radulović i Ive Ilinčić, mediji svakodnevno izveštavaju o detaljima ovog slučaja, ali je bilo i mnogo netačnih i izmišljenih informacija. U Srbiji i čitavom regionu mnoge žene su javno, putem medija i društvenih mreža, iznele svoja traumatična iskustva iz prošlosti. Deo javnosti podržao je hrabrost žrtava, uz osudu okrivljenog, dok je deo postavio pitanje zašto se na prijavu čekalo više godina i da li sud može utvrditi istinu bez materijalnih dokaza.
Stručnjaci su ukazali da izjave oštećenih i svedoka mogu biti dovoljan dokaz, ali da se mora uvažiti i pravo okrivljenog na odbranu i voditi računa o poštovanju pretpostavke nevinosti.
Ukoliko dođe do podizanja optužnice, na suđenju će najpre biti data reč okrivljenom koji može da iznese svoju odbranu, a zatim će žrtve ponovo biti saslušane. Advokat Tintor je ranije za naš list rekao da su one spremne na suočenje sa Aleksićem. Ako sud na glavnom pretresu bude doneo odluku o dokaznoj radnji suočenja, one će biti u situaciji da mu se direktno obrate, kao i on njima. Postoji, međutim, velika verovatnoća da ovo suđenje bude zatvoreno za javnost, zbog prirode krivičnih dela, kao i zbog činjenice da je jedna od žrtava maloletna.
Kako saznajemo, neke od njih imaće mogućnost da svoje iskaze daju u posebnoj kabini za svedoke u Višem sudu u Beogradu, koja je vizuelno i zvučno povezana sa sudnicom. Sud će pozvati i svedoke i veštake, a da li će biti iznenađenja u dokaznom postupku – ostaje da se vidi.

Zimovanje stiže na naplatu
Jak udar virusa korona nije zaobišao ni Kragujevac, pa se lekari svakodnevno bore za život više stotina građana. Od početka pandemije u Šumadiji je kovid 19 dobilo oko 30.000 osoba, a u ovom talasu najugroženiji su radno aktivno stanovništvo od 25 do 45 godina, srednjoškolci i studenti. U kućnoj izolaciji nalazi se oko 5.500 osoba.
U razgovoru za „Politiku” profesor dr Predrag Sazdanović, vršilac dužnosti direktora Kliničkog centra Kragujevac, kaže da bi broj obolelih bio znatno veći da nije krenulo masovno pelcovanje protiv virusa korona. „Vakcinacija je pomogla jer Bog sveti zna šta bi bilo da nismo imali vakcine. Prvu dozu dobilo je više od 38.000 Kragujevčana. To je oko 25 odsto odrasle populacije. Najviše je dato kineskih, tri četvrtine od svih doza. Naša procena je da bismo, da nije bilo vakcinacije, imali između 350 i 370 obolelih koje bismo morali da hospitalizujemo u našem Kliničkom centru”, otkriva dr Sazdanović.
Koliko se obolelih od kovida nalazi na lečenju u KC Kragujevac?
Trenutno u bolnici imamo 220 pacijenata, sa ozbiljnim upalama pluća i komplikacijama. Čak 200 osoba mora da dobija visok protok kiseonika. Trećina bolesnika je na intenzivnoj nezi, na invazivnoj ili neinvazivnoj ventilaciji. To je takozvana mehanička potpora za pacijente. Takvu situaciju nismo imali ni u decembru, kada se beležio veliki broj obolelih od korone. Dobro smo se pripremili za ovaj udar i obezbedili smo dosta mesta za one kojima je neophodno primanje kiseonika.
Osmislili ste i dnevne bolnice za obolele?
Muka nas je na to naterala. Tu dolaze pacijenti kojima nije potrebno primanje kiseonika. Oni dobiju neophodnu terapiju i odlaze na kućno lečenje. Na svakih dva do tri dana dolaze na kontrole, urade im se laboratorijske analize, gledamo da li je potrebno da im se propiše antikoagulantna terapija. Uključujemo po potrebi i infuziju. Ako treba daje se i terapija „favipiravirom”, koja se pokazala odličnom ako se propiše pacijentima u prva četiri dana od početka bolesti. Ali, kada dođu zaraženi gde je prošlo deset dana od kada je bolest napredovala, mi se hvatamo za glavu. Kod njih je stanje teže. Imamo oko 120, 130 pregleda u Klinici za infektivne bolesti za 24 sata, a opasno je što su dve trećine prvi pregledi. To je znak da se epidemija virusa korona usložnjava.
Da li to znači da je u Kragujevcu situacija sa kovidom teška kao što je slučaj u Beogradu?
Ako se porede Beograd i Kragujevac i ako imamo na umu da je prestonica deset puta veća od Kragujevca, onda je shodno broju stanovnika situacija sa koronom ista. Jer, u Beogradu se dnevno beleži po 1.300 obolelih, a kod nas 130. Ali, cela Srbija ima slične probleme. Tako je i u Kraljevu, Užicu, Čačku, a Niš i Vranje su posebno „proklizali”.
Mislite li da je sada teže zbog mutiranih varijanti virusa koje su se pojavile?
Mi ne znamo koji soj virusa vlada i besmisleno je o tome govoriti u trenutku kada imamo pacijente sa ovako ozbiljnim kliničkim slikama. Zbrinjavamo sve kojima je neophodna pomoć. Da bismo tačno znali koji je soj prisutan kod svakog pacijenta, morale bi da se rade posebne analize. Ali, primetili smo da je sada zaražavanje mnogo brže među mladima. U Kragujevcu nije bilo nekih mega-žurki kao što je beleženo u Beogradu, jer smo to na vreme sprečili. Međutim, imamo povećanje broja obolelih među decom u srednjim školama i višim razredima osnovnih škola. Kod njih bolest prođe lagano, ali ne i kod njihovih roditelja, baka i deka. Mi to zovemo horizontalno širenje virusa u okviru porodice.
Zbog čega se dogodilo tako naglo povećanje broja zaraženih?
Sada stižu na naplatu odlasci na turističke destinacije, u banje i na planine. To će da nas prati sigurno čitav mart, a verovatno i polovinu aprila. Sve je počelo četiri, pet dana posle obeležavanja Sretenja. Imali smo slučaj mladog čoveka od 40 godina, koji je za jedan dan završio na respiratoru. Nema pravila. Bake i deke od 80 godina preguraju krizu i odu kući, a zato neko od 40 ili 50 godina dobije tako tešku upalu pluća da jednostavno ne znamo šta da radimo. Imuni odgovor osobe na virus je individualna stvar. Na mnogo šta apsolutno utiče genetika.
Dešava se i da građani ne znaju kada je pravi trenutak da odu kod lekara kada je reč o kovidu. Nekada im kažu da su došli prerano, a nekada da je prekasno. Kada je pravi momenat za odlazak kod lekara?
Nema tu preranog trenutka. Čim neko dobije povišenu temperaturu, bol u zglobovima, simptome slične gripu treba da ode kod doktora. Šta ima da čeka? Dobro je što Šumadinci imaju neku kulturu straha, pa odmah odlaze kod lekara kada su bolesni. Suština je u brzom javljanju i u davanju terapija. Ko ima povišenu temperaturu nema šta da traži kod izabranog doktora već mora da ide pravo u ATD ambulantu. Tu ih bude po 500, 600 dnevno.
Koliko se zbog toga menja način rada Kliničkog centra?
Otvorili smo treću intenzivnu negu za zaražene od korone. Zbog povećanog broja kovid pacijenata, moraćemo polako da redukujemo operativne programe za obolele od drugih bolesti. Jednostavno, nemamo anesteziologe i anestetičare koji bi to radili jer su svi preusmereni za kovid pacijente u intenzivnoj nezi.
Šta treba da se uradi kako bi se situacija sa koronom poboljšala?
U ovom trenutku pandemije neophodno je pridržavanje propisanih mera. Zna se koje su epidemijske mere i tu priče nema. Sve ostalo je palijativa. Ne mogu da shvatim održavanje koncerta grupe „Crvena jabuka” u Beogradu. To je ludilo. Nije normalno da se tako nešto dozvolilo. Pa zar neko mora da ide da sluša tu grupu usred pandemije? I kako je mogao da bude pušten koncert u ovom trenutku? Kada sam video tu vest u prvom momentu sam pomislio da je reč o šali. A kada sam shvatio da je istina ostao sam zapanjen.
Koliko je važno da što više građana dobije cepivo protiv virusa korona?
U životu svako ima pravo na izbor. Država je obezbedila dovoljan broj vakcina protiv kovida. Ona donosi slobodu i vraćanje u normalnost. Vakcine pomažu, ali da li će to neko da shvati ili ne zavisi od njih. Treba verovati medicini zasnovanoj na činjenicama, a ne na glupostima. Imamo u rukama nešto što je dokazano i priznato, a to je vakcina. Ona spasava od zaražavanja, a ako osoba oboli neće imati tešku kliničku sliku. Imamo primer porodice koja je obolela od kovida, i to muž, žena i tašta. On je dobio prvu dozu kineske vakcine i zarazio se, ali je posle dva dana otišao kući. A njegova žena i tašta, koje nisu vakcinisane, još su u bolnici sa teškim pneumonijama.
Neki ljudi smatraju da se ne treba pelcovati jer vide osobe koje su uprkos vakcinaciji obolele, što govori i taj primer.
Bitno je da se posle dve doze cepiva dozvoli imunološkom sistemu da napravi imuni odgovor minimum 15 dana. Tek onda možemo da pričamo o odbrani od virusa. Treba imati na umu da od 100 ljudi koji prime vakcinu, pet neće razviti imunološki odgovor. Ali ostali su zaštićeni. Cepivo je zapravo sloboda. Kad bi se vakcinisalo četiri i po miliona ljudi, niko više ne bi morao da nosi masku i mogli bi da sede po kafanama, planirajući letovanje.
Smatrate li da bi uvođenje kovid pasoša ili mogućnost vakcinisanima da idu na koncerte i u pozorište privolelo više ljudi da prime cepivo?
To ne mogu da komentarišem. To je vrlo osetljiva tema. Tu je reč o ograničavanju ljudskih sloboda. Mislim da je svest ljudi ključna stvar.
Ali dešava se da ljudi pitaju neke lekare da li da se vakcinišu i da im oni govore da to ne treba da rade. Zato su ljudi zbunjeni.
U našem Kliničkom centru radi više od 600 doktora. Sigurno oko 20 odsto njih ne veruje u vakcinu zato što slušaju razne informacije. Mi smo vakcinisali oko 1.100 zaposlenih. Jedna analiza je pokazala da smo imali oko 700 zaposlenih koji su preležali kovid i da je jedan lekar, nažalost, preminuo. U ovom talasu, međutim, mi imamo svega 12 do 15 ljudi koji su zaraženi. To je znak da cepivo pomaže. U decembru smo se hvatali za glavu jer je bilo pozitivno oko 180 zaposlenih.
A kako građani mogu da znaju koja je vakcina najbolja za njih?
Svaka koja je registrovana je dobra. Treba izabrati prvu koje je dostupna.
Da li vi kao ginekolog savetujete trudnicama i ženama koje planiraju trudnoću da se vakcinišu?
Stav je da su vakcine bezbedne. I trudnice treba pelcovati. Besmisleno se podigla fama oko svega toga, kao i tvrdnja da vakcine izazivaju sterilitet. Izuzetno je važno da ljudi prate ko nešto kaže, a ne šta kaže.
Povratak u normalan život
Kada možemo da očekujemo da će korona proći i da ćemo se vratiti u „normalni” život?
Nema tu nikakvih tajni. Ukoliko u drugoj polovini maja budemo imali dovoljan broj vakcinisanih osoba, četiri i po miliona ljudi prvom i oko tri miliona drugom dozom cepiva, i ako tu ubrojimo i one koje su preležali virus, onda smo stvorili kolektivni imunitet. Onda možemo da govorimo o povratku u normalni život.
Lekarima pare ne znače ništa
Kako zdravstveni radnici izdržavaju da godinu dana rade u najtežim uslovima?
Jedva čekaju da sve ovo prođe. Čekaju trenutak da mogu malo da odahnu, da odu na odmore na koje dugo nisu bili. Pa evo ja sam za godinu i po dana iskoristio svega četiri dana odmora. Ali, mi ne kukamo. Radimo i ćutimo. Ipak, mislim da će kada ovo sve jednog dana prođe, ostaviti ozbiljne posledice na ljude koji rade u kovid sistemu. Jer nije lako kada se za nekog pacijenta borite po 15 dana kako bi mogao da diše i on na kraju umre. To su strašne traume. Zdravstveni radnici se vezuju za pacijente. Držimo im ponekad motivacione govore sa željom da izdrže sve ovo. A oni kažu da im više ni pare koje dobijaju ne znače ništa jer nemaju gde da ih potroše. Nadaju se da će brzo da se vrate uobičajenom lečenju građana.

Kon: Mere uvedene za vikend nisu dovoljne, moraće da budu pooštrene
Epidemiolog Predrag Kon izjavio je da je danas na konsultacijama medicinskog dela Kriznog štaba s premijerkom Anom Brnabić struka ostala pri stavu da epidemiološke mere moraju da budu pooštrene, a da će o tome kakve će biti biće odlučeno sutra ili narednih dana.
On je za TV N1 ponovio da mere uvedene za vikend nisu bile dovoljne da se stopa zaraze smanji i da je medicinski deo Kriznog štaba govorio da one nisu dovoljne i da su kozmetičke.
Naveo je da minimum za „zatvaranje”, odnosno vreme tokom kojeg treba da se smanje kontakti, kako bi došlo do smanjenja broja zaraženih, sada nije više 10 dana, nego 14 dana.
„To je minimum vremena koje će biti potrebno da se spusti aktivnost virusa”, rekao je Kon, javlja Tanjug.
Smatra da moraju da se sprovedu oštre mere kako bi se sprečilo dalje širenje virusa.
Kon je naveo da današnje konsultacije s premijerkom protekle u konstruktivnoj atmosferi i naveo da je medicinski deo Kriznog štaba ostao na svojim pozicijama, zbog činjenice da se epidemiološka situacija pogoršava, i pored vakcinacije.
Mediji prenose, posle konsultacija Brnabićeve sa članovima medicinskog dela Kriznog štaba, da će sastanak Kriznog štaba biti održan sutra i da će se tada znati koje će biti to nove restriktivne mere.
Kon, međutim, kaže, da nikakav poziv za sastanak nije dobio.
„Kad će te mere biti sprovedene, ostavljamo da vidimo i čekamo, nismo dobili za sutra poziv za sastanak”, rekao je Kon.

U Srbiji dato dva miliona doza vakcina
Premijerka Srbije Ana Brnabić izjavila je večeras da je Srbija stigla do 2.000.000 vakcinacija i dodala da je to veliki korak u pravom smeru.
Ona je na svom Tviteru istakla da će vakcinacija i poštovanje epidemioloških mera dovesti do konačne pobede nad koronavirusom.
„Danas smo stigli do 2.000.000 vakcinacija. Ovo je zajednički uspeh svih nas – lične odgovornosti građana i sposobnosti države da nabavi vakcine i sprovede masovnu imunizaciju. Moramo biti svesni da ovo nikako nije kraj, već veliki korak u pravom smeru. Nošenje maski i držanje distance i dalje su obavezni”, napisala je Ana Brnabić, prenosi Tanjug.

Ubistva iz osvete, političkih ili ideoloških razloga
Od oslobođenja od Turaka pa do početka 21. veka društveni život u Srbiji bio je obeležen žestokim političkim obračunima. Neverovatno je da nije postojao skoro nijedan značajniji vladar u novijoj istoriji Srbije, od Karađorđa pa do početka 21. veka, da nije bio ubijen, hapšen ili osuđen na zatvorsku kaznu ili bar neko vreme bio u emigraciji ili progonstvu. U Srbiji se tokom dva veka ubijalo iz osvete, političkih i ideoloških razloga.
1817. UBISTVO KARAĐORĐA
Događaj koji je obeležio prvu polovinu 19. veka bilo je ubistvo vožda Karađorđa Petrovića. Ubistvo se odigralo u Radovanjskom lugu na dan Svetog arhangela Gavrila, 26. jula 1817. godine. Organizator je po nalogu Miloša Obrenovića njegov kum Vujica Vulićević, a izvršilac Nikola Novaković, čijeg je brata Karađorđe ubio tokom ustanka zbog kukavičluka u boju na Deligradu. Miloš je proveo noć na kolenima pred odsečenom glavom, postavljenom u tanjir na visokom tronošcu pred upaljenim kandilom, neprestano ponavljajući: „Oprosti, kume Đorđe! Oprosti, gospodaru!” Glava je sutradan otišla Marašli Ali-paši u Beogradsku tvrđavu.
1868. UBISTVO KNEZA MIHAILA OBRENOVIĆA
Protiv Mihaila Obrenovića je sklopljena zavera dinastičkih protivnika i ljudi sa ličnim razlozima za osvetu sa ciljem da se ubije. Glavni organizatori i izvršioci bili su imućni trgovci braća Radovanović. Dana 29. maja 1868, oko pet časova po podne, knez Mihailo je krenuo kočijama do Košutnjaka. U parku na Košutnjaku pojavili su se Pavle i Kosta Radovanović u svečanim crnim odelima, s cilindrima na glavama i uperenim pištoljima u pravcu kneževe kočije. Na suđenju je Kosta izjavio da nije želo ubiti nikog drugog već samo kneza. Knez Mihailo je ubijen sa tri hica, a takođe je stradala i Anka Konstantinović koja je svojim telom pokušala da zaštiti kneza za vreme pucnjave, dok je Svetozar Garašanin ranjen pao sa konja i onesvestio se.
1871–1899. POKUŠAJI ATENTATA NA KRALjA MILANA OBRENOVIĆA
Na Milana Obrenovića pokušano je više atentata. Tokom posete 1871. Smederevu, knez Milan je propao kroz klozetske daske i umalo se udavio u septičkoj jami, a samo tri meseca ranije eksplodirala je bomba na Terazijama neposredno pred njegovo prolazak kočijama. U jesen 1882. na ulazu u Sabornu crkvu u Beogradu beleži se Ilkin atentat. Ona  je iz osvete zbog osude na smrt svog supruga oficira Jevrema Markovića (brat Svetozara Markovića) posle učešća u Topolskoj buni spremala ovo ubistvo. Ilka je osuđena na smrt pa pomilovana, ali je kasnije zadavljena u požarevačkom zatvoru. Ivanjdanski atentat je takođe neuspeli pokušaj bivšeg vatrogasca Đure Kneževića da 24. juna 1899. oko 18 časova, nedaleko od Kalemegdana,  ubije kralja Milana Obrenovića, tada komandanta Aktivne komande vojske. Njegova pozadina nije dovoljno rasvetljena.

Ivan Stambolić za skupštinskom govornicom (Fotodokumentacija „Politike”)
1903. MAJSKI PREVRAT
Ubistvo kralja Aleksandra Obrenovića i kraljice Drage „otvorilo” je kobni dvadeseti vek. Desilo se u noći između 28. maja i 29. maja 1903. godine (po starom kalendaru), baš na isti dan kada je 35 godina ranije ubijen knez Mihailo Obrenović u Košutnjaku. Zaverenici, sa poručnikom Dragutinom Dimitrijevićem Apisom na čelu, osnovali su tajnu vojnu organizaciju „Ujedinjenje ili smrt”, poznatu još po neformalnom imenu „Crna ruka”. Nezadovoljni spoljnom i unutrašnjom politikom a pre svega kraljevom ženidbom Dragom Mašin, oficiri su raspoređeni u pet grupa noću prodrli u dvor. Tek pred zoru pronašli su tajno skrovište gde se bračni par krio. Potom su tela kasapljena sabljama i bajonetima i bačena sa terase u dvorište. Ubijeni su i predsednik vlade Dimitrije Cincar-Marković i ministar vojni general Milovan Pavlović.
1921. POKUŠAJ UBISTVA KRALjA ALEKSANDRA I UBISTVO MILORADA DRAŠKOVIĆA
Posle uspeha na opštinskim izborima u Beogradu i nakon uredbe da se poništi odluka o preuzimanju uprave u Beogradu (avgust 1920) od strane KPJ, vlada decembra 1920. donosi Obznanu, kojom je zabranila svaku komunističku aktivnost pod izgovorom da KPJ „priprema prevrat u državi”. Kao odmazda usledili su pokušaj atentata na regenta Aleksandra 28. juna 1921, koji su organizovali Spasoje Stejić i pripadnici vojvođanske organizacije, uz znanje komunističke. Ranjeno je desetak osoba.
Ministar unutrašnjih poslova Milorad Drašković, posle ranije neuspelog pokušaja ubistva ispred kafane „Kolarac” u Beogradu, ubijen je 21. jula 1921. u Delnicama od komuniste Alije Alijagića iz ogranka „Crvene pravde”. Tako je KPJ formalno postala ilegalna i progonjena. Već 4. avgusta 1921. poništeni su mandati svih poslanika, a njih devet je uhapšeno zbog učešća u atentatu na regenta.
1928. UBISTVO STJEPANA I PAVLA RADIĆA
Sukobi na liniji Srbi–Hrvati u Kraljevini SHS kulminirali su nakon jedne žustre rasprave u Skupštini radikalskog poslanika Puniše Račića i poslanika HSS-a 20. juna 1928. Račić je nakon žustre verbalne rasprave u zgradi parlamenta ubio poslanike Hrvatske seljačke stranke Pavla Radića i Đuru Basaričeka i teško ranio Stjepana Radića, koji je umro od posledica ranjavanja 8. avgusta 1928. godine, i lakše ranio Ivana Pernara i Ivana Granđu.
1934. UBISTVO KRALjA ALEKSANDRA U MARSELjU
Posle više neuspelih atentata na kralja Aleksandra Prvog Karađorđevića, 9. oktobra 1934. godine, prilikom zvanične posete Francuskoj, u Marselju, ispred palate Burze atentator Vlado Černozemski, pripadnik VMRO-a, usmrtio je kralja Aleksandra sa četiri metka, a jednim je lakše ranio francuskog ministra inostranih poslova Luja Bartua, koji je usled neadekvatne medicinske pomoći iskrvario i umro. Na atentatu su sarađivali ustaše i VMRO, koji su želeli da otcepe Hrvatsku i Makedoniju od Kraljevine Jugoslavije. U atentat su bile umešane i pojedine strane sile, u prvom redu Musolinijeva Italija, koja je imala teritorijalne pretenzije ka Jugoslaviji.

Atentator Vlado Černozemski skače na kola i ubija kralja Aleksandra u Marselju, 9. oktobra 1934. u 16 sati i 20 minuta (Foto Vikipedija)
1948–1977. POKUŠAJI ATENTATA NA JOSIPA BROZA TITA
Tokom dugogodišnje vladavine J. B. Tita i komunističke partije, govorilo se kako je Staljin pokušao više puta da zavrbuje nekog da ubije Tita, ali za to nema potvrde. Ekstremna politička emigracija, mahom hrvatska, izvršila je više uspešnih atentata, ali uglavnom na jugoslovenske ambasadore, poput ubistva Vladimira Rolovića u Švedskoj 1971. Što se tiče srpske emigracije, ona tome nije bila vična, a beleži se pomalo neverovatan plan i pokušaj srpskog emigranta Nikole Kavaje. On je smislio da otetim avionom udari u zgradu sedišta CK na Ušću u Beogradu i na taj način šokira svetsku javnost. U tom pokušaju je osujećen, stradao je jedan američki policajac pa je završio u zatvoru.
1999–2000. UBISTVO IVANA STAMBOLIĆA I POKUŠAJI UBISTVA VUKA DRAŠKOVIĆA
Bivši predsednik Predsedništva SR Srbije Ivan Stambolić bio je politički mentor Slobodana Miloševića i velikim delom je zaslužan za njegov uspon na vlast. Nakon razlaza sa Miloševićem zbog nacionalizma, krajem osamdesetih, postaje jedan od njegovih najvećih suparnika. Uoči saveznih izbora 2000. godine pominjalo se da bi Stambolić mogao da istupi kao protivkandidat Miloševiću za predsednika SRJ. Dana 25. avgusta 2000. godine otet je u Košutnjaku od strane pripadnika Jedinice za specijalne operacije MUP-a Srbije. Odvezen je na Frušku goru gde je ubijen metkom u potiljak i zatrpan krečom u već iskopanoj jami.
Prvi pokušaj ubistva opozicionog lidera Vuka Draškovića bio je 3. oktobra 1999. godine. Grupa pripadnika SPO-a uputila se na izlet ka Ravnoj gori, kraj Valjeva. Kolona se kretala u tri vozila. Na njih je poslat kamion tajne policije natovaren peskom, koji je trebalo da izazove smrtonosni udes. Međutim, prisebnošću vozača Drašković je preživo, ali su zato ubijeni vozač i trojica telohranitelja. Drugi put je pokušano ubistvo u Budvi 21. juna 2000. godine. Iz neposredne blizine pucano je na njega, ali ga je metak samo okrznuo. Organizatori i izvršioci bili su čelnici i pripadnici Službe državne bezbednosti Srbije i Jedinica za specijalne operacije – „crvene beretke”.
2003. UBISTVO  ZORANA ĐINĐIĆA
Ubistvo premijera Srbije Zorana Đinđića od strane pripadnika zemunskog klana i Jedinice za specijalne operacije „otvorilo” je 21. vek kao što je „Majski prevrat” otvorio 20. Nakon nekoliko pokušaja da se ubije sačekušama na Bubanj potoku, ispred Narodne skupštine, ispred hale Limes (kada je čak bio uhapšen jedan od učesnika), Zoran Đinđić je ubijen hicem iz snajpera na ulazu u Vladu Srbije. Organizator je bio Milorad Ulemek Legija, a ubistvo je izvršio Zvezdan Jovanović uz asistenciju više pripadnika JSO i zemunskog klana. Neposredan motiv bili su osvajanje zakona o osnivanju specijalnog suda i najava borbe protiv organizovanog kriminala, kojim bi došili pod udar pripadnici zemunskog klana. Politička pozadina ovog ubistva nije sudski rasvetljena.

Preminuo Albert Andijev, Rus koji se borio za Srbiju
Albert Andijev, ruski dobrovoljac koji se borio u redovima Vojske Jugoslavije na Kosmetu u vreme NATO agresije, preminuo je u kovid bolnici u Batajnici od posledica zaraze virusom korona, javljaju mediji.
Andijev, poreklom iz Južne Osetije, priključio se srpskim borcima u odbrani zemlje. Raspoređen je u herojsku 549. motorizovanu brigadu, koja je branila granicu prema Albaniji i Makedoniji, ali se i borila se protiv tzv. OVK u dubini Kosova i Metohije. Bio je snajperista i ranjen kod Suve Reke 5. maja te ratne 1999. godine.
– Pogođen sam u oko... Munjevito sam razmišljao. Snajper sam prebacio na drugo rame, jezikom sam obrisao nišan od krvi i nastavio da pucam. Osetio sam da gubim svest, nekako sam se podigao a tada sam dobio i drugi metak u ruku. Saborci su me brzo stavili na šatorska krila i odneli u pozadinu – ispričao je Andijev jednom prilikom.
Lečen je u Prištini i u Beogradu, na VMA. Iako su posledice ranjavanja bile teške, ostao je invalid, on se pre kraja rata svojevoljno vratio među svoje saborce na Kosmetu. Kao i i ostalima, i njemu je teško pala politička odluka o povlačenju Vojske Jugoslavije iz južne pokrajine Srbije.
Posle rata ostao je da živi u Srbiji, u Vlasotincu. Oženio se i dobio sina Lazara a njegova porodica se nekoliko godina kasnije preselila u Beograd.

Nova crkva u Užicu posle 177 godina
Užice – Nakon tri i po godine gradnje uskoro oživljava prva nova crkva u Užicu, izgrađena posle 177 godina. Na Vakrs počinju bogosluženja u novosagrađenoj Crkvi Pokrova Presvete Bogorodice u užičkom naselju Krčagovo. Hramu osobene lepote, svetilištu za ponos ovog dela grada.
Užice odavno ima dve crkve: starija, posvećena Svetom Marku, oživela je pre tri stoleća u naselju Carina, a veća zidana u centru varoši, posvećena Svetom Đorđu, osveštana je 1844. godine. Još od tada se čeka da u ovom gradu, koji se potom višestruko uvećao i proširio, bude podignut novi crkveni hram.
Najpre je izabrano mesto na jednom uzvišenju Krčagova, gde je lokalna samouprava obezbedila plac za ovu namenu. Prostor crkvenog kompleksa zahvata oko 40 ari. Tu je napravljena crkva visoka 17 metara (zvonik kad bude završen biće metar viši od nje).
– Ovaj bogougodan poduhvat ostvaruje se uz veliku pomoć grada i države, posebno zalaganjem predsednika odbora za gradnju crkve ministra Nikole Selakovića i njegovih saradnika. Pomogli su i mnogi privrednici, donatori, dobri ljudi, za kratko vreme mnogo je urađeno – kaže za naš list sveštenik Ivan Despić, protojerej stavrofor užičke crkve zadužen za poslove oko novog hrama, pa opisuje tok gradnje:
– Kamen temeljac za ovu crkvu, koja je božji blagoslov ne samo naselja Krčagovo nego i celog grada, postavljen je u 2017. godini, da bi u sledećoj hram bio sagrađen do krova. Tokom 2019. godine crkva je omalterisana i ugrađena joj je stolarija, počela je ugradnja kamenih elemenata i postavljanje bakarnog krova. U prošloj godini završena je spolja i omalterisana iznutra, urađene su elektroinstalacije, a počela je izgradnja zvonika i pomoćnih prostorija (za crkvenu suvenirnicu, gorionik za paljenje sveća, toalete). U ovoj godini izgletovani su unutrašnji zidovi crkve.
Mada nije opremljena do kraja i preostaje još poslova (podovi, ikonostas, freske), odlučeno je da bogosluženja u Crkvi Pokrova Presvete Bogorodice počnu ove godine na Vaskrs.
– To će, naravno, biti značajan dan. U gradu Užicu do sada su služene dve liturgije, a ovim počinje da se formira još jedna crkvena zajednica koja će takođe služiti liturgiju. Sve nam je tokom gradnje išlo naruku, proteklo bez teškoća, čega ne bi bilo bez pomoći s neba i bez blagoslova Presvete Bogorodice – zaključuje sveštenik Despić.

Patrijarh Porfirije u Pećkoj patrijaršiji
Srpski patrijarh Porfirije otputovao je danas u Pećku patrijaršiju, gde će provesti prva tri dana Uskršnjeg posta, saopštila je Srpska pravoslavna crkva.
Pravoslavni vernici sutra počinju veliki i najstroži post, koji će trajati sve do Uskrsa, odnosno 48 dana.
Uskršnji post je najznačajniji post za pravoslavne hrišćane i predstavlja pripremu za najveći hrišćanski praznik Uskrs, koji ove godine pada 2. maja, prenosi Tanjug.
SPC u saopštenju podseća da se prva tri dana Uskršnjeg posta, koja se nazivaju Trimirje, provode u molitvenom tihovanju, uz uzdržavanje od bilo koje hrane i pića.

Najveći broj vakcinisanih se neće razboleti
Nijedna država ne može da donese mere koje će biti toliko efikasne da spreče masovno zaražavanje ako se svaki pojedinac ne ponaša odgovorno i savesno, izjavila je danas ministarka za rad, zapošljavanje, boračka i socijalna pitanja i članica Kriznog štaba Darija Kisić Tepavčević.
Ona je gostujući u emisiji Uranak na K1 televiziji, rekla da svako sam za sebe mora da ograniči svoje kretanje i smanji rizik.
„Nema idealne mere. Mogli bi normalno ili relativno normalno da živimo kada bi se svi pridržavali preventivnih mera”, naglasila je Kisić Tepavčević.
Povodom nedavnog muzičkog koncerta u Kombanik dvorani, ocenila je da je tu zloupotrebljena činjenica da kulturne manifestacije, kao što su pozorišne predstave i slične, mogu da se održavaju pod određenim pravilima.
„Koncert nije kulturna manifestacija. To nije smelo da se održi, tim pre što je pevanje veoma rizično za prenos kapljica kojima se virus širi”, rekla je ministarka.
Na pitanje da li je opravdano zatvaranje na 10 dana ili dve nedelje, kakvih stavova ima, odgovorila je da bi to moglo smanjiti zaražavanje i opterećenost zdravstvenog sistema i zdravstvenih radnika.
Ona je, međutim, dodala da se, ako se zatvaranje doživi kao zatvor gde će se samo odbrojavati dani a posle se ponašati, kako je rekla, kao pušteni sa lanca, onda ništa ne bi uradilo, već bi se samo odložila izloženost zarazi.
Zatvaranje bi, prema njenim rečima, imalo smisla jedino ako bi se ti dani iskoristili da se što veći broj ljudi vakciniše i tako smanji rizik od zaraze i njenog prenošenja.
Kisić Tepavčević je ukazala da efekti vakcinacije već počinju da se vide i da će biti sve izrazitiji.
U tom smislu je navela da na osnovu jučerašnjih podataka u svetu više 90 odsto svih hospitalizovanih nisu vakcinisani.
„Biće sve veća razlika između vakcinisanih i onih drugih, kako bude odmicalo vreme, jer ćemo imati sve veći broj ljudi gde je prošao kritični vremenski period posle primanja druge doze, kada većina stiče imunitet”, navela je Kisić Tepavčević, javlja Tanjug.
Rekla je da je i u Srbiji i u drugim zemljama bilo zaražavanja vakcinisanih osoba, a učestalost te pojave ja zavisila od vrste vakcine i koliko je vremena potrebno da se stvori optimalna količina imuniteta nakon druge doze.
„I u Izraelu, kao odličnom primeru za imunizaciju, većina vakcinisanih se zarazila između prve i druge doze ili su simptome imali 10 odnosno 14 dana nakon primanja druge doze”, rekal je ministarka.
Ona je pozvala ljude da se vakcinišu u što većem broju i ocenila da se oni koji to još nisu uradili, ponašaju tako zato što oklevaju a ne zato što odbijaju vakcinaciju.
A povodom najava iz Evropske unije da će kovid pašoše dobijati samo oni koji se vakcinišu vakcinama odobrenim u EU, Kisić Tepavčević je rekla da su sve vakcine dobre i da ne treba da povod za vakcinisanje bude putovanje, već da glavni povod treba da bude zaštita sebe i svoje okoline.
Navela je da u najvećem broju slučajeva vakcina štiti od teških kliničkih slika i hospitalizacije.
„Ako vakcinisana osoba dođe u kontakt sa obolelom osobom, ona u najvećem broju slučajeva neće oboleti. A kada je reč o tome da li može da prenese virus ako ima asimptomatsku ili blažu formu bolesti, još se pretpostavlja da može, mada je to mnogo manje nego kada su u pitanju nevakcinisani”, objasnila je ona.
Dodala je i da se najveći broj vakcinisanih neće razboleti a ogroman deo, njih više od 95 odsto, neće imati kliničku sliku koja će zahtevati hospitalizaciju.
Na pitanje koliko ljudi bi trebalo da se vakciniše kako bi se stekao kolektivni imunitet, odgovorila je da je to nezahvalno predviđati.
Prvobitna procena je, kaže, bila da je procenat od 70 taj koji bi sprečio epidemijsko širenje bolesti a da će sada, kada se pojavljuju sve virulentniji sojevi, to možda biti i više.
„Pretpostavlja se da je za nas kritični momenat između milion i po do dva miliona kompletno vakcinisanih”, rekla je Kisić Tepavčević.
Navela je i da će se smanjivati starosna granica za one koji treba da se vakcinišu. U Izraelu je ona smanjena sa 18 na 16 godina i može se očekivati da će se i dalje smanjivati.
Upitana šta se može očekivati od sutrašnje sednice kriznog štaba i kakav je njen stav prema zatvaranju, rekla je da je njeno stručno mišljenje da je zatvaranje na određeni vremenski period poželjno kako bi se ojačao kapacitet zdravstvenog sistema i spasili zdravstveni radnici koji su na granici fizičke izdržljivosti.

Opet raste broj novozaraženih
U Srbiji je u poslednja 24 sata potvrđeno 4.226 novih slučajeva koronavirusa na osnovu 12.149 testiranih uzoraka, a preminulo je 25 osoba.
Na respiratorima je 207 pacijenata od 4.479 koliko ih je na bolničkom lečenju, objavljeno je na zvaničnom sajtu kovid-19.rs.
Od početka epidemije u Srbiji je zaraženo 516.277 osoba, a 4.719 je preminulo.
Procenat smrtnosti je 0,91 odsto, javlja Tanjug.
Do sada je testirano 3.149.048 uzoraka.

Opljačkane dve crkve u opštini Štrpce
U opštini Štrpce, u selima Drajkovce i Donja Bitinja, tokom prethodnog dana obijene su i opljačkane dve crkve, a Kancelarija Vlade Srbije za Kosovo i Metohiju zatražila je da se bez odlaganja nađu izvršioci i adekvatno kazne.
Kako je prijavljeno nadležnoj policijskoj stanici, u selu Drajkovce u crkvi Svetih 40 mučenika Sevastijskih nepoznate osobe su nasilno ušle i ukrale određenu količinu novca, dok su u Crkvi Svetog Dimitrija u Donjoj Bitinji demolirana ulazna vrata, preneo je Tanjug.
Kancelarija za KiM u saopštenju je navela da je ovo četvrti put od početka godine da se na meti vandala nalaze pravoslavni verski objekti na Kosovu i Metohiji.
Podsećaju da su nedavno na Zadušnice obijene i opljačkane još dve crkve u Klokotu i Partešu.
Posebno zabrinjava, kažu u Kancelariji za KiM, da se broj napada na crkvenu imovinu intenzivira uoči obeležavanja pogroma 17. marta kada je 2004. stradalo više od 35 pravoslavnih crkava i manastira.
Kancelarija zbog toga zahteva da se u narednom periodu posebna pažnja posveti zaštiti pravoslavne crkvene imovine na Kosovu i Metohiji.
    </div>
    <div id="vreme">
Sutra oblačno s kišom i hladnije
U Srbiji će sutra biti oblačno i hladnije vreme sa kišom i snegom na planinama, saopštio je Republički hidrometeorološki zavod (RHMZ).
Vetar umeren i jak, severozapadni. Najniža temperatura od 1 do 6 stepeni Celzijusa, a najviša od 3 stepena na jugozapadu Srbije do 10 stepeni na severu Vojvodine i u Negotinskoj Krajini.
Posle podne na severozapadu Srbije, a uveče i noću u većini krajeva prestanak padavina, osim na jugoistoku zemlje, gde će kiša preći u sneg i u nižim predelima.
Na jugozapadu zemlje, a u noći i na jugoistoku Srbije očekuje se od 10 do 30 centimetara snega za 12 sati, dok će u nižim delovima ovog regiona ponegde biti formiran manji snežni pokrivač, prenela je Beta.
U narednih sedam dana pretežno oblačno s kišom u nižim predelima i snegom na planinama, ali od utorka uz malu količinu padavina. Do petka hladno, pa se u noćnim i jutarnjim satima slab sneg očekuje ponegde i u nižim predelima. Malo toplije tek za dane vikenda.
U Beogradu će naredne sedmice biti oblačno sa slabom kišom. U sredu i četvrtak u noćnim i jutarnjim satima kratkotrajno je moguć i sneg. Do petka hladno, a malo toplije biće tek za vikend.
Biometeorološka prognoza za ponedeljak, 15. mart:
Osobama sa srčanim i disajnim tegobama savetuje se izvesna opreznost. Bolovi u mišićima, pospanost i glavobolŃa su mogući kod meteoropata. Svim učesnicima u saobraćaju se preporučuje pojačana koncentracija.
    </div>
    <div id="zdravlje">
U Novom Pazaru najviše hospitalizovanih u poslednjih pet meseci
NOVI PAZAR – Na lečenju u Regionalnom kovid centru Novi Pazar nalazi se 151 pacijent, što je najveći broj hospitalizovanih u poslednjih pet meseci.
Na respiratoru je sedam pacijenata, a dva su na kiseoničkoj potpori.
U protekla 24 sata na lečenju u novopazarskim kovid bolnicama zadržane su 24 osobe i to 17 iz Novog Pazara, četiri iz Raške, dve iz Sjenice i jedna z Tutina, dok je otpušteno 10 pacijenata.
Ukupan broj pregleda u kovid ambulanti Doma zdravlja Novi Pazar je 184, od čega je 96 prvih i 88 kontrolnih pregleda, prenosi Tanjug.
U Domu zdravlja urađen je 81 brzi antigenski test, od čega je 22 pozitivno, kao i 67 PCR testova.

Premijerka najavila pooštravanje mera
JUNKOVAC – Predsednica Vlade Ana Brnabić izjavila je da će danas imati sastanak sa medicinskim delom Kriznog štaba i istakla da će mere protiv koronavirusa morati da budu pooštrene.
„Sigurno ćemo morati da pooštrimo mere, ali videćemo šta je moguće da uradimo i šta je najpametnije da uradimo”, rekla je Brnabićeva u lazarevačkom selu Junkovac odgovarajući na pitanja novinara hoće li biti pooštravanja mera.
Premijerka je navela da medicinski deo Kriznog štaba insistira na tome da se pooštre mere, preneo je Tanjug.
Navela je da razume zdravstvene radnike, ali da se mora razmišljati i o tome šta će doneti dodatne restrikcije u smislu dodatnog kršenja mera koje ne može da se kontroliše.
„Pokušavamo da nađemo balans i mislim da u tome uspevamo, jer i dalje imamo generalno dosta dobre pokazatelje i ekonomske i zdravstvene”, rekla je premijerka.
Brnabićeva je jutros u selu Junkovac obišla ambulantu u kojoj je počela vakcinacija meštana.
Sutra stiže još Fajzerovih vakcina, tokom nedelje i sputnjik V
U Srbiji je do sada prvu dozu vakcine protiv koronavirusa primilo više od 1,2 miliona građana, dok je revakcinisano oko 740.000, izjavila je danas premijerka Ana Brnabić i najavila da sutra stižu dodatne količine Fajzerove vakcine, a tokom nedelje i nove zalihe vakcine sputnjik V.
Brnabićeva je navela da je do sada oko 21 odsto punoletnog stanovništva naše zemlje vakcinisano makar prvom dozom, preneo je Tanjug.

U kovid bolnici u Areni 400 pacijenata
Medicinski koordinator kovid bolnice u beogradskoj Areni, pukovnik dr Predrag Bogdanović, izjavio je jutros da je situacija u toj bolnici dosta ozbiljna i da je trenutno u njoj 400 pacijenata na lečenju.
Bogdanović je naveo da je u Arenu juče i prethodnih dana primano 40-50 novih pacijenata i da je isto toliko otpuštano.
„Svi naši pacijenti su sa teškom kliničkom slikom, potrebna im je kiseonična terapija, imaju ozbiljne znake upale pluća i u startu zahtevaju ozbiljniju terapiju”, rekao je Bogdanović za TV Prva.
On je naveo da bolnica ima 355 kiseoničnih mesta i da zato ne može da primi više pacijenata. Prema njegovim rečima, potrošnja kiseonika za dva dana iznosi koliko u novembru i decembru za 15 dana, preneo je Tanjug.
Bogdanović je istakao da su pacijenti svih starosnih grupa – od 20 do 90 godina i da sada plaćamo ceh opuštanju i nepoštovanju preporuka i mera.
    </div>
    <div id="vesti">
Turska kritikuje Prištinu zbog otvaranja ambasade u Jerusalimu
ANKARA – Turska je danas najoštrije osudila odluku privremenih prištinskih institucija da otvore svoju ambasadu u Jerusalimu.
Tursko Ministarstvo spoljnih poslova je saopštilo da je Priština takvim potezom prekršila rezoluciju UN o statusu Jerusalima i nanela štetu mirovnom procesu za rešenje izraelsko-palestinskog konflikta, preneo je Tas s.
Ankara smatra da je Priština nanela štetu i kršenjem statusa kvo Jerusalima u sklopu mirovnog procesa, kao i viziji da se konflikt reši stvaranjem palestinske države.
Ministarstvo spoljnih poslova i dijaspore privremenih prištinskih institucija saopštilo je ranije danas da je ambasada tzv. Kosova u Izraelu, sa sedištem u Jerusalimu, zvanično otvorena, kao deo sporazuma postignutog u Vašingtonu u septembru prošle godine.
Priština i Izrael uspostavili su diplomatske odnose 1. februara na onlajn ceremoniji, javlja Tanjug.
Obećanje Prištine da će otvoriti ambasadu u Jerusalimu izazvalo je oštre kritike u Turskoj, a kritike su stigle i iz Evropske unije, koja je saopštila da je opredeljenje Prištine da otvori ambasadu u Jerusalimu protivno međunarodnom pravu.

Glumica vojvotkinja
Američki član britanske kraljevske porodice. Već zvuči nemoguće. Takva i jeste bajka o tamnoputoj devojci u koju se zaljubio princ s kojim je u dvorcu trebalo da živi srećno do kraja života. Umesto da se vozi kočijama i maše s balkona u belim rukavicama, princeza nije htela da bude tamo gde ne oseća da pripada, pa se vratila na domaći teren odakle je svetu poručila da neće trampiti identitet zarad života u zlatnom kavezu. Ovo je, ukratko, priča o vojvotkinji od Saseksa. Šta se zaista, za vreme kratkog boravka Megan Markl u dinastiji Vindzor dešavalo, samo oni znaju.
Činjenica je da je američka glumica, dete Afroamerikanke i belca, rekla „ne” monarhiji Ujedinjenog Kraljevstva koja je svojevremeno kolonizovala i postojbinu njene majke.
Jedni misle da je razmažena, proračunata i nedorasla dužnostima koje nosi kraljevska porodica. Drugi kažu da upravo takva ne bi napustila dvorac jer bi „progutala” sve samo da tamo ostane. Pa ko bi, kada se već domogao Bakingemske palate, iz nje otišao. Kejt Midlton sigurno nije. Da. Jeste Harijeva majka Dajana.
Kako bilo, bivša američka glumica, izrazito simpatična u popularnoj seriji „Odela”, digla je prašinu rekavši Opri Vinfri da, uostalom, kraljevska porodica pati od rasizma i da je pojedine članove dinastije brinulo koliko bi tamna mogla biti boja kože Harijevog i njenog sina Arčija. Bila je to kap koja je prelila čašu pa ga je odvela tamo gde ga, nadamo se, neće posmatrati kroz boju kože i poreklo.
Megan će sreću potražiti u Los Anđelesu, poprištu rasnih sukoba, odakle je i došla u palatu. Dobro. Jedno je kada te neznanci na ulici vređaju jer nisi kao oni. Drugo je kada te porodica smatra ružnim pačetom. Srećom ne i princ. Hari je sa Megan napustio kraljevstvo. Kritičarima i ovo ide u prilog tvrdnji da je Amerikanka opasna. Oni koji joj skidaju kapu smatraju da to ne može svako. Da odvede princa iz kraljevstva. Kažu da to može samo snažan osećaj pripadnosti jer – dom je tamo gde ti je lepo.
Megan i Hari odlučili su da će im sa potomcima biti lepo u Kaliforniji, gde je ona rođena, završila studije i započela glumačku karijeru. Tamo je, kao deklarisana feministkinja, na blogu pisala o problemima polnih nejednakosti. Megan se bavi humanitarnim radom. Zaštitno je lice brojnih dobrotvornih organizacija. Odrasla je u Holivudu gde joj je takođe bilo teško jer je iz mešovitog braka. Nije bila dovoljno „ubedljiva” da glumi belkinju ali ni crnkinju. U ranoj mladosti počela je da se bori za prava žena u društvu. Pohađala je katoličku školu ali je protestantkinja. Glasno govori o modernom ropstvu. Vodila je uzbudljiv život u Americi gde je okončala svoj prvi brak ali ni približno turbulentan kao od trenutka kada je preko zajedničkih poznanika srela Harija na sastanku „na slepo”. Tada je odmotana njena životna rola kroz koju će sa princem ići do kraja. Ili i bajka o večnoj ljubavi koja pobeđuje zvuči nemoguće?
    </div>
    <div id="politika">
Demohrišćani Angele Merkel izgubili izbore u dve nemačke pokrajine
BERLIN – Hrišćansko demokratska unija (CDU), stranka odlazeće nemačke kancelarke Angele Merkel, ubedljivo je izgubila na današnjim regionalnim izborima u dve savezne pokrajine, pokazuju prve projekcije rezultata.
Prema projekcijama televizija ARD i ZDF, u pokrajini Baden-Virtemberg demohrišćani znatno zaostaju za strankom Zeleni, a u pokrajini Rajna-Palatinat za Socijaldemokratskom partijom Nemačke.
U obe pokrajine CDU ima od sedam do devet odsto glasova manje od prvoplasiranih stranaka, koje imaju popularne guvernere u tim oblastima.
U Baden-Virtembergu je CDU dobila oko 23 odsto, a u pokrajini Rajna-Palatinat 26 odsto glasova, što će, ako se projekcije pokažu tačnim, biti njeni najlošiji rezultati u tim oblastima od Drugog svetskog rata.
Današnja glasanja su prva u nizu u Nemačkoj ove godine i predstavljaju uvod u parlamentarne izbore 26. septembra, javlja Beta.
Merkelova, kancelarka od 2005. godine, dobiće naslednika na čelu Vlade posle septembarskih izbora. Ona je 2018. godine najavila povlačenje iz politike po isteku četvrtog kancelarskog mandata.
Njena CDU, za čijeg je predsednika u januaru izabran Armin Lašet, našla se prethodne dve nedelje na udaru optužbi da su dva njena poslanika profitirala od ugovora za nabavku zaštitnih maski početkom pandemije.
Istovremeno, u Nemačkoj je prisutno nezadovoljstvo zbog sporog početka vakcinacije i postepenog ukidanja ograničenja uvedenih radi suzbijanja koronavirusa, uz istovremeni rast broja novih infekcija.
Međutim, jedan od najpoznatijih članova CDU, predsednik Bundestaga Volfgang Šojble, rekao je da su odlučujući faktor na današnjim izborima bile ličnosti guvernera dve pokrajine.
Guverner Baden-Virtemberga Vinfrid Krečman (72), funkcioner Zelenih, stekao je popularnost kod širokog kruga birača, a na čelu pokrajine je već deset godina.
Današnji rezultat Zelenih sigurno će toj stranci povećati samopouzdanje uoči septembarskih izbora.
Kopredsednik Zelenih Robert Habeck opisao je današnje rezultate kao „super start super izborne godine”.
Pokrajinom Rajna-Palatinat socijaldemokrate vladaju već 30 godina, a zbog popularnog guvernera Malu Drejer SPD beleži znatno bolje rezultate u toj oblasti nego na nivou cele Nemačke.
Prema projekcijama, ekstremno desna Alternativa za Nemačku izgubila je određeni broj birača u obe pokrajine, ali i dalje ima oko deset odsto podrške.
    </div>
    <div id="vesti">
Antisemitizam ili zadovoljenje pravde
Naviknut tokom više od pola veka na nedodirljivost u Savetu bezbednosti i drugim međunarodnim organizacijama koje su nameravale da ispitaju odnos prema Palestincima, Izrael je prvi put suočen s mogućnošću da pripadnici njegovih oružanih snaga odgovaraju za pogibije i razaranja suprotna međunarodnim konvencijama.
Međunarodni krivični sud (MKS) pokreće formalnu istragu u vezi s mogućim ratnim zločinima počinjenim od Izraela i palestinskog Hamasa tokom rata u pojasu Gaze leta 2014, operacijama izraelske armije tokom masovnih demonstracija duž granice s pojasom marta 2018. i mogućim zločinima tokom godina jevrejskog naseljavanja Zapadne obale i istočnog Jerusalima
„Odluka da se otvori istraga doneta je posle bolnih preliminarnih ispitivanja mog ureda koji su trajali blizu pet godina”, saopštila je glavna tužiteljka Fatou Bensuda iz Gambije.
Palestinci veruju da će 123 članice suda osnovanog 2002. obezbediti da pravda bude zadovoljena i nadaju se pokretanju istrage do kraja marta. Palestinske grupe za ljudska prava prikupljaju dokumentaciju za Hag. „Ovo je dugo čekani korak koji služi neumornom palestinskom traganju za pravdom”, saopšteno je sedištu palestinske vlasti u Ramali.
Iako MKS ne presuđuje državama, već samo pojedincima, desničarske vlasti u Izraelu kažu da je odluka „čin moralnog i pravnog bankrota”. Premijer Benjamin Netanijahu je najavljeni početak istrage nazvao „esencijom antisemitizma i vrhuncem hipokrizije”.
„To je odluka koja šteti međunarodnom pravu i udaljava od mogućeg napredovanja izraelsko-palestinskih pregovora”, izjavio je Gabi Aškenazi, šef diplomatije zemlje koja se decenijama optužuje da okupacijom palestinske zemlje krši međunarodno pravo na koje se sada poziva
Odluka je uskomešala i svet izraelske politike. Premijerovi kritičari postavljaju pitanje: koliko je Izrael doprineo pokretanju procesa pred MKS time što je kočio mogući napredak mirovnog dijaloga i što je decenijama gradnjom ilegalnih naselja nastavljao jevrejsku kolonizaciju okupirane palestinske zemlje?
Lider levičarske stranke Merec, Nican Horovic izjavio je da su „Netanijahu, desnica i naseljenici odvukli Izrael u Hag” Liberalni izraelski „Haarec” u redakcijskom uvodniku poručuje: „Zemlja koja smatra da nije kriva nema potrebe da strahuje od istrage”.
Gradeći front protiv suda koji „demonizuje” Izrael i „fabrikuje slučaj”, izraelske vlasti pripremaju predlog zakona po kojem će svaka saradnja s MKS biti kažnjiva s pet godina zatvora, a izručivanje izraelskih državljana će biti zabranjeno. Predlaže se da imovina koju MKS ima u Izraelu bude proglašena za „imovinu u vlasništvu terorističke organizacije”
Izraelske levičarske organizacije koje smatraju da je proces pred MKS opravdan već su na meti napada i pripisuje im se da su profitirale od fondova stranih, najčešće evropskih vlada, ali i od fondacije Džordža Sorosa. Jedna od njih je i B’Tselem, grupa koja je saopštila da je Izrael kriv za „aparthejd”, što je uključeno kao pravni argument za pokretanje istrage protiv izraelske armije
SAD, koje, kao ni Izrael, nisu članice Krivičnog suda, nastavljaju kao i do sada da štite svog bliskoistočnog saveznika, pa je, uprkos uveravanjima da će poštovati međunarodno pravo i distancirati se od politike Donalda Trampa, i administracija Džoa Bajdena poručila da je „odlučno protiv” istrage.
Netanijahu je od Bajdena zatražio da zadrži sankcije koje je Tramp zaveo glavnoj tužiteljki Bensuda i drugim visokim zvaničnicima Tužilaštva kada su najavili istragu postupaka američkih trupa u Avganistanu.
„Nastavićemo da podržavamo naše čvrsto posvećenje Izraelu i njegovoj bezbednosti, uključujući protivljenje akcijama koje nepravično ciljaju Izrael”, saopštio je Stejt department.
Sem Amerike, Izrael je, zasad, dobio podršku Australije, Austrije, Brazila, Kanade, Mađarske, Nemačke, Republike Češke i Ugande, država koje tvrde da MKS nema jurisdikciju nad zločinima pošto Palestina nije država Evropska unija podržala je otvaranje istrage i potvrdila da sud ima jurisdikcije nad okupiranim palestinskim teritorijama.
„MKS je nezavisna i nepristrasna sudska institucija koja ne sledi političke ciljeve”, saopštio je predstavnik za štampu EU, jasno distancirajući uniju od SAD i Izraela, ali i pojedinih članica unije.
Palestinci su prvi kontakt s MKS učinili januara 2009, odmah posle snažnog izraelskog udara na pojas Gaze, ali tužitelji su posle trogodišnjeg razmatranja zaključili da prema Rimskom statutu (izvoru autoriteta MKS) sudska jurisdikcija važi samo za države.
Onda su UN 2012. teritorije koje je Izrael okupirao u ratu 1967. priznale pod imenom države Palestine, kojoj je dodeljen status posmatrača bez punopravnog članstva. Palestinski predsednik Mahmud Abas je posle dve godine potpisao Rimski statut – neposredno posle novog rata koji je izazvao brutalna razaranja Gaze i odneo stotine civilnih žrtava.
Netanijahu je godinama strahovao da će Palestinci pokrenuti istragu i upozoravao da se „novi-stari antisemitizam proširio po nekim krugovima na Zapadu, a takođe je uobičajen u institucijama UN”. Kad je MKS 5. februara odlučio da ima jurisdikcije, a 3. marta otvorio zvaničnu istragu, ostvarile su se sve njegove najcrnje slutnje.
„Bio sam uveren da će (tužiteljka) Bensuda morati da se odupre snažnim pritiscima da odbaci naš zahtev, i bio sam u pravu”, kaže Šavan Džabarin, direktor palestinske grupe za ljudska prava Al Hak. „Uveren sam da će na kraju za Izraelcima osumnjičenim za ratne zločine biti izdate poternice i pozivi. Kada? Ne znam. Ali to će se dogoditi. Ne tražimo osvetu, već dokaz da je pravda ostvarljiva.”
Tužiteljki Bensuda u junu ističe mandat i zameniće je britanski advokat ljudskih prava Karim Kan, od koga međunarodna zajednica očekuje da nastavi istragu, a Izrael ga opisuje kao svog „favorita”.

Ubijeno 14 demonstranata u Mjanmaru
JANGON – Mjanmarske snage bezbednosti ubile su danas najmanje 14 demonstranata u okrugu Hlaingtaija u Jangonu, saopštio je Mjanmar nau njuz, dok su pojedini drugi domaći mediji izvestili o još većem broju poginulih.
Mjanmar nau je izvestio da informacija potiče od spasilaca i bolnice u blizini industrijske četvrti.
Istovremeno, državna televizija MRTV je javila da je jedan policajac ubijen, a da su trojica povređeni tokom današnjeg protesta u Bagu, u centralnom delu Mjanmara.
U izveštaju se navodi da su demonstranti bacali kamenice na policajce, a da se utvrđuje i da li su koristili oružje, prenosi Tanjug.
Do sada, kako je saopštila vojska, samo jedan policajac je preminuo od povreda na protestima, dok je ubijeno više od 80 demonstranata.

Vodeni topovi u Hagu na protestu protiv policijskog časa
HAG – Holandska policija koristila je danas vodene topove i palice kako bi rasturila protest protiv lokdauna u centru Haga, dan uoči parlamentarnih izbora, javlja Rojters.
Oko 2.000 ljudi izrazilo je nezadovoljstvo vladinim merama noseći transparente kao što su „Ljubav i sloboda, ne diktaturi” i fotografije premijera Marka Rutea sa natpisom „Ako volite Holandiju, ne glasajte za njih”, prenosi AP.
Veliki broj policajaca okružio je park u kojem su se okupili demonstranti, ali je policije pre početka protesta na Tviteru upozorila da je već dostignut maksimalan broj učesnika, javlja Tanjug.
Nakon tog tvita na mesto održavanja protesta stigle su još stotine ljudi.
U Holandiji je 23. januara uveden noćni policijski čas radi suzbijanja širenja koronavirusa, što je izazvalo masovne nasilne proteste u zemlji.
Premijer Mark Rute izjavio je prošle nedelje da čas mora da važi najmanje do 31. marta zbog kontinuirano velikog broja novih slučajeva.
Kako je rekao, izuzeci će biti napravljeni kako bi se obezbedilo da se nacionalni izbori od 15. do 17. marta održe kako je planirano.

U svetu od koronavirusa umrlo 2,64 miliona ljudi
PARIZ – U svetu je od koronavirusa umrlo dva miliona i 649.334 ljudi, a zabeleženo je više od 119 miliona i 451.380 zaraženih, prenela je agencija Frans pres novi bilans prikupljen do danas u podne po srednjoevropskom vremenu.
Broj zvanično zaraženih ne odražava realan broj inficiranih, pošto mnoge zemlje testiraju samo pacijente kojima je potrebno bolničko lečenje.
Među najteže pogođenim zemljama, Češka je država sa najviše umrlih u odnosu na svoje stanovništvo, sa 217 umrlih na 100.000 stanovnika. Slede Belgija (193), Slovenija (189), Velika Britanija (185) i Crna Gora (179).
SAD su zemlja koja je najteže pogođena po broju umrlih i broju zaraženih sa 534.315 umrlih i 29 miliona i 400.898 zaraženih, javlja Beta.
Posle SAD, najteže pogođene zemlje su Brazil sa 277.102 umrlih i 11.439.558 slučajeva zaraze, Meksiko sa 194.490 umrlih (2.163.875 zaraženih), Indija sa 158.607 umrlih (11.359.048 zaraženih) i Velika Britanija sa 125.464 umrlih (4.253.820 zaraženih).
Evropa ima 895.280 umrlih i 39.812.003 zaraženih, Latinska Amerika i Karibi 718.102 umrlih (22.732.621 zaraženih), SAD i Kanada 556.739 umrlih (30.306.379 zaraženih), Azija 262.653 umrlih (16.616.538 zaraženih), Bliski istok 108.004 umrlih (5.918.435 zaraženih), Afrika 107.598 umrlih (4.032.312 zaraženih) i Okeanija 958 umrlih (33.094 zaraženih).
Frans pres svakodnevno pravi bilans na osnovu državnih podataka zemalja sveta i informacija Svetske zdravstvene organizacije.

Irska obustavila upotrebu vakcine Astra-Zeneke
DABLIN – Irska je danas suspendovala upotrebu vakcine Oksforda i Astra-Zeneke.
Nacionalni savetodavni komitet za imunizaciju (NIAC) preporučio je ovaj korak nakon izveštaja o ozbiljnom zgrušavanju krvi kod odraslih u Norveškoj, preneo je Bi-Bi-Si.
Irski ministar zdravlja Stiven Doneli napisao je na Tviteru da je to učinjeno iz mera predostrožnosti.
Svetska zdravstvena organizacija saopštila je da ne postoji veza između vakcina i povećanog rizika od nastanka ugruška, preneo je Tanjug.
Norveška, Danska i Island, kao i Bugarska i Rumunija, suspendovale su upotrebu vakcine iz predostrožnosti, a Indija je najavila da će izvršiti dublju reviziju neželjenih efekata nakon vakcinacije sledeće nedelje.
Više od 110.000 doza vakcine Astra-Zeneke dato je građanima Irske, što je oko 20 odsto vakcina datih do danas.

Grčka otvara vrata za turiste
Od našeg dopisnika
Atina – „Grčka će u svakom slučaju otvoriti svoje granice za turiste. Bez obzira na to da li je reč o vakcinisanima ili onima koji imaju PCR ili test na antitela, u svakom slučaju biće dobrodošli, nezavisno od bilo kakvih sporazuma”, poručio je ministar turizma Haris Teoharis i podsetio da nije slučajno da je ovogodišnja sezona zamišljena pod parolom: „Grčka je sve što vam treba!”
Ovdašnji mediji prenose da ministar demantuje glasine da je upravo turizam prošlog leta doprineo povećanju broja zaraženih koronom. Podseća da je Grčka bila najbezbednija zemlja za turiste, da su svi stanovnici nekoliko ostrva bili vakcinisani i da će do 14. maja, kada je zvanično najavljeno otvaranje sezone, cepivo primiti i svi zaposleni u sferi turizma. Oni koji ne budu obuhvaćeni pelcovanjem testiraće se bar jednom nedeljno.
Ukoliko se EU do početka leta usaglasi i pripremi sertifikat o vakcinaciji, naročito ako budu priznate i ruska i kineska vakcina, biće lakše putovati ali Grčku, prema rečima Teoharisa, ništa neće zaustaviti u nameri da svima koji ispunjavaju uslove otvori vrata. Privreda zemlje u kojoj turizam čini 20 odsto BDP-a ne bi izdržala još jednu propuštenu sezonu, turistički krah kao prošlog leta kada je Grčka ugostila oko 7,4 miliona turista što je više od četiri puta manje nego najuspešnije 2019. kada je u zemlji letovalo 31,3 miliona turista. Od 18 milijardi koje je zaradila te godine, turizam je lane ostvario samo četiri milijarde evra, recesija je dostigla osam odsto, što je dodatni pritisak na zemlju koja i dalje ima jedan od najvećih spoljnih dugova u svetu, sada već 207 odsto BDP-a.
Agencije i privatnici ovog leta se rukovode politikom rezervacija bez uplate avansa ili penala za otkazivanje pa je većina raspoloživih kapaciteta već bukirana. Tvrde da su cene niže za 25 odsto u odnosu na prošlu godinu i čak 60 odsto u poređenju sa 2019. To znači da u vili za šestoro ljudi na Skoplosu nedeljni smeštaj u zavisnosti od meseca iznosi od 800 do 2.000 evra, na Mikonosu 2.200 dok je 2019. cena bila 4.800 evra, na Zakintosu od 660 do 1.500 u avgustu, a cena je 2019. bila od 700 do 1.600 evra.
Ovog leta očekuje se i dosta gostiju iz SAD koji se umesto Španije, gde su mere zabrane na snazi do juna, sve više interesuju za odmor u Grčkoj. Najviše će biti turista iz susednih zemalja, sa Balkana, koji dolaze automobilima. Među njima su svakako gosti iz Srbije, koje domaćini na severu zemlje, u solunskoj regiji, na Halkidikiju čekaju sa nestrpljenjem. U najboljem slučaju letovanje u Grčkoj bi zaista moglo da počne već od 14. maja sem ako epidemiološka situacija u zemlji ne pomrsi račune. Niko ne želi ponavljanje prošlogodišnjeg scenarija kada su u jeku sezone, 6. jula zatvorene granice za goste iz Srbije.
Iako se Grčka ozbiljno sprema za sezonu, porast broja obolelih na oko 2.500 u poslednja dva dana i više od 50 preminulih dnevno mogu da promene planove. Već ovog vikenda mere karantina i policijskog časa produžene su do kraja meseca, ponovo su zatvorene škole, ugostiteljima niko ne može da garantuje da li će i posle pet meseci, u aprilu početi da rade samo u baštama ili će i dalje biti zatvoreni svi restorani i kafići. U takvoj atmosferi, teško da bi turistima bilo prijatno. Mada, možda je Teofaris u pravu kada im poručuje: „Grčka je sve što vam treba”, misleći na more, sunce i suncobrane, koji se već pripremaju. Za svaki slučaj.

Orban: EU je zabrljala, moramo da uvozimo vakcine sa istoka
BUDIMPEŠTA – Brisel je „zabrljao” sa nabavkom vakcina protiv korone, Mađarska je zbog toga u nevolji i nužan je uvoz vakcina sa istoka, izjavio je danas mađarski premijer Viktor Orban.
U jutrošnjem intervjuu za radio Košut, Orban je podsetio da je u Izraelu „skoro završena” imunizacija celog stanovništva, u Velikoj Britaniji je vakcinisano 30 do 40 odsto građana, a EU se taj broj ne pomera sa 6 do 8 odsto vakcinisanih.
„Sve to jasno ukazuje da nešto nije u redu i to nije ni političko pitanje, ni optužba, niti bilo kakav izraz antipatije prema EU ili birokratiji u Briselu, već činjenica. Tako stoje stvari: zabrljali su”, rekao je Orban, prenosi Tanjug.
Orban je podržao inicijativu austrijskog kancelara Sebastijana Kurca, koji je zajedno sa vladama Češke, Slovenije, Bugarske, Hrvatske i Letonije predložio da se održi samit EU o nabavci i raspodeli vakcina.
„Vidimo da neke zemlje dobijaju više, a neke manje”, kazao je Orban i predočio da bi se Mađarska našla u nezgodnoj situaciji da nije naručila 3,5 miliona kineskih i ruskih vakcina s kojima je do sada već vakcinisano pola miliona Mađara.

Zaharova: Kampanja Zapada protiv ruske vakcine nije završena
MOSKVA – Portparolka ruskog Ministarstva spoljnih poslova Marija Zaharova izjavila je da na Zapadu već mesecima traje kampanja protiv ruske vakcine za korona virus „sputnjik V” i da još nije završena.
„Govorimo o tome da je očigledno da već mesecima traje kampanja protiv naše vakcine”, rekla je Zaharova u emisiji poznatog ruskog novinara Vladimira Solovjova na Jutjubu, prenosi Sputnjik.
Visoki zvaničnik Kremlja je nedavno rekao novinarima da, prema informacijama ruske specijalne službe, Amerika i njeni saveznici planiraju pokretanje obimne informativne kampanje protiv vakcine „sputnjik V”.
„Kičmu toj informativnoj hidri slomili su sami zapadnjaci kada su počeli ili sami da se vakcinišu ruskom vakcinom, ili da traže da je isporučimo, ili da predlažu zajedničku proizvodnju ili proizvodnju vakcine na teritoriji njihovih zemalja. Ali, to ne znači da je prljava informativna kampanja završena. Ona nije završena”, rekla je Zaharova, prenosi Tanjug.

Broj obolelih od korone u svetu premašio 120 miliona
Broj obolelih od koronavirusa u svetu od početka pandemije premašio je sinoć 120 miliona, pokazuju podaci sajta „vrldometers”.
Od posledica virusa do sada je preminulo 2,6 miliona osoba, a oporavilo se 96,5 miliona.
Broj aktivnih slučajeva trenutno je 20,8 miliona od kojih su 20,7 miliona sa srednjom kliničkom slikom, prenosi Tanjug.
Najviše zaraženih registrovano je u SAD – 30 miliona, a preminulo je više od 546.000.
Brazil i Indija imaju po 11 miliona slučajeva koronavirusa, ali je u Indiji manji broj preminulih.

Svakog minuta u svetu se baci tri miliona zaštitnih maski
RIM – Svakog minuta u svetu se iskoristi i baci tri miliona zaštitnih maski, a mnoge završavaju u prirodi i predstavljaju pravu ekološku bombu, piše „Fanpejdž”.
Zaštitne maske su napravljene od plastičnih polimera, koji u prirodi šire takozvane mikro i nano plastične čestice, prečnika manjeg od pet milimetara. Mikroplastika, uključujući i onu koja nastaje razlaganjem zaštitnih maski, ostavlja u prirodi otrovne materije kao što su teški metali.
Organizacije za zaštitu okoline upozoravaju da, budući da ne postoje uputstva kako odlagati i rešiti se zaštitnih maski, raste opasnost od daljeg zagađenja okoline.
List podseća na ranija naučna istraživanja, koja su pokazala da 14 miliona tona mikroplastike završava na morskom dnu, zagađeni su najudaljeniji delovi planete kao što je Antarktik i najveće morske dubine, prenosi Tanjug.
Mikroplastika iz mora često završava u telima morskih životinja, uključujući i one koje jedemo.
Drugo istraživanje potvrdilo je da jedući morsku hranu sedmično unesemo u naše telo pet miligrama mikroplastike, što je isto kao kada bismo jednom sedmično pojeli fino samlevenu kreditnu karticu.
U Italiji iskorišćene zaštitne maske završavaju zajedno sa ostalim smećem, ali s obzirom na količinu, neke specijalizovane firme već rade na izradi posebnih kontejnera kako bi se, budući da su napravljene od plastike, i zaštitne maske reciklirale.

Severna Koreja ne reaguje na diplomatske signale Vašingtona
VAŠINGTON – Visoki zvaničnik Bajdenove administracija potvrdio je da Severna Koreja ne reaguje na diplomatske signale iz Vašingtona još od sredine februara, čak ni u okviru UN, prenosi Rojters.
Ova situacija nameće brojna pitanja o tome kako će predsednik SAD Džo Bajden pristupiti smirivanju tenzija u odnosima sa Pjongjangom zbog nuklearnog i raketnog programa Severne Koreje, a uticaće i na predstojeću posetu američkog državnog sekretara Entonija Blinkena i sekretara za odbranu SAD Lojda Ostina Južnoj Koreji.
U razgovoru sa novinarom Rojtersa, jedan neimenovani, visoki zvaničnik Bajdenove administracije izjavio je da su SAD od sredine februara „pokušavale preko više kanala, uključujući i UN, da stupe u kontakt sa vladom u Pjongjangu”.
„Do sada nismo dobili nikakav odgovor iz Pjongjanga”, potvrdio je američki zvaničnik i podsetio da više od godinu dana nije bilo aktivnog dijaloga na relaciji SAD - S. Koreja, javlja Tanjug.
Američki državni sekretar Entoni Blinken, navodi agencija, nije isključio mogućnost da se, u koordinaciji sa saveznicima, Pjongjangu uvedu dodatne sankcije i izvrši pritisak kako bi severnokorejska vlada započela proces denuklearizacije, iako dosadašnje sankcije nisu ubedile severnokorejskog vođu Kim Džong Una da odustane od nuklearnog programa.
    </div>
  </body>
 </text>
</TEI>