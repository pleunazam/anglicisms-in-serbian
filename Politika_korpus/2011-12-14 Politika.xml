<TEI version="3.3.0" xmlns="http://www.tei-c.org/ns/1.0">
 <teiHeader>
  <fileDesc>
   <titleStmt>
    <title>The shortest TEI Document Imaginable</title>
   </titleStmt>
   <publicationStmt>
    <p>First published as part of TEI P2, this is the P5
         version using a namespace.</p>
   </publicationStmt>
   <sourceDesc>
    <p>No source: this is an original work.</p>
   </sourceDesc>
  </fileDesc>
 </teiHeader>
 <text>
  <body>
RTS: Gutović za Šojića tražio 7.000 evra po epizodi
BEOGRAD - Radio-televizija Srbije je na svom sajtu u sredu uveče objavila saopštenje u kome se navodi da ta kuća smatra neprihvatljivim uslove Milana Gutovića koji traži 7.000 evra po epizodi za dva dana snimanja "Bele lađe", odnosno 9.000 evra za tri dana snimanja.
Milan Lane Gutović, legendarni Šojić iz serije Siniše Pavića "Bela lađa", u pregovorima sa Radio-televizijom Srbije o nastavku saradnje u sledećoj sezoni, postavio je finansijske uslove koje Javni medijski servis Srbije - kako se navodi „u ovim vremenima smatra neprihvatljivim“. 
Novih deset epizoda "Bele lađe" biće završeno sa standardnom glumačkom postavom, scenaristom Sinišom Pavićem i rediteljima Mišom Vukobratovićem i Ivanom Stefanovićem.
RTS ovo saopštenje završava rečima „Gospodinu Gutoviću želimo dobro zdravlje i nastavak uspešne karijere“.

Ružici Sokić nagrada „Dobričin prsten”
BEOGRAD – Dramska umetnica Ružica Sokić ovogodišnja je dobitnica glumačke nagrade Udruženja dramskih umetnika Srbije za životno delo „Dobričin prsten”, saopštio je Savez dramskih umetnika Srbije.
Ružica Sokić je 27. laureat ovog visokog esnafskog priznanja.
Osim nje, kandidati za ovu nagradu bili su i glumci Radmila Andrić, Milija Vuković, Milena Dravić, Mirjana Karanović, Marko Nikolić, Miodrag Mrgud Radovanović, Ljiljana Stjepanović i Vesna Čipčić.
Jednoglasnu odluku doneo je sedmočlani žiri u sastavu: glumci Ksenija Jovanović i Jelisaveta Seka Sablić koje su prethodne dobitnice „Dobričinog prstena”, Gorica Popović (predsednik), Tihomir Stanić, dramaturg Slavko Milanović i rediteljka Đurđa Tešić-Popović.
Odluka o terminu i mestu uručenja zlatne kopije prstena velikog srpskog glumca Dobrice Milutinovića biće naknadno doneta.

Povećan najširi izbor za NIN-ovu nagradu za roman godine
BEOGRAD – Iz redakcije nedeljnika NIN saopšteno je danas da je žiri za nagradu koja se dodeljuje za najbolji roman godine spisku za najširi izbor na kome je već bio 31 naslov dodao još jedan, roman Boška Krstića „Sagmajsterova istraga"("Kairos”, Sremski Karlovci).
U saopštenju se navodi da je, posle utvrđivanja najšireg izbora koji je u NIN-u objavljen 9. decembra, na adresu NIN-a stiglo je još sedam romana.
Na sastanku žirija, održanom 12. decembra u redakciji NIN-a, jednoglasno je odlučeno da se u najširi izbor, od pomenutih sedam romana, uvrsti samo jedan, što znači da su na spisku za sada 32 romana.
Na istom sastanku, članovi žirija dobili su na čitanje još devet novoprispelih romana: Darka Arsenijevića „Iza sunca” (Centar slobodarskih delatnosti, Kragujevac), Milenka Markovića „Jevanđelje po Borivoju” (Centar slobodarskih delatnosti, Kragujevac), Gintera Gorbaeva „Nečist” (Centar slobodarskih delatnosti, Kragujevac), Milanke Mamule „E. & O.E.„ (Prometej, Novi Sad).
Tu su i romani Ranka Pavlovića „Nebeske kosturnice” (Prometej, Novi Sad), Ljiljane Maletin Vojvodić „U egzilu” (Prometej, Novi Sad); Vide Crnčević Basare „Prekomerna upotreba sile” (Dereta, Beograd), A. A. Vukoman „Drakulina kći” (Srpska knjiga, Beograd) i Radmila Šmakića „Nebo nad Jordanom” (autorsko izdanje, Beograd).
Tako je, za sada, na spisku prispelih romana 90 naslova.
Žiri će odluku o užem izboru doneti na sastanku 19. decembra, što će biti objavljeno u NIN-u 22. decembra ove godine.
Ime autora najboljeg romana u 2011. godini biće saopšteno 16. januara 2012. godine.

Splet igara za decu distrofičare
Spletom narodnih igara iz raznih krajeva Srbije, članovi OKUD „Milomir Petrović” iz Sremčice razveselili su publiku koja je do poslednjeg mesta ispunila salu Kulturnog centra „Čukarica”. Oni su na ovaj način pomogli da se naprave novogodišnji paketići za najmlađe članove Udruženja distrofičara Srbije. Program je i deo manifestacije „Decembarski dani Čukarice 2011”.

Kako nastaje mozaik
Demonstracija i razotkrivanje procesa nastanka umetničkog dela tema su ciklusa „U kontaktu sa stvaralačkim delom” koji je organizovan u Studentskom kulturnom centru Novi Beograd. Posetioci su na predavanju profesora Fakulteta primenjenih umetnosti Miroslava Lazovića imali priliku da se upoznaju sa kreiranjem mozaika. 
Gosti koji se ne bave likovnim stvaralaštvom, uz pomoć studenata FPU-a, i sami su mogli da se okušaju u kreiranju ove tehnike, utiskujući kamenčiće u podlogu. Oni koji su se uključili u ovaj program – čije su autorke Bojana Pokrajac i Nataša Brkić – imali su mogućnost da osete atmosferu ateljea, inspiraciju, kreativni zanos, uzbuđenje ili tremu umetnika.

„Marienfeld” pobednik prvog rok festivala
Tvrdi zvuk rokenrola i sinoć je „prašio” scenom u sali „Amerikana” u Domu omladine. Publika svih generacija imala priliku da čuje nove bendove koji su se predstavili u okviru dvodnevnog „Autorskog rok festivala”, koji je organizovalo Udruženje rok muzičara Srbije.
U finalnoj večeri nastupile su grupe „Freaky Fight For Freedom”, „Sky Wings”, „Cotton Pickers”, „Hrabri krojač”, „Marienfeld”i „Fandango”. U revijalnom delu predstavili su se „Generacija 5” i „Shark, Snakes & Planes”. 
U ritmu rokenrola sa sestrom i roditeljima đuskao je i najmlađi posetilac koncerta Dalibor Vlajin (8). On priznaje da neke reči tek „lomi”, ali da dosta stihova stranih izvođača zna napamet. 
– Na konkurs za učešće na prvom rok festivalu u našoj zemlji prijavilo se oko 70 autorskih grupa. Žiri je izabrao njih 10, a publika, koja je glasala na Internetu, još jednu. To nam daje nadu da ova vrsta muzike ima svoju budućnost – uverava Peđa Cvetković, predsednik Udruženja rok muzičara Srbije. 
Tokom dve večeri festivala nastupilo je 11 bendova, koji su se borili za tri nagrade – novčanu, vaučer za muzičku opremu i 30 sati snimanja u studiju. Pobednik prve večeri bio je „Face off”. Njihova konkurencija bili su „Rok bulevar”, „Impuls”, „Filthy Cathouse” i „Tobi”. 
O pobedniku festivala odlučivala je „komisija” u kojoj su bili muzičari Aca Seltik, Milutin Jovančić, Branko Golubović, Boba Orlić, Branko Isaković, Vladan Rajović, Ivan Ranković Raka, Dejan Jelisavčić Jelfan, kao i nekoliko novinara i rok kritičara. 
Pobednik festivala je grupa „Marienfeld” koja je nagrađena sa 100.000 dinara. Po oceni publike, najbolji bend je „Freaky Fight For Freedom”.

Dušan Petričić i Ana Sokolović ličnosti godine u Kanadi
OTAVA – Kompozitorka Ana Sokolović i karikaturista Dušan Petričić proglašeni su za ličnosti 2011. godine u srpskoj dijaspori u Kanadi.
Dušan Petričić skoro dve decenije živi i radi u Torontu, objavljuje radove u najvećim severnoameričkim listovima i magazinima i ilustruje knjige. Njegova izložba i knjiga „Moj Toronto” (My Toronto) jedan je od najznačajnijih događaja u toj oblasti u Kanadi.
Ani Sokolović Kvebečko društvo za savremenu muziku ove i iduće godine priređuje omaž izvođenjem gotovo celokupnog opusa od 40-ak kompozicija na 80 koncerata širom Kanade, uključujući i velike simfonijske orkestre.
Time je Sokolovićevoj ukazana čast bez presedana u istoriji kanadske klasične muzike, jer su prethodna dva omaža posvećena dvojici savremenih kvebečkih kompozitora, jednom posthumno i jednom veteranu starijem od 80 godina.
Na listi onih koji su obeležili godinu na isteku su i književnik David Albahari, modna kreatorka Vanja Vasić, skijaški organizator Aleksandar Gusev, slikar Viktor Mitić, naučnica Milica Radišić, reditelj Vojin Vasović, pesnikinja Ana Živić i muzičke umetnice Jasmina Vučurović i Irina Mladenović.
Među događajima godine u vrhu je opera „Svadba” Sokolovićeve u kojoj su kanadske pevačice, pevajući na srpskom jeziku, jedan etnički događaj - pripremu devojke za udaju - podigle na univerzalni umetnički nivo.
Druga na listi je Petričićeva izložba i knjiga, a listu još čine: FAT, alternativni modni šou Vanje Vasić i Vesne Perunović, koncerti ansambala „Kolo”, „Oplenca”, akademije „Bata Marčetić, hora „Kir Stefan Srbin” i „Balkan socijal kluba”, izložbe u organizaciji „Omni fejsiz” (Omni Faces), izložba i knjiga „Kišni ples” (Rain Dance) Viktora Mitića, kao i predstava „Ljubavnik velikog stila” - gostovanje „Zvezdara teatra” iz Beograda.
Za humanitarni rad (pomoć ugroženim licima na Kosovu i Metohiji) priznanje je dodeljeno Radmili Mićić, a za rad u srpskoj zajednici sa starijim osobama Snežani Bošković.
Izbor ličnosti i događaja godine izvršila je redakcija „MI magazina” čiji je osnivač i izdavač Nenad Stanković iz Toronta, a u okviru projekta „Biografija dijaspore” kojim je ove godine predstavljeno 80 iseljenika koji su postigli zapažene rezultate u dijaspori i široj kanadskoj javnosti.
Dobitnicima su uručene plakete „MI magazina” i skulpture „Srpska kuća”, rad vajarke Olge Milić.
Završna manifestacija „Ličnosti i događaji godine” održana je pod pokroviteljstvom Generalnog konzulata Srbije na čijem čelu je novi generalni konzul Vladimir Pavlov, a medijski sponzor bio je jedini nedeljnik na srpskom jeziku u Kanadi - „Novine” iz Toronta.

Rivalske kompanije kupile klubove od učitelja Ontarija
Ko kaže da prosvetari loše žive: penzioni fond učitelja, direktora, i administrativnih radnika Ontarija za 982.000.000 evra prodao je svoje vlasništvo (79,5 odsto akcija) u tri kanadska profesionalna sportska kluba dvema rivalskim kompanijama koje su u ovom poslu nastupile zajedno.
Kupci ,Rodžers komunikejšn i Bel Kanada, inače ljuti suparnici na telekomunikacionom tržištu, za ovu rekordnu sumu u istoriji kanadskog sporta su sa po 37,5 odsto (491.000.000 evra), ušli u posed svega što se zove Toronto: istoimenih NHL (hokej), NBA (košarka), MLS (fudbal) klubova, plus dvorana i pride dva manje značajna tima.
Sve ovo oni su formalno kupili od kompanije MLSE, koju je svojevremeno osnovao učiteljski penzijski fond (oko 300.000 članova, sa ukupnim kapitalom od 82.000.000.000 evra najveći kanadski institucionalni investitor). Predsednik MLSE ostao je Lari Tanenbaum: u celoj transakciji on je svoj vlasnički udeo sa 20,5 povećao na 25 odsto deonica, zadržavši i poziciju člana upravnih odbora u sve tri lige, kao i pravo da prvi kupuje akcije ako ih nekada Rodžers komunikejšn i Bel Kanada budu prodavale.
Konačan paraf najkasnije do sredine 2012, treba da daju NHL, NBA i MSL, ali u sadašnjem rasporedu snaga to je ipak pravnička formalnost.
Jasno je zašto su se „penzioneri” odlučili za ovakav korak prateći filosofiju kupi jeftino prodaj skupo. Oni su u hokejaški klub 1994. ušli (49 odsto) za 30.000.000, a u košarkaški (100 odsto) 1998. za 94.500.000 evra. Danas su Mejpl lifsi sa 394.000.00 evra najvredniji NHL klub (prosečna vrednost 181.500.000), dok su Reptorsi u NBA, sa 302.000.000 evra na desetom mestu.
Obe telekomunikacione firme imaju sve medijske platforme: radio, televiziju, štampu, digitalne i mobilne prenosnike. Već decenijama su na razne načine prisutne i u sportu, a definitivnim pokoravanjem Toronta dobili su i najprofitabilnije kanadsko tržište. Hokejaški klub je deo nacionalne i tradicije i ponosa (11 titula Stenlijevog kupa, ali poslednja 1967.), a preostala dva takođe imaju svoje mesto na karti deljenja prihoda. Ali, ovde nije reč o ponosu i tradiciji, džek pot su kupovina i prodaja tv-prava za sve prenosnike informacija (analitičari kažu da će „bum” u 2012. doživeti sadržaji na mobilnim telefonima i socijalnim mrežama). Nije slučajno, dva glavna tv-kanala, Sportnet i TSN su delovi njihovih poslovnih imperija. Ugovori košarkaša ističu 2014, a hokejaša 2015. godine. Pozicija za kupce nikad bolja u predstojećim pregovorima. Mogu da biraju, da daju ili ne daju više novca, sve je na neki način u istoj kasi. Posle ovoga, možda i Koka kola i Pesi zajednički kupe Mekdonalds...

Tomas pojačava Zvezdu
Umesto Adama Morisona, na Mali Kalemegdan stiže novi Amerikanac – Omar Abdul Tomas (29, 196). Ovaj krilni igrač bio je prošle sezone najkorisniji akter italijanskog šampionata, u dresu Avelina postizao je 17,7 poena u proseku i imao 6,2 uhvaćene lopte. Posle pizoda na početku karijere u Dominikani i na Filipinima, afirmisao se u Evropi, pretežno u Italiji. Branio je i boje Rijetija, Brindzija i Orteza, a letos je želela da ga angažuje Sijena. Ipak, transfer je propao zbog izbijanja skandala jer je igrao s lažnim slovenačkim pasošem i dobio je 16-mesečnu zabranu rada u Italiji i zemljama EU.
– Verujemo da će Tomas biti pravo pojačanje i doprineti povećanju kvaliteta ekipe. Radi se o dokazanom košarkašu, profesionalcu od kog mladi igrači imaju šta da nauče. Očekujemo da nam se pridruži za par dana, a debitovaće verovatno protiv Partizana – istakao je direktor „crveno-belih” Davor Ristović.
Trener Benetona Aleksandar Đorđević ocenjuje da će se ovaj Amerikanac brzo uklopiti u sistem rada Svetislava Pešića, za razliku od Morisona koji se nije angažovao u odbrani.
– Tomas je kompletan igrač, adaptiran na zahteve evropske košarke. Iako je krilo, može da odigra i na poziciji dva, a snagom parira taktički i na krilnoj centarskoj. Svuda ga ima na terenu i u statistici. Odlikuju ga odličan šut, lako rešavanje „jedan na jedan”, skok u oba pravca i velika energija. Znam da je Božidar Maljković želeo da ga dovede u Rusiju i da je imao još dosta ponuda. Siguran sam da će Zvezdi biti od izuzetne koristi – ocenio je Đorđević.

Istraga u Nemačkoj zbog prodaje licenci za menadžere
Frankfurtski istražni organi pretresli su sedište Nemačke fudbalske federacije (DFB) u potrazi za dokazima o korupciji prilikom davanja licence menadžerima.
Kancelarija nemačkog javnog tužilaštva saopštila je da je u toku istraga o korupciji u procesu davanja dozvole za rad, koju je pokrenuo časopis „Kiker” 25. oktobra prošle godine.
Kako je taj list naveo, njihovom novinaru dati su odgovori na pitanja u testu za dobijanje licence, za šta je on pre toga platio 2.000 evra.
Kancelarija tužioca navela je da je „osoba na nedozvoljen način položila ispit i tako kupila od Fife licencu za menadžera”.

Zelenski još nije doneo odluku da li će prisustvovati samitu NATO-a u Viljnusu
KIJEV – Ukrajinski predsednik Volodimir Zelenski još nije doneo konačnu odluku da li će ići na samit NATO-a u Viljnusu, izjavila je danas potpredsednica ukrajinske vlade za evropske i evroatlantske integracije Olga Stefanišina.
Ona je za ukrajinske medije rekla da će konačna odluka Zelenskog o prisustvu samitu NATO-a biti doneta u zavisnosti od završnih dokumenata tog skupa na kojima se još radi, preneo je TAŠ.
Generalni sekretar NATO-a Jens Stoltenberg rekao je ranije da će Zelenski prisustvovati prvom sastanku Saveta Ukrajina-NATO na marginama samita.
Stoltenberg, međutim, nije obećao da će tokom samita u Viljnusu Ukrajina biti pozvana da se pridruži NATO-u nakon što se neprijateljstva u zemlji završe.

Teško do neradne nedelje u trgovinama
Tri godine posle Crne Gore, još jedna zemlja u našem okruženju zabranila je rad nedeljom. U Hrvatskoj je pre nekoliko dana stupio na snagu novi zakon o trgovini prema kojem će prodavnice nedeljom biti zatvorene. Zabrana ipak nije potpuna, jer trgovci mogu odabrati 16 nedelja u godini tokom kojih bi eventualno mogli da rade. Radno vreme od ponedeljka do subote samostalno će određivati trgovac, ukupno do 90 sati sedmično.
 
U Srbiji se nedelja po pravilu tretira kao neradni, odnosno dan za odmor. U Savezu samostalnih sindikata trgovine Srbije podsećaju da u zakonu ipak treba da piše da je nedelja dan odmora, a ne da je „po pravilu dan odmora”, kako je prema važećem zakonu. Naglašavaju i da zahtev da se zabrani rad prodavnica nedeljom u Srbiji ne znači zalaganje za manje rada, jer prema zakonu radna nedelja traje pet dana, sedmično se radi po 40 časova, a rad nedeljom nije regulisan.
Radoslav Topalović, predsednika Saveza samostalnih sindikata trgovine, podseća da je u zemlji trenutno angažovano oko 300.000 trgovaca koji u proseku mesečno zarade oko 54.000 dinara, što je otprilike na nivou iznosa minimalne potrošačke korpe.
– Neosnovane su procene poslodavaca da će biti manji promet u radnjama ako nedelja i državni praznici budu neradni dani, jer će se kupci u istom obimu snabdevati radnim danima. Kupac koji je rešen da pazari neki proizvod, kupiće ga ili dan ranije ili dan kasnije. Zato, ti prigovori nisu utemeljeni. Drugo, ukidanjem nedelje kao radnog dana neće biti smanjena potreba za angažovanjem radnika, već naprotiv, više njih biće potrebno da radi, recimo, subotom i ponedeljkom, jer će tada biti i više prometa – smatra Topalović. Podseća da početak i kraj radnog vremena nije stvar kolektivnog pregovaranja nego je Zakonom o radu regulisano da radna nedelja traje 40 časova. Zato je ovaj sindikat tražio da se izmeni taj propis kako bi nedelja bila neradni dan, a da izuzete budu samo institucije koje su od javnog značaja i moraju da rade nedeljom. Od prve inicijative prošlo je  sedam godina, ali niko nije bio voljan da se ozbiljnije time pozabavi, ni Socijalno-ekonomski savet, ni Ministarstvo za rad i zapošljavanje, jer su to institucije kojima su sindikati podnosili inicijative.
Savez samostalnih sindikata je na tu temu svojevremeno čak i anketirao radnike, a analiza je pokazala da većina zaposlenih ne želi da radi nedeljom.
– Nisam siguran da bi sada, u naletu ove inflacije, isto tako razmišljali. Verovatno bi pristali da rade nedeljom za veću naknadu. Zato podržavamo inicijativu da se rad nedeljom plaća kao i državni praznik, da dnevnica bude 110 odsto tog dana – dodaje Topalović. Navodi da onaj ko mora na posao nedeljom zaista treba da bude više plaćen, zato što više radi i nije sa porodicom.
Podsećanja radi, onaj ko radi nedeljom ne ostvaruje po zakonu pravo na uvećanu platu, sem u slučaju da to nije uređeno aktom između poslodavca i zaposlenog. Fiksno uvećanje zarade nije prepoznato jer je poslodavcima data mogućnost da rad organizuju kako njima odgovara. Stručnjaci za radno pravo naglašavaju da zbog uvećanja zarade za rad nedeljom ne bi bilo neophodno menjati Zakon o radu, jer je naš propis ekstenzivan u tom delu, pa je opštim aktom moguće predvideti razloge za uvećanje plate koja nije opisana u samom zakonu. Kako je ranije za „Politiku” objasnio Bojan Urdarević, profesor radnog prava na Pravnom fakultetu u Kragujevcu, ne postoji nikakva zakonska prepreka da se sa postojećim zakonom predvidi dodatno plaćeni rad i da se utvrdi iznos uvećanja zarade nedeljom.
– Samo, to niko neće da radi, jer ne postoji zakonska obaveza – naveo je on.
Predstavnici sindikata smatraju da neradna nedelja ne bi mogla da prouzrokuje nove otkaze, jer u trgovini već postoji manjak radne snage, ali poslodavci ipak tako ne misle. Strahuju od pada prometa i profita, smanjenja zarada, otpuštanja radnika u sektoru maloprodaje, nezadovoljstva potrošača...

Milatović: Cilj posete Srbiji revitalizacija političkih odnosa
Predsednik Crne Gore Jakov Milatović poručio je večeras, na svečanom prijemu u Crnogorskoj kući u Beogradu, da, nakon poseta Evropskim institucijama i sedištu NATO u Briselu, dolazi u Beograd „u nameri da da doprinos revitalizaciji političkih odnosa dve zemlje”. Prisustvo predsjednika Vučića na mojoj inauguraciji 20. maja, ministra Dačića na Samitu u okviru Procesa saradnje u jugoistočnoj Evropi u Podgorici 27. juna, i ova moja prva poseta Beogradu u tako kratkom vremenskom periodu upravo idu u prilog unapređenju odnosa dve države”, naglasio je Milatović.
Ukazao je na to da je revitalizacija političkih odnosa važna za unaprjeđenje ekonomskih odnosa, što ima za rezultat direktne benefite za privredu i građane dve zemlje, navodi se u saopštenju iz Kabineta crnogorskog predsednika.
Milatović je podsetio da je Srbija Crnoj Gori ubedljivo najveći trgovinski partner, sa robnom razmenom od 764 miliona evra prošle godine, što predstavlja petinu ukupnog prometa robe sa inostranstvom. Srbija je za nas i najveće turističko tržište. U 2022. ostvareno je 435 hiljada dolazaka turista iz Srbije u Crnu Goru, što je udeo od 21 odsto od ukupnog broja dolazaka stranih turista. Kada govorimo o strukturi, najviše noćenja ostvarili su turisti iz Srbije, i to nešto iznad 3 miliona ili 25,5 odsto od ukupnog brojaâ€ś, rekao je Milatović. Dodao je da je Srbija prošle godine bila i najveći strani investitor u Crnoj Gori sa 137 miliona evra ili 12 odsto ukupne vrednosti stranih direktnih investicija, što je u odnosu na 2021. povećanje od 80 odsto.
Uprkos podacima koje sam izneo, sa Srbijom, koja je naš najznačajniji ekonomski partner, Crna Gora nema odnose na nivou ambasadora i to ne iz tehničkih razloga, već političkih, dve zemlje nemaju zajedničke granične prelaze, kao što imamo sa Bosnom i Hercegovinom i sa Albanijom, platni promet predstavlja ozbiljnu poslovnu barijeru, naše Mešovite komisije za rešavanje ovih naizgled tehničkih pitanja se ne sastaju godinama unazad, a nikada nije održana zajednička sednica Vlada dve zemlje, konstatovao je Milatović. On je poručio da su, uprkos svim izazovima, veze između građana i privrede Crne Gore i Srbije ostale jake i da je stoga odgovornost ali i obaveza na državnicima dve zemlje da te odnose ne remete, već da ih unapređuju. Istakao je da, osim tradicionalnih veza i bliskih odnosa, Crnu Goru i Srbiju trajno povezuju zajednički ciljevi, pre svega regionalna stabilnost i članstvo u Evropskoj uniji.
„Posvećenošću ovim ciljevima dajemo dobar zamah proevropskom razvoju Zapadnog Balkana. Uveren sam će politički odnosi Crne Gore i Srbije ići uzlaznom putanjom u periodu pred nama i da će to biti dobar zamajac za dodatno unapređenje ekonomskih, kulturnih i sveukupnih odnosa, rekao je Milatović. On je ukazao i na značaj jačanja veza sa zajednicom Crnogoraca u Srbiji i njihove povezanosti sa Crnom Gorom.
Kako je najavljeno, Milatović će se sutra, uz ceremonijalni doček ispred Palate Srbija, sastati sa predsednikom Srbije Aleksandrom Vučićem, a nakon toga i sa predsednikom Narodne skupštine Vladimirom Orlićem.
Predviđeno je da predsednik Crne Gore u okviru posete položi venac na Spomenik neznanom junaku na Avali uz vojne počasti, kao i da položi cveće ispred Osnovne škole „Vladislav Ribnikar”, prenosi Tanjug.

Viljnus zbog NATO samita kao tvrđava, sistemi Patriot usmereni ka Kaljiningradu
VILjNUS – NATO je pretvorio Viljnus, prestonicu Litvanije, u tvrđavu branjenu naprednim oružjem kako bi zaštitio američkog predsednika Džozefa Bajdena i druge lidere Alijanse na samitu sledeće nedelje, koji se održava 32 kilometra od litvanske granice sa ruskim saveznikom Belorusijom.
Više od 3.000 litvanskih vojnika brinuće o bezbednosti samita NATO-a u Viljnusu.
Šesnaest NATO saveznika poslalo je ukupno oko 1.000 vojnika da obezbeđuju dvodnevni samit 11. i 12. jula, koji se održava samo 151 km od same Rusije, prenosi Rojters.
 Mnogi od njih su poslali i napredne sisteme protivvazdušne odbrane koji nedostaju baltičkim državama.
„Bilo bi više nego neodgovorno da naše nebo bude nezaštićeno u trenutku kada Bajden i lideri 40 zemalja stižu“, rekao je predsednik Litvanije Gitanas Nauseda.
Nemačka je rasporedila 12 raketnih sistema Patriot, koji se koriste za presretanje balističkih i krstarećih raketa ili ratnih aviona.
Španija je dopremila sistem protivvazdušne odbrane NASAMS, Francuska šalje samohodne haubice Cezar, i uz Finsku i Dansku raspoređuje vojne avione u Litvaniji.
Ova zemlja je, uz Britaniju, isporučila sredstva protiv bespilotnih letelica.
Poljska i Nemačka su poslale snage za specijalne operacije pojačane helikopterima.
Drugi šalju opremu za borbu protiv bilo kakvih potencijalnih hemijskih, bioloških, radioloških i nuklearnih napada.
Litvanski predsednik vidi ove akcije saveznika kao potvrdu da je potrebno da NATO hitno uspostavi stalnu protivvazdušnu odbranu u baltičkim državama.
„Razmišljamo o tome šta će se desiti nakon završetka samita i radićemo sa saveznicima na stvaranju rotirajućih snaga za trajnu vazdušnu zaštitu“, rekao je on novinarima.
U selima pored beloruske granice, meštani su saopštili Rojtersu da se osećaju potpuno bezbedno, uprkos ponudi Minska da se tu nakon pobune smeste ruske plaćeničke trupe Vagner grupe i rusko nuklearno oružje.
Na aerodromu u Viljnusu, osam nemačkih raketnih bacača Patriot raspoređeno je sa cevima usmerenim u pravcu ruskog Kalinjingrada, a još dva prema Belorusiji.
„Znate gde se nalazite geografski i prilično dobro znate odakle pretnja dolazi. Litvanija je tražila od nas zaštitu samita, a takođe je NATO tražio pomoć od Nemačke. Ovo je naš odgovor“, rekao je potpukovnik Štefen Lib, komandant jedinice Patriota.
Litvanija je utrostručila jedinice pogranične straže na beloruskoj i ruskoj granici tokom leta, uz oficire iz Letonije i Poljske.
Dve zemlje su takođe poslale policiju da pomogne u patroliranju po Viljnusu.
Gradonačelnik Viljnusa je preporučio stanovnicima da odu na odmor van grada, ako žele da izbegnu gužve u saobraćaju, jer će veliki delovi centra prestonice biti zatvoreni tokom samita.
Kako javlja izveštač Tanjuga, deluje da su građani poslušali apel gradonačelnika, s obzirom na to da je na ulicama prisutan mali broj ljudi, policija patrolira i povremeno prolaze vozila pod njenom pratnjom.
Grad je okićen zastavama Litvanije, Ukrajine i NATO-a.

Zemljotres jačine 5,6 stepeni po Rihteru pogodio Tajvan
Zemljotres jačine 5,6 stepeni po Rihterovoj skali pogodio je danas Tajvan, saopštio je američki Geološki zavod.
Epicentar zemljotresa bio je 87 kilometara istočno od grada Hengčuna sa oko 31.200 stanovnika.
Do sada nema izveštaja o eventualnim žrtvama ili šteti.
Nije izdato upozorenje na cunami, preneo je Tas, prenosi Tanjug.

Petković: Svečlja kriminalizacijom Srba opravdava prisustvo parapolicije
Direktor Kancelarije za Kosovo i Metohiju Petar Petković ocenio je danas da je pokušaji ministra unutrašnjih poslova privremenih prištinskih institucija Dželjalja Svečlje da kriminalizuje Srbe sa severa KiM imaju za cilj da opravdaju, kako je naveo, protivpravno prisustvo parapolicijskih jedinica, „gde danonoćno terorišu srpski narod”.
„Lažni ministar, a pravi nasilnik i ekstremista Dželjalj Svećlja, zajedno sa njegovim okupacionim falangama preobučenim u odela Kosovske policije, jedini su kriminalci na severu Kosova i Metohije i tu nemaju šta da traže”, naveo je Petković u saopštenju. Poručio je da bi bilo najbolje da Svećlja „pođe od sebe i optužnice koja je godinama podignuta protiv njega zbog napada kamenicama na pripadnike tzv. Kosovske policije, ali i zbog prevrtanja vozila misije Euleks”.
Dodao je da bi Svećlja, umesto što „nezakonito da privodi Srbe navodnom poznanju pravde i prava”, trebalo prvo sam da prestane da beži od tog istog prava i pravde.
„Da li je sprovođenje reda i zakona to što je kukavički poslao svoje falange da duge cevi uperuju u sina predsednika Aleksandra Vučića zbog jedne majice? Da li je vladavina prava kada Kurtijevi specijalci pucaju u leđa Dragiši Galjku, Miljanu Deleviću, Milanu Jovanoviću, braći Stojanović iz Gotovuše? Ili, kada brutalno pretuku srpsku decu Daru i Kristijana”, zapitao je Petković. Naglasio je da „hibridni rat koji Svećlja kukavički vodi iz Prištine protiv svega srpskog i posebno severa Kosova i Metohije”, rezultirao time da „nema tog čestitog Srbina koji bi ni javno ni tajno pristao da bude alibi Svećlji u njegovoj bolesnoj opsesiji okupacije severa i proterivanja Srba sa Kosova i Metohije”.
„To mu nikada neće uspeti”, poručio je Petković. Svečlja je ranije danas u intervjuu portalu Košev rekao da nije protiv srpskog naroda, već, kako tvrdi â€žšovinističkih projekata Srbije i kriminalaca”.

Ko će se starati o sprovođenju zakona
Zakoni se donose da bi se sprovodili i poštovali. Prednacrt zakona o pravima deteta sutra će biti zakon, i zato je važno da znamo koje ministarstvo ili telo će dobiti zadatak da se o njegovoj primeni stara. Prednacrt, u ovoj fazi, ne nudi odgovor na to pitanje. Ne bih to, međutim, nazvala propustom. 
Prvo, budući zakon o pravima deteta jeste pionirski posao kojeg se prihvatio nezavisni državni organ – zaštitnik građana. Komitet za prava deteta je uputio preporuku Vladi Srbije da donese sveobuhvatni zakon o deci, a nije poimence „prozvao” nijedno ministarstvo. Logično, jer prava deteta postoje u različitim oblastima: obrazovanju, socijalnoj zaštiti, zdravstvu, kulturi, sportu, informisanju, ima tu posla i za MUP, državnu upravu, pravosuđe, ekologiju. Pošto zaštitnik građana ima mandat da kontroliše zakonitost i pravilnost rada svih pomenutih, bilo je dovoljno osnova da najširoj javnosti ponudi Prednacrt zakona o pravima deteta, koji nije savršen, ali je u velikoj meri zaokružen koncept zaštite svih prava deteta. Da bi bio do kraja zaokružen i potpuno osnažen, nedostaje organ za praćenje njegovog sprovođenja. 
Drugo, u delu 7. prednacrta izlistane su postojeće, a ponegde predložene i nove nadležnosti svih državnih organa, počev od najvišeg zakonodavnog tela. Tako je predloženo da Narodna skupština usvaja strateški dokument za ostvarivanje i zaštitu prava deteta, i to za period od deset godina, a da svake godine razmatra godišnje izveštaje o sprovođenju strategije. Vlada, naravno, jeste ta koja Narodnoj skupštini treba da predloži strateški dokument. Takođe, vlada obezbeđuje budžetska sredstva za ostvarivanje prava deteta. Ministarstva su ta koja predlažu i sprovode politiku i izvršavaju zakone, pa će nužno morati da se staraju i o sprovođenju ovog zakona, tako što će uskladiti svoje sektorske zakone sa njim.
Imamo i sada Savet za prava deteta pri vladi. Prednacrt predlaže da se takvo savetodavno telo, koje bi objedinjavalo sve resore u vladi, koji imaju određene nadležnosti u oblasti prava deteta, ali i stručnjake, zove nacionalni savet za ostvarivanje i zaštitu prava deteta. Ono što je njemu stavljeno u delokrug bilo bi od velike pomoći vladi, pre svega u izradi strateškog dokumenta i u godišnjem izveštavanju Narodne skupštine o njegovom ostvarivanju.
Kada je reč o institucionalnom okviru za praćenje i zaštitu prava deteta, prednacrt počiva na dva izuzetno važna rešenja. Jedno je obaveza saradnje organa javne vlasti, pravnih i fizičkih lica u ostvarivanju, unapređivanju i zaštiti prava deteta. Drugo rešenje obavezuje organe javne vlasti da prikupljaju podatke iz svoje nadležnosti i dva puta godišnje ih dostavljaju Republičkom zavodu za statistiku. Kada to zaživi, biće normalno da i u našoj zemlji postoje tačni i ažurirani podaci o broju dece sa nekom vrstom smetnji, o broju dece koja su žrtve porodičnog nasilja, o tačnom broju dece koja ne pohađaju školu, koja prosjače i dr.
Prednacrt nije odredio organ nadležan za sprovođenje i praćenje budućeg zakona o pravima deteta. Malo se i zazire od predlaganja novih organa – od daljeg bujanja administracije. Javna rasprava daće nam i to rešenje.
Biću slobodna da u vezi s tim iskažem svoj stav. Naime, nameće se potreba da se pri Vladi Srbije (ili ministarstvu nadležnom za ljudska prava) obrazuje posebna služba za prava deteta koja će se starati o ostvarivanju prava deteta garantovanih budućim zakonom. Biće čast, ali i velika odgovornost raditi u takvoj službi, jer će joj se u zadatak staviti ono što je najvrednije u svakom društvu – njena deca. 
Zamenica zaštitnika građana

Majkl Džekson kao inspiracija
Američki gospel hor, koji čini osam vrsnih pevača i troje instrumentalista, trenutno boravi u Srbiji, na turneji. Posle sinoćnjeg gostovanja u novosadskoj Sinagogi, večeras priređuju koncert u beogradskom „Sava centru”, 16. decembra će se pojaviti pred publikom u novopazarskom Domu kulture, a turneju će završiti u Nišu, dan kasnije.
Jedan od vodećih horova u Americi, koji nazivaju i „Anđeoskim glasovima zahvalnosti”, osnovao je pre osam godina Leni Sverindžen, sveštenik i producent. Sverindžen objašnjava da je ovaj hor, u kome su se našli neki od najtalentovanijih pevača u Americi, osnovao s ciljem da poruke Gospoda šire svetom kroz moć muzike:
– Gospel muzika vam dira i hrani dušu, daje vam spokoj, i može da vas natera na smeh, plač, ali i da skačete od zadovoljstva.
Oni pevaju o ljubavi i razumevanju, a tako i žive. Vole, ne sude i pokušavaju da dopru do svih. To se najbolje može osetiti posle njihovih koncerata kada umetnici izađu u hol dvorana da se slikaju i grle s publikom, pričaju, dele autograme...
Svake godine putuju po svetu i pevaju u najvećim koncertnim dvoranama. Sverindžen ističe da su svuda dobro primljeni, a njihova matična kuća, u kojoj stalno nastupaju, jeste „Dom bluza” u Dizni svetu u Orlandu, na Floridi, gde su glavna atrakcija za turiste.
Tokom proteklih godina pevali su sa mnogim zvezdama popularne muzike, kao što su „Temptejšns”, Fejt Hil, Šinejd O’Konor, Džesika Simpson, „Simpl majnds”, ili Robin Gib iz „Bi džiza”, što im je bila velika čast.
Aktuelnu turneju, u okviru koje gostuju u Srbiji, nazvali su po hitu Majkla Džeksona „Heal the World” (Izlečimo svet). Ovu numeru i pevaju na koncertima, a zašto su se baš odlučili za tu pesmu kralja popa, Sverindžen objašnjava:
– Izvodili smo Majklove pesme i ranije, i većina njegovih numera je veoma inspirativna. Ove godine želeli smo da pomognemo svetu, i zato polovinu novca od prodaje naših kompakt diskova doniramo lokalnim zajednicama kod kojih gostujemo. Teška je ekonomska situacija u kojoj danas živimo i, osim što na našim koncertima pokušavamo da širimo zadovoljstvo i ljubav, želeli smo da pomognemo i na drugi način. Bilo je neizbežno da ovu turneju nazovemo „Izlečimo svet” i da na koncertima izvodimo tu pesmu.
Imaju veoma širok repertoar, a pesme koje će izvoditi vrlo pažljivo biraju. Postoji nekoliko faktora pri izboru kompozicija.
– Jedan od njih jeste i koju poruku želimo da prenesemo ljudima, ali nikada ne zaboravljamo ni pesme koje su nam u tom trenutku omiljene, a opet moramo da izvodimo i sve one koje publika želi da čuje, poput gospel i pop klasika „Oh Happy Day” ili „Lean on Me” Bila Vitersa – objašnjava osnivač Američkog gospel hora i dodaje da jedva čekaju da publici u Srbiji prirede šou nabijen energijom:
– Pred vama će se naći neki od najboljih vokala na svetu. Naši koncerti su kao najuzbudljivija vožnja na rolerkosteru!

Mila Turajlić: Pamtiću u 2011.
Mila Turajlić, rediteljka dokumentarnog filma „Sinema komunisto”, diplomirala je na Londonskoj školi ekonomije (gde je završila i master studije) i na Katedri za filmsku i TV produkciju FDU u Beogradu. Osvojila je nagradu za najboljeg govornika na Debatnom šampionatu evropskih univerziteta u 2001. Specijalizirala je dokumentarni film na univerzitetu Femis u Parizu, stažirala na Bi-Bi-Siju tokom 2004. i radila za francuski Arte.
DOGAĐAJ GODINE

„Okupiraj Volstrit”, protesti kojima sam prisustvovala u Čikagu. Tračak nade da će se srednja klasa ipak osvestiti i boriti za svoj opstanak.
PROMAŠAJ GODINE
Muzički festival „Volim devedesete” – Tužna potvrda toga da su svi uspeli da zaborave šta se zapravo dešavalo devedesetih godina 20. veka.
DOMAĆA LIČNOST
Mladi ljudi koji su rešili da ostanu u Srbiji i da se u njoj bore za ostvarenje svojih snova.
STRANA LIČNOST

„Fukušima 50” – Japanski dobrovoljci koji su ušli u nuklearnu elektranu u Fukušimi da gase reaktor, uprkos svim rizicima.
PESMA GODINE
„A Real Hero”, sa saundtreka za film „Drive”.
KONCERT GODINE
Koncert Nemanje Radulovića u Aleksandrovcu. Bilo je prosto čarobno.
ROMAN GODINE 
„Poremećenost sveta” Amin Maluf. Nije izašla ove godine, ali ja sam tek sad stigla do nje. Odmerena i preko potrebna analiza stanja u svetu.
POZORIŠNA PREDSTAVA GODINE
„Rođeni u YU” – zato što jesam rođena u YU.
FILM GODINE
Igrani: kanadski film „Incendies” – Godinama nisam gledala tako moćnu priču, tako precizno izrežiranu. Od tada sam ga milion puta odgledala u glavi. Dokumentarni: „Senna”. Adrenalin. I priča o čoveku kojem je važnije od pobede bilo da da svoj lični maksimum.
TEHNIČKA NOVOTARIJA GODINE
Nije baš tehnička novotarija, ali uvođenje sistema reciklaže u mojoj ulici.
FEJSBUK ILI TVITER
Topla čokolada s prijateljima, zbog ličnog mentalnog i emotivnog zdravlja, i zbog toga što ih ionako suviše retko viđam.
ŠTA ĆE OBELEŽITI 2012?
Pametniji među nama počeće da uzgajaju sopstveno povrće na nekim malim zelenim površinama do kojih se može stići peške.

Dim se ne vije, Higs se krije
Iz najveće podzemne „katedrale fizike” na svetu nije se izvio pramičak beličastog dima. Kao što dolikuje i ime kazuje, božja čestica je za čoveka i dalje neuhvatljiva. Do kada?
U sto metara ukopanim hodnicima u vidu prstena (dužine 27 kilometara), na razmeđi Švajcarske i Francuske, smeštena je najčudovišnija i najskuplja mašina (šest i po milijardi dolara) koju je čovek ikad sklopio. U Velikom hadronskom sudaraču (LHC) u Evropskom centru za nuklearna istraživanja (CERN), nadomak Ženeve, sudaraju se dva mlaza protona (delići atomskog jezgra), od kojih svaki dostiže 99 odsto svetlosne brzine (300.000 kilometara u sekundi).
To je toliko složeno i zahtevno kao kada biste ispalili iglice s jedne i druge obale Atlantskog okeana da jedna drugu pogode nasred pučine, a prethodno su pomenutim prstenom projurile 5.000 puta u sekundi!
Duže od četiri decenije (od 1964) traje potraga za „nedostajućom karikom” u zamišljenoj tapiseriji kosmosa. Uoči li se ikakav vidljiv trag, a bilo je nekih nagoveštaja, to bi trebalo da bude uverljiva potvrda da je ova subatomska čestica izvorište mase za sve ostale koje se nazivaju osnovne ili elementarne. Bolje reći: Higsovo polje koje ona sa svojim posestrimama tvori. Ukoliko je, naravno, takva naučna pretpostavka tačna.
I to je glavni razlog, uz još nekoliko, zašto su fizičari njome opsednuti.
U protekle dve godine nakupilo se dovoljno podataka koji su, pretpostavlja se, ukazivali da su joj uporni hajkači ušli u trag. Iz dva ogromna detektora, sa akronimima ATLAS i CMS, minulih dana su u naučne časopise i javna glasila pristigli nagoveštaji da je na pomolu veliko otkriće.
Čak su osvanula nagađanja da su u 500 milijardi milijardi sudara snopova protona, koji su dostizali maltene brzinu svetlosti, na tren viđeni otisci nedostižne begunice.
Očekivalo se da je napokon dolijala i upala u visokotehnološku stupicu, i to blizu energije, kako se to stručno kaže, od 125 gigaelektronvolti, kao što je predvidela najprigrljenija teorija čestica – Standardni model. U rasponu od 119 do 128 milijardi elektronvolti, što je čini 119 do 128 puta težom od protona!
Nepotvrđeni izveštaji upućivali su, dakle, na zaključak da je započeo poslednji čin drame, iz koje se isključuju, s 95 odsto pouzdanosti, buduće potrage ispod 119 i iznad 128 gigaelektronvolti.
Božja čestica nije uhvaćena, iako su predstavnici CERN-a obznanili da je sa svih strana opkoljena. I da će je dogodine uloviti.
Kosmički vakuum prožima polje pod čijim dejstvom čestice dobijaju masu. Ali kakvu? Masu mirovanja kakvu, upravo, daje Higsovo polje. Iz toga proističe da masa nije unutrašnje svojstvo samih čestica, već je to odlika koja se rađa u međudelovanju čestice i okoline. 
Zamisao da takva čestica postoji potekla je iz uma Pitera Higsa, sa Univerziteta u Edinburgu, a naziva se još „skrivena simetrija”.
Do sada nije nađen nijedan dokaz za Higsov bozon, a prekjuče, posle celodnevnog mudrovanja u CERN-u, okupljeni znalci su se oglasili s ohrabrujućom najavom: uhvatiće ga sledeće godine.
----------------------------------------------
Praktično izolovan
Mnogi su, možda, razočarani što još nema definitivnog odgovora da li Higsov bozon postoji ili ne. Međutim, realnost je drugačija – smatra prof. dr Petar Adžić, rukovodilac srpskog tima u CMS-u. – Neplanirano velika i visok kvalitet podataka koje smo dobili u poslednje dve godine posledica su izvanrednih performansi Velikog hadronskog sudarača i gotovo savršenog funkcionisanja sva četiri glavna detektora. Zato je eksperimentalni plan za 2011, u početku okarakterisan kao previše optimistički, ispunjen na veliko zadovoljstvo nas istraživača već sredinom godine.
Svi smo jedinstveni da je postignut izvanredan uspeh i da je Higsov bozon praktično izolovan u vrlo uzanom intervalu (119–128 gigaelektronvolti) mnogo pre nego što je planirano. U slučaju da se utvrdi da Higsov bozon ne postoji, to će značiti da deo fizike moramo da menjamo i da se okrenemo teorijama koje nude dopunu ili bolja rešenja na višim energijama Standardnog modela. To će značiti da priroda na energijama koje su dostupne na LHC-u, ali i više, funkcioniše drugačije nego što smo mislili.

Konkurs javni, kandidati tajni
Nacionalne penzije su ovog puta prošle bez medijske pažnje. U ponedeljak, 19. decembra, komisija će poslednji put zasedati i preispitati predlog kandidata, poslati ga ministru kulture, pa vladi na verifikaciju. Od Nove godine, pedesetak novih srećnika biće bogatiji za po 50.000 dinara. Biće ,,nacionalni” sve dok su živi.
Četvrtu godinu za redom, njih oko četiri stotine kulturnjaka „penzosa”, u besanim noćima i danima neizvesnosti, očekuju tih 50.000 dinara! Nekima će to biti mesečna rata za starački dom, neko će obnoviti proteze, drugi pripomoći nezaposlenoj deci i mlađanim unučićima... Estradnim zvezdama, Zvonku Bogdanu, Merimi Njegomir, ili „slavuju iz Mrčajevaca” Miroslavu Iliću, kome je prošle godine vlada po svojim ingerencijama dodelila „nacionalnu”, to je beznačajni mesečni priliv u budžetu, ali znači, jer su, ipak, u društvu „odabranih”.
Prošle godine sam radila malu, ali iscrpnu studiju o nacionalnim penzijama. Tada sam iz Ministarstva kulture dobila i sve spiskove kandidata. Ove godine odlučili su, rečeno mi je, da sa imenima kandidata ne izlaze u javnost, kako bi „zaštitili objektivnost rada članova komisije”. Jer ti članovi komisije morali su da pretrpe razne „duševne” bolove i uznemirenja zbog raznih pritisaka na njih. Ipak, prošle godine, samo je Dobrica Erić istupio iz komisije videvši šta ga čeka. Ostali su izdržali.
U komisiji je i ove godine ostao isti predsednik, dr Petar Volk, teatrolog, filmski i pozorišni kritičar.Ostao je i kompozitor Rajko Maksimović. Ostali su promenjeni, pa su sada u toj sedmočlanoj grupi i Božidar Zečević, Andraš Urban, Marko Popović, Zoran Bulajić i Bratislav R. Milanović. Predsednik dr Volk je izjaviokako je zabrinut što mnogi nisu konkurisali a bili su u prošlogodišnjem najužem izboru, kao i što se nije javio veći broj kandidata. Smatra da za to postoje bar tri razloga. Jedan je što „časni ljudi ne žele da se više izlažu tom riziku”, drugi što „pojedina udruženja sugerišu svojim predstavnicima koje kandidate da favorizuju” i treći što su –„razočarani”!
Normalnom čoveku i poznavaocu kulturnih prilika i 385 u odnosu na prošlogodišnjih 459 kandidata je nerealan, riplijevski, broj. Jer, i sam pogled na dosadašnji, poduži spisak „nacionalnih”, upućuje na to kako je sve to neverovatna devalvacija nečeg što je zamišljeno kao najveće i najprestižnije priznanje u domenu kulture i umetnosti. Tako se i moglo desiti da prošle godine konkuriše i poznata manekenka, javile su se i TVspikerke...! Sa estradom, kako je krenulo, stići ćemo do – Ibarske magistrale!

Kad voda nije poželjna u pustinji
Odvažni Subotičanin na motoru Gabor Sagmajster je jedni naš vozač koji će početkom iduće godine voziti na prestižnom reliju Dakar, koji se održava u Argentini, Čileu i u Peru. Start je 1. Januara, a vožnja po nepoznatim terenima i pesku, trasom ukupno dugom 9.584 kilometara.
Trka je podeljena u 14 etapa. Puna je neizvesnosti i opasnih situacija gde svaki vozač mora da bude dobro pripremljen da bi 15 dana bio na motoru i dnevno vozio 700-800 kilometara. Gabor Sagmajster startuje s brojem 61 i daće sve od sebe da poboljša prošlogodišnji rezultat kada je zauzeo 59. mesto u generalnom plasmanu.
Priprema se vrlo ozbiljno za 33. reli Dakar na motoru marke KTM od 450 kubika, po peščanim terenima u okolini Subotice i u susednoj Mađarskoj, naravno i u teretani gde stiče snagu. Do sada je na ovom reliju učestvovao četiri puta i tri puta je stigao na cilj, bolje rečeno završio je reli, što je svakako veliki uspeh, pogotovo znajući kakvim budžetom raspolaže. Reli Dakar kreće iz Mar del Plate (Argentina) nastavlja preko Čilea do glavnog grada Perua Lime gde je cilj.
Nov motor za bolje rezultate
Prvo njegovo učešće je bilo pre tri godine, u mađarskom timu koju je vodio Salai Balaž i koji je za njega uplatio kotizaciju od 15.000 evra i obezbedio sponzore. Ostale finansije je sam obezbeđivao. Godinu kasnije, dok se reli još vozio u Africi i kad je start bio u Lisabonu a cilj u Dakaru, Sagmajster se veoma dobro pripremio ali je taj reli je otkazan i vraćeni su svi takmičari .
- Prvi reli Dakar sam završio na 89 mestu, drugi na 59, a treći na 61. Prvi Dakar u Argentini sam vozio na motoru 690 kubika – kaže Sagmajster. - Vozio sam i Dakar serije u centralnoj Evropi i start je bio u Budimpešti, išlo se preko Karpata i vraćali smo se na Balaton. Taj reli je trajao sedam dana u 2008 godini umesto Dakar relija koji je bio otkazan te godine. Tu sam zauzeo 33. mesto. Najbolji rezultat u Dakar seriji postigao sam u Abu Dabiju 2009, koji sam završio na sedmom mestu.
Da bi neki reli vozač učestvovao na ovom prestižnom reliju najvažnija je fizička sprema...
- Treba izdržati na motoru petnaest dana i dnevno prelaziti po 800 kilometara. Ako nisi pripremljen za boravak na pustinjskom pesku, odustaješ već nakon pet-šest dana. Vozač na reliju mora dobro da poznaje navigaciju. Ja prve godine to nisam dobro znao, pa sam završio negde oko 80. mesta. U pustinji nema table koja ti pokazuje pravac, na tebi je da odlučiš gde ćeš da kreneš. Poslednje tri godine sam vozio motor KTM 690 kubika i to su fabrički proizvedeni motori i sa trake izađe samo oko 60 komada. Na reliju Dakar u 2012. godini ću voziti motor najnovije generacije od 450 kubika KTM, 75 konja koji je specijalno napravljen za pustinjske uslove i on je 40 kilograma lakši od prethodnog. Imam iskustva s njim, desetak godina vozim takav motor , koji se razlikuje po menjaču, duže su brzine, i zato očekujem dobar rezultat.
Pustinjski pesak ima različite boje. Nekad je crn, nekad žut, a nekad crven, ali uvek je opasan...
- Kad si na pustinjskom pesku moraš da imaš mnogo sreće da bi krenuo u pravom pravcu. Nikad se ne ide putanjom kojom je išao prethodni takmičar jer to je propast - po pravilu se motor zaglavi. Uvek je bitno tražiti nove putanje. Postoje cake koje iskusni vozači primenjuju kod savlađivanja dina, kako se penješ i spuštaš, a ja po nekad stanem na vrh neke dine i posmatram s kakvom veštinom neki to rade. Neke dine su visoke i po 1.200 metara i treba se motorom popeti na njih.
Uspeh bi bilo 40. mesto
Kaže da mu je u početku bilo najteže da proceni koliko hrane treba da nosi i kakvu tečnost da pije:
- Sad koristimo tečnost od jednog švajcarskog proizvođača i to su specijalni napici. I sa tri litra mogu bez problema da završim 200 kilometara i to tri četiri sata vožnje. U pustinji pijemo te energetske napitke i ceo dan jedemo samo bonžitu ali nikako ne pijem vodu. Voda nije pogodna za pustinjske uslove jer ona skače po stomaku a meni se dogodio peh 2009. u Argentini, kad sam poneo vodu koja se zagrejala. Od zagrejane vode sam dehidrirao i jedva sam stigao do cilja.
Povrede se podrazumevaju...
- Na svakom reliju sam se povredio. Na prvom sam slomio tri rebra, na drugom sam izvrnuo desno koleno i tri dana nisam osećao desnu nogu i tako sam vozio do cilja. Prošle godine sam mnogo više trenirao i bio sam mnogo spremniji i veštiji pa mi se nije dogodila nezgoda, inače kod drugih vozača su se dešavale veoma teške povrede na pustinjskom pesku.
Kaže da svake godine zbog ove „avanture“ zapada u finansijske dugove:
- Imam sponzore koji uvek kasne i kad se vratim do marta nekako pokrijem dugove. Zahvaljujući „Euro petrolu“ ove godine sam dobio potpuno nov motor od 450 kubika i njegova cena je 30.000 evra. Pomogli su mi iz Ministarstva omladine i sporta, sekretarijata za sport Vojvodine, grada Subotice, Satrakta iz Bačke Topole, „Eminent legend bos“ picerije i drugi.
Koji je cilj na narednom reliju?
- Najvažnije na ovogodišnjem reliju je da stignem do cilja u Limi gde i da postignem što bolji rezultat. Ako dođem do 40. bio bi to veliki uspeh.

Vaterpolisti Partizana poraženi u Egeru
Partizan nije ispunio svoj zadatak u Egeru. Evropski prvak je izgubio s 12:8 (3:0, 2:3, 2:3, 5:2) i tako još više otežao sebi posao u borbi za ulazak među osam najboljih na Starom kontinentu.
„Crno-beli” su loše počeli utakmicu i mada su se trudili da stignu prednost Mađara to im nije uspelo. Približili su se nekoliko puta izjednačenju (5:4, 6:5 i 7:6), ali je domaćin odoleo njihovi napadima i izvojevao prvu pobedu u ovom takmičenju.
U narednom kolu Partizan će 8. februara igrati u Beogradu s Vašašem.
Bazen: Aladar Bickej. Gledalaca: 2.500. Sudije: Gomez (Italija) i Margeta (Slovenija). Isključenja: Eger 14(3), Partizan 13(5). Peterci: Eger 2(2), Partizan 1(0).
EGER: Seči, Gerice, Batori 1, Grejem 3, Hošnjanski 3(1), Kovač 1, Acuši, Varga 1, Lukas 1, Binder, Mezei, Bundšuh, Biroš 2(1). Trener: Gerendaš.
PARTIZAN: Soro, Dedović, Mandić, Korolija, Aleksić 2, Šuranji 1, Ćuk 1, Radović 1, Čučković, Mitrović 3(0), Vujasinović, Vukićević, Rackov. Trener: Milanović.

Poraz košarkaša Partizana u Madridu
U devetom kolu Evropske lige za košarkaše Partizan je u Madridu ubedljivo poražen od Reala sa 101:83 (27:15, 25:22, 24:19, 25:27). Naredne nedelje u poslednjem kolu „crno-beli” u Beogradu dočekuju italijanski Armani džins.
Dvorana: „Kaha magika”. Gledalaca: 6.237. Sudije: Ankarali (Turska), Roha (Portugalija), Javor (Slovenija).
Real Madrid: Tomić 8, Sans 3 (1 trojka), Suarez 4, Rejes 15, Mirotić 20 (1), Rodrigez 8 (1), Veličković 2, Begić 6, Kerol 22 (4), Singler 8 (1), Ljulj 5.
Partizan: Lou 11 (2), Kecman 2, Raduljica 6, Jaramaz, Lučić 13 (1), Milosavljević 10 (2), Katić 12, Bešović, Božić 6 (1), Čakarević 2, Mačvan 16 (1), Anđušić 5 (1).

Crvena zvezda – Partizan u polufinalu Kupa
U polufinalu Kupa Srbije u fudbalu, kao i prošle sezone, sastaće se Partizan i Crvena zvezda. Drugi par je Borac – Vojvodina. 
Na osnovu propozicija takmičenja igraće se dve utakmice, prva 21. marta u kome će Crvena zvezda i Borac biti domaćini i druga 11. aprila kada će Partizan i Vojvodina ugostiti svoje rivale. S obzirom da je do 30. novembra u Fudbalski savez Srbije stigla samo jedna prijava za domaćina finalnog meča, sasvim je izvesno da će se ono igrati u Novom Sadu, 16. maja, mada će konačnu odluku o gradu domaćinu dati članovi Izvršnog odbora FSS.
– Naš cilj je uvek dobro poznat a to je da odbranimo trofej. Mislim da je dobro što ćemo prvu utakmicu igrati u gostima a revanš na našem stadionu. Ovo je verujem samo još jedan stepenik ka željenom uspehu i u ovakvim utakmicama nema izrazitih favorita, – kaže posle žreba Albert Nađ, koordinator u Partizanu.
S druge strane Zvezdin predstavnik Miodrag Antonijević, savetnik predsednika kluba za medije, smirenim tonom je kazao:
– Mi u Zvezdi smatramo da je najpoštenija odluka da se igraju dve utakmice. Verujem da ćemo se u prelaznom roku dobro organizovati i da ćemo uspeti da dovedemo prava pojačanja. Jasno je da Zvezda uvek teži ka osvajanju trofeja.
Inače Crvena zvezda i Partizan sastajali su se u Kupu 32 puta. Više uspeha imali su „crveno-beli”, pobedili su 17 utakmica, u 11 su poraženi, a četiri su završene bez pobednika, uz gol razliku 53:46 za Crvenu zvezdu.
Čini se da je najraspoloženiji bio predstavnik Vojvodine Miodrag Pantelić. Mladi sportski direktor Novosađana je rekao:
– Zadovoljni smo ishodom žreba. Dobili smo rivala koga smo želeli. Naravno, očekujem da prođemo u finale, jer imamo kvalitet za tako nešto.
Predstavnik Borca je naglasio da je plasman u polufinale Kupa veliki uspeh za njegov klub, ali da će oni pokušati da pomrse račune Vojvodini, koja je ipak favorit.
Selektor ženske reprezentacije Srbije i bivša fudbalerka niškog Mašinca i solunskog PAOK-a Suzana Stanojević, koja je izvlačila cedulje na žrebanju u Sportskom centru u Staroj Pazovi, kazala je:
– Učesnicima polufinala želim puno sreće i uspeha, a neka pobedi najbolji. Što se našeg ženskog fudbala tiče on je na dobrom putu. Trenutno imamo talentovanu generaciju, ali nam je potreban još veći rad. 
----------------------------------------------
Karadžić: Zvezda ima priliku da se dokaže
Predsednik Fudbalskog saveza Srbije Tomislav Karadžić nije prisustvovao ceremoniji žreba, međutim, njegov boravak u Staroj Pazovi, bio je dobra prilika da da komentar na parove polufinala našeg najmasovnijeg fudbalskog takmičenja.
– Zvezda sada ima priliku da se dokaže i da preokrene situaciju u svoju korist, a s druge strane Partizanu se pruža šansa da osvoji „duplu krunu”. Vojvodina je svakako favorit u odnosu na Borac, al to mora da potvrdi i na terenu dok sam ubeđen da će se Vojvodina boriti za trofej koji joj poslednjih godina izmiče.
----------------------------------------------
Prosinečki izuzetno zadovoljan žrebom
Iako je Crvena zvezda dobila u polufinalu Kupa Srbije najtežeg protivnika njen trener Robert Prosinečki je rekao sledeće:
– Izuzetno sam zadovoljan žrebom. U svakom slučaju bismo na putu do trofeja koji želimo da osvojimo igrali s Partizanom. Možda je bolje što se susrećemo pre finala, jer se u polufinalu igraju dve utakmice.

Bez suvišne sentimentalnosti
I ovog decembra očekivao se nastup Jovana Kolundžije, violiniste koji svake godine u isto vreme nastupi na Kolarcu, uvek sa novim programom. Posle niza pravih podviga sa sonatama Mocarta, Betovena, Bramsa, tokom proteklih godina, ovoga puta sasvim je izašao u susret svojim obožavaocima. Odabrao je repertoar dela koja su popularna, često slušana i vrlo omiljena kod publike. 
„Sonata u de-duru” Žan-Mari Leklera kombinacija je svitne i sonatne forme, pa pojedini njeni stavovi, posebno završni „Tamburen”, predstavljaju prave „bis“ poslastice. Nada Kolundžija, sa kojom Jovan očigledno stalno vežba i svira, poseduje rafinman za pratnju baroknih kompozicija. 
Mislili smo da u ogromnom repertoaru koji brat i sestra neguju najmanje mesta pripada baroknim majstorima, međutim, ove večeri oni su ispunili ceo prvi deo koncerta. Čudesni Gvarnerijus, instrument iz istog vremena i stila (1754), u rukama Jovana Kolundžije učinio je da muzika 18. veka zvuči još autentičnije.
„Sonata br. 1 u ge-molu za solo violinu ” J. S. Baha jedno je od onih neprevaziđenih dela koja predstavljaju meru talenta, inteligencije, koncentracije, tehnike, koje je referentno za domete i mogućnosti violinizma. U fugu uvode orguljski zvuci početnog adađa, a onda sledi tipična kombinacija Bahove fuge, sičilijane i motoričnog, završnogpresta.
Jovan Kolundžija, jedan od najvećih talenata koje smo imali, dostojanstveno, sa dostignutim mirom, bez nervoze koju smo za trenutak osetili na početku koncerta, sam sa svojom violinom iskazivao je sve bogatstvo i raznovrsnost ove jedinstvene muzike.
Ceo drugi deo resitala bio je posvećen virtuoznoj i romantičnoj muzici Frica Krajslera, nizu minijatura pisanih za violinu i klavir koje poseduju neverovatnu privlačnost za publiku, koji su salonski i virtuozni, sentimentalni i melodični i – veoma popularni. Prilikom njihovog izvođenja kriju se, ali i dešavaju, preterivanja svih vrsta koje je Kolundžija u potpunosti izbegao, ostajući posvećen instrumentu i muzici, nikad preterano sentimentalan, naglašeno liričan i samo virtuozan. Bogati sadržaj njegovog izvođaštva u sledu minijatura od recitativai skercokapriča preko prelida i alegra, do najpoznatijih minijatura „Radosti ljubavi”, „Muke ljubavi”, „Lepog ruzmarina”, „Alegreta” u stilu Bokerinija do završnog „Kineskog tamburina” gradili su, zajedno sa ukusnom i nedominantnom pratnjom Nade Kolundžije, skoro niz stavova ciklične forme.
Na svoj način i okružen svojom publikom, sa mnogo slušalaca svoje generacije, ali i naročito prisutnih mladih i najmlađih, Kolundžija uvek postavlja visoki standard interpretacije i kada su na programu nizovi sonata i kada su to samo naizgled lake i romantične minijature koje samo vrhunsko izvođenje čini smislenim.

Zelenski još nije doneo odluku da li će prisustvovati samitu NATO-a u Viljnusu
KIJEV – Ukrajinski predsednik Volodimir Zelenski još nije doneo konačnu odluku da li će ići na samit NATO-a u Viljnusu, izjavila je danas potpredsednica ukrajinske vlade za evropske i evroatlantske integracije Olga Stefanišina.
Ona je za ukrajinske medije rekla da će konačna odluka Zelenskog o prisustvu samitu NATO-a biti doneta u zavisnosti od završnih dokumenata tog skupa na kojima se još radi, preneo je TAŠ.
Generalni sekretar NATO-a Jens Stoltenberg rekao je ranije da će Zelenski prisustvovati prvom sastanku Saveta Ukrajina-NATO na marginama samita.
Stoltenberg, međutim, nije obećao da će tokom samita u Viljnusu Ukrajina biti pozvana da se pridruži NATO-u nakon što se neprijateljstva u zemlji završe.

Teško do neradne nedelje u trgovinama
Tri godine posle Crne Gore, još jedna zemlja u našem okruženju zabranila je rad nedeljom. U Hrvatskoj je pre nekoliko dana stupio na snagu novi zakon o trgovini prema kojem će prodavnice nedeljom biti zatvorene. Zabrana ipak nije potpuna, jer trgovci mogu odabrati 16 nedelja u godini tokom kojih bi eventualno mogli da rade. Radno vreme od ponedeljka do subote samostalno će određivati trgovac, ukupno do 90 sati sedmično.
 
U Srbiji se nedelja po pravilu tretira kao neradni, odnosno dan za odmor. U Savezu samostalnih sindikata trgovine Srbije podsećaju da u zakonu ipak treba da piše da je nedelja dan odmora, a ne da je „po pravilu dan odmora”, kako je prema važećem zakonu. Naglašavaju i da zahtev da se zabrani rad prodavnica nedeljom u Srbiji ne znači zalaganje za manje rada, jer prema zakonu radna nedelja traje pet dana, sedmično se radi po 40 časova, a rad nedeljom nije regulisan.
Radoslav Topalović, predsednika Saveza samostalnih sindikata trgovine, podseća da je u zemlji trenutno angažovano oko 300.000 trgovaca koji u proseku mesečno zarade oko 54.000 dinara, što je otprilike na nivou iznosa minimalne potrošačke korpe.
– Neosnovane su procene poslodavaca da će biti manji promet u radnjama ako nedelja i državni praznici budu neradni dani, jer će se kupci u istom obimu snabdevati radnim danima. Kupac koji je rešen da pazari neki proizvod, kupiće ga ili dan ranije ili dan kasnije. Zato, ti prigovori nisu utemeljeni. Drugo, ukidanjem nedelje kao radnog dana neće biti smanjena potreba za angažovanjem radnika, već naprotiv, više njih biće potrebno da radi, recimo, subotom i ponedeljkom, jer će tada biti i više prometa – smatra Topalović. Podseća da početak i kraj radnog vremena nije stvar kolektivnog pregovaranja nego je Zakonom o radu regulisano da radna nedelja traje 40 časova. Zato je ovaj sindikat tražio da se izmeni taj propis kako bi nedelja bila neradni dan, a da izuzete budu samo institucije koje su od javnog značaja i moraju da rade nedeljom. Od prve inicijative prošlo je  sedam godina, ali niko nije bio voljan da se ozbiljnije time pozabavi, ni Socijalno-ekonomski savet, ni Ministarstvo za rad i zapošljavanje, jer su to institucije kojima su sindikati podnosili inicijative.
Savez samostalnih sindikata je na tu temu svojevremeno čak i anketirao radnike, a analiza je pokazala da većina zaposlenih ne želi da radi nedeljom.
– Nisam siguran da bi sada, u naletu ove inflacije, isto tako razmišljali. Verovatno bi pristali da rade nedeljom za veću naknadu. Zato podržavamo inicijativu da se rad nedeljom plaća kao i državni praznik, da dnevnica bude 110 odsto tog dana – dodaje Topalović. Navodi da onaj ko mora na posao nedeljom zaista treba da bude više plaćen, zato što više radi i nije sa porodicom.
Podsećanja radi, onaj ko radi nedeljom ne ostvaruje po zakonu pravo na uvećanu platu, sem u slučaju da to nije uređeno aktom između poslodavca i zaposlenog. Fiksno uvećanje zarade nije prepoznato jer je poslodavcima data mogućnost da rad organizuju kako njima odgovara. Stručnjaci za radno pravo naglašavaju da zbog uvećanja zarade za rad nedeljom ne bi bilo neophodno menjati Zakon o radu, jer je naš propis ekstenzivan u tom delu, pa je opštim aktom moguće predvideti razloge za uvećanje plate koja nije opisana u samom zakonu. Kako je ranije za „Politiku” objasnio Bojan Urdarević, profesor radnog prava na Pravnom fakultetu u Kragujevcu, ne postoji nikakva zakonska prepreka da se sa postojećim zakonom predvidi dodatno plaćeni rad i da se utvrdi iznos uvećanja zarade nedeljom.
– Samo, to niko neće da radi, jer ne postoji zakonska obaveza – naveo je on.
Predstavnici sindikata smatraju da neradna nedelja ne bi mogla da prouzrokuje nove otkaze, jer u trgovini već postoji manjak radne snage, ali poslodavci ipak tako ne misle. Strahuju od pada prometa i profita, smanjenja zarada, otpuštanja radnika u sektoru maloprodaje, nezadovoljstva potrošača...

Milatović: Cilj posete Srbiji revitalizacija političkih odnosa
Predsednik Crne Gore Jakov Milatović poručio je večeras, na svečanom prijemu u Crnogorskoj kući u Beogradu, da, nakon poseta Evropskim institucijama i sedištu NATO u Briselu, dolazi u Beograd „u nameri da da doprinos revitalizaciji političkih odnosa dve zemlje”. Prisustvo predsjednika Vučića na mojoj inauguraciji 20. maja, ministra Dačića na Samitu u okviru Procesa saradnje u jugoistočnoj Evropi u Podgorici 27. juna, i ova moja prva poseta Beogradu u tako kratkom vremenskom periodu upravo idu u prilog unapređenju odnosa dve države”, naglasio je Milatović.
Ukazao je na to da je revitalizacija političkih odnosa važna za unaprjeđenje ekonomskih odnosa, što ima za rezultat direktne benefite za privredu i građane dve zemlje, navodi se u saopštenju iz Kabineta crnogorskog predsednika.
Milatović je podsetio da je Srbija Crnoj Gori ubedljivo najveći trgovinski partner, sa robnom razmenom od 764 miliona evra prošle godine, što predstavlja petinu ukupnog prometa robe sa inostranstvom. Srbija je za nas i najveće turističko tržište. U 2022. ostvareno je 435 hiljada dolazaka turista iz Srbije u Crnu Goru, što je udeo od 21 odsto od ukupnog broja dolazaka stranih turista. Kada govorimo o strukturi, najviše noćenja ostvarili su turisti iz Srbije, i to nešto iznad 3 miliona ili 25,5 odsto od ukupnog brojaâ€ś, rekao je Milatović. Dodao je da je Srbija prošle godine bila i najveći strani investitor u Crnoj Gori sa 137 miliona evra ili 12 odsto ukupne vrednosti stranih direktnih investicija, što je u odnosu na 2021. povećanje od 80 odsto.
Uprkos podacima koje sam izneo, sa Srbijom, koja je naš najznačajniji ekonomski partner, Crna Gora nema odnose na nivou ambasadora i to ne iz tehničkih razloga, već političkih, dve zemlje nemaju zajedničke granične prelaze, kao što imamo sa Bosnom i Hercegovinom i sa Albanijom, platni promet predstavlja ozbiljnu poslovnu barijeru, naše Mešovite komisije za rešavanje ovih naizgled tehničkih pitanja se ne sastaju godinama unazad, a nikada nije održana zajednička sednica Vlada dve zemlje, konstatovao je Milatović. On je poručio da su, uprkos svim izazovima, veze između građana i privrede Crne Gore i Srbije ostale jake i da je stoga odgovornost ali i obaveza na državnicima dve zemlje da te odnose ne remete, već da ih unapređuju. Istakao je da, osim tradicionalnih veza i bliskih odnosa, Crnu Goru i Srbiju trajno povezuju zajednički ciljevi, pre svega regionalna stabilnost i članstvo u Evropskoj uniji.
„Posvećenošću ovim ciljevima dajemo dobar zamah proevropskom razvoju Zapadnog Balkana. Uveren sam će politički odnosi Crne Gore i Srbije ići uzlaznom putanjom u periodu pred nama i da će to biti dobar zamajac za dodatno unapređenje ekonomskih, kulturnih i sveukupnih odnosa, rekao je Milatović. On je ukazao i na značaj jačanja veza sa zajednicom Crnogoraca u Srbiji i njihove povezanosti sa Crnom Gorom.
Kako je najavljeno, Milatović će se sutra, uz ceremonijalni doček ispred Palate Srbija, sastati sa predsednikom Srbije Aleksandrom Vučićem, a nakon toga i sa predsednikom Narodne skupštine Vladimirom Orlićem.
Predviđeno je da predsednik Crne Gore u okviru posete položi venac na Spomenik neznanom junaku na Avali uz vojne počasti, kao i da položi cveće ispred Osnovne škole „Vladislav Ribnikar”, prenosi Tanjug.

Viljnus zbog NATO samita kao tvrđava, sistemi Patriot usmereni ka Kaljiningradu
VILjNUS – NATO je pretvorio Viljnus, prestonicu Litvanije, u tvrđavu branjenu naprednim oružjem kako bi zaštitio američkog predsednika Džozefa Bajdena i druge lidere Alijanse na samitu sledeće nedelje, koji se održava 32 kilometra od litvanske granice sa ruskim saveznikom Belorusijom.
Više od 3.000 litvanskih vojnika brinuće o bezbednosti samita NATO-a u Viljnusu.
Šesnaest NATO saveznika poslalo je ukupno oko 1.000 vojnika da obezbeđuju dvodnevni samit 11. i 12. jula, koji se održava samo 151 km od same Rusije, prenosi Rojters.
 Mnogi od njih su poslali i napredne sisteme protivvazdušne odbrane koji nedostaju baltičkim državama.
„Bilo bi više nego neodgovorno da naše nebo bude nezaštićeno u trenutku kada Bajden i lideri 40 zemalja stižu“, rekao je predsednik Litvanije Gitanas Nauseda.
Nemačka je rasporedila 12 raketnih sistema Patriot, koji se koriste za presretanje balističkih i krstarećih raketa ili ratnih aviona.
Španija je dopremila sistem protivvazdušne odbrane NASAMS, Francuska šalje samohodne haubice Cezar, i uz Finsku i Dansku raspoređuje vojne avione u Litvaniji.
Ova zemlja je, uz Britaniju, isporučila sredstva protiv bespilotnih letelica.
Poljska i Nemačka su poslale snage za specijalne operacije pojačane helikopterima.
Drugi šalju opremu za borbu protiv bilo kakvih potencijalnih hemijskih, bioloških, radioloških i nuklearnih napada.
Litvanski predsednik vidi ove akcije saveznika kao potvrdu da je potrebno da NATO hitno uspostavi stalnu protivvazdušnu odbranu u baltičkim državama.
„Razmišljamo o tome šta će se desiti nakon završetka samita i radićemo sa saveznicima na stvaranju rotirajućih snaga za trajnu vazdušnu zaštitu“, rekao je on novinarima.
U selima pored beloruske granice, meštani su saopštili Rojtersu da se osećaju potpuno bezbedno, uprkos ponudi Minska da se tu nakon pobune smeste ruske plaćeničke trupe Vagner grupe i rusko nuklearno oružje.
Na aerodromu u Viljnusu, osam nemačkih raketnih bacača Patriot raspoređeno je sa cevima usmerenim u pravcu ruskog Kalinjingrada, a još dva prema Belorusiji.
„Znate gde se nalazite geografski i prilično dobro znate odakle pretnja dolazi. Litvanija je tražila od nas zaštitu samita, a takođe je NATO tražio pomoć od Nemačke. Ovo je naš odgovor“, rekao je potpukovnik Štefen Lib, komandant jedinice Patriota.
Litvanija je utrostručila jedinice pogranične straže na beloruskoj i ruskoj granici tokom leta, uz oficire iz Letonije i Poljske.
Dve zemlje su takođe poslale policiju da pomogne u patroliranju po Viljnusu.
Gradonačelnik Viljnusa je preporučio stanovnicima da odu na odmor van grada, ako žele da izbegnu gužve u saobraćaju, jer će veliki delovi centra prestonice biti zatvoreni tokom samita.
Kako javlja izveštač Tanjuga, deluje da su građani poslušali apel gradonačelnika, s obzirom na to da je na ulicama prisutan mali broj ljudi, policija patrolira i povremeno prolaze vozila pod njenom pratnjom.
Grad je okićen zastavama Litvanije, Ukrajine i NATO-a.

Zemljotres jačine 5,6 stepeni po Rihteru pogodio Tajvan
Zemljotres jačine 5,6 stepeni po Rihterovoj skali pogodio je danas Tajvan, saopštio je američki Geološki zavod.
Epicentar zemljotresa bio je 87 kilometara istočno od grada Hengčuna sa oko 31.200 stanovnika.
Do sada nema izveštaja o eventualnim žrtvama ili šteti.
Nije izdato upozorenje na cunami, preneo je Tas, prenosi Tanjug.

Petković: Svečlja kriminalizacijom Srba opravdava prisustvo parapolicije
Direktor Kancelarije za Kosovo i Metohiju Petar Petković ocenio je danas da je pokušaji ministra unutrašnjih poslova privremenih prištinskih institucija Dželjalja Svečlje da kriminalizuje Srbe sa severa KiM imaju za cilj da opravdaju, kako je naveo, protivpravno prisustvo parapolicijskih jedinica, „gde danonoćno terorišu srpski narod”.
„Lažni ministar, a pravi nasilnik i ekstremista Dželjalj Svećlja, zajedno sa njegovim okupacionim falangama preobučenim u odela Kosovske policije, jedini su kriminalci na severu Kosova i Metohije i tu nemaju šta da traže”, naveo je Petković u saopštenju. Poručio je da bi bilo najbolje da Svećlja „pođe od sebe i optužnice koja je godinama podignuta protiv njega zbog napada kamenicama na pripadnike tzv. Kosovske policije, ali i zbog prevrtanja vozila misije Euleks”.
Dodao je da bi Svećlja, umesto što „nezakonito da privodi Srbe navodnom poznanju pravde i prava”, trebalo prvo sam da prestane da beži od tog istog prava i pravde.
„Da li je sprovođenje reda i zakona to što je kukavički poslao svoje falange da duge cevi uperuju u sina predsednika Aleksandra Vučića zbog jedne majice? Da li je vladavina prava kada Kurtijevi specijalci pucaju u leđa Dragiši Galjku, Miljanu Deleviću, Milanu Jovanoviću, braći Stojanović iz Gotovuše? Ili, kada brutalno pretuku srpsku decu Daru i Kristijana”, zapitao je Petković. Naglasio je da „hibridni rat koji Svećlja kukavički vodi iz Prištine protiv svega srpskog i posebno severa Kosova i Metohije”, rezultirao time da „nema tog čestitog Srbina koji bi ni javno ni tajno pristao da bude alibi Svećlji u njegovoj bolesnoj opsesiji okupacije severa i proterivanja Srba sa Kosova i Metohije”.
„To mu nikada neće uspeti”, poručio je Petković. Svečlja je ranije danas u intervjuu portalu Košev rekao da nije protiv srpskog naroda, već, kako tvrdi â€žšovinističkih projekata Srbije i kriminalaca”.

Konuzin: Medvedev rešava problem sa konvojem
Problem sa ruskim humanitarnim konvojem, koji je prekjuče ujutru zaustavljen na administrativnoj liniji Kosova i Metohije, rešavaće predsednik Rusije Dmitrij Medvedev na samitu Rusija–EU, gde će ova tema biti među prioritetnim, kazao je za „Politiku” ruski ambasador u Srbiji Aleksandar Konuzin. 
Ambasador Ruske Federacije, koji je od utorka ujutru neprekidno na Jarinju, sa kosovske strane, navodi da je i od ministra inostranih poslova Sergeja Lavrova, i od ministra za vanredne situacije Sergeja Šojgua dobio identične instrukcije – ostati na Jarinju sve dok humanitarni konvoj ne bude propušten. Kako navodi, u redovnom je kontaktu i sa kolegama iz srpskog Ministarstva spoljnih poslova.
Rusija, potvrdio je juče Šojgu u Moskvi, „ne može da dopusti da humanitarni konvoj za Srbe na Kosovu bude poslat preko prištinskih vlasti”, dodavši da Euleks želi da ih usmeri na kosovsku vladu.
Konuzin podseća za naš list da je juče ujutru imao video konferenciju sa ministrom Šojguom i da ga je detaljno izvestio o svemu.
– Ministar nam je dao instrukcije da ostanemo ovde. Tokom dana zvao je i ministar inostranih poslova Sergej Lavrov, pa sam i njega obavestio o trenutnoj situaciji. Ministar Lavrov mi je takođe potvrdio naredbu da ostanem pored konvoja. Prema informacijama kojima raspolažem, situacija koja je nastala oko humanitarnog konvoja jeste predmet kontakata između Moskve i Brisela i traži se mogućnost da se pronađe izlaz iz nastale situacije. Ruski predstavnik u EU Vladimir Čižov sada rešava tu situaciju, ali očekujem da će još danas u Briselu, na samitu Rusija–EU, ovaj problem biti među prioritetnim temama koje će pokrenuti predsednik Dmitrij Medvedev – kazao je Konuzin.
Ambasador se osvrnuo i na izjavu međunarodnog civilnog predstavnika na Kosovu Pitera Fejta, koji je juče izjavio da ne vidi kako ruska humanitarna pomoć može da pomogne situaciji na severu Kosova.
– Gospodin Fejt je rekao da Srbima na Kosovu ne treba humanitarna pomoć, ali ja nisam saglasan sa tom ocenom. Dobijam pisma od žitelja Kosova koji se obraćaju sa konkretnim molbama za dobijanje pomoći. Ja imam svoje procene socijalne i ekonomske situacije na Kosovu, a kada je Ruska Federacija ponudila da uputi pomoć srpske vlasti su sa zahvalnošću to prihvatile. Srbima je ova pomoć neophodna, i Rusija će uvek polaziti od sopstvene procene humanitarne situacije i toga šta je neophodno za Srbe. Mišljenje trećih strana nas ne zanima previše. Mi sve to rešavamo u direktnom kontaktu između Rusa i Srba.
Komentarišući Fejtove reči da ne razume zašto je Konuzin dolazio na sever Kosova, ako Rusija ima svog diplomatskog predstavnika koji pokriva Kosovo, misleći na kancelariju ruske ambasade u Prištini, ambasador RF napominje:
– Želeo bih da podsetim gospodina Fejta da sam ja ambasador RF u Srbiji i da se moja nadležnost prostire na celu teritoriju Srbije, uključujući i pokrajinu Kosovo. Na Kosovu se nalazi Kancelarija ambasade Rusije u Srbiji. To znači da su saradnici ove kancelarije potčinjeni meni, kao i svi ostali saradnici u ambasadi u Beogradu. Zato ja dolazim na Kosovo uvek kada smatram da je to neophodno – kazao je Konuzin.
Podsetimo, od utorka ujutru je blokirano kretanje ruskog konvoja preko prelaza Jarinje, u kojem je 280 tona pomoći Srbima sa Kosova i Metohije. Posle dva propuštena kamiona, Euleks je stopirao dalje kretanje. Konuzin je odbio zahtev da se konvoj kreće isključivo pod pratnjom Euleksa ili da se vrati na prelaz Merdare koji kontroliše vlada u Prištini.
Bojan Bilbija
----------------------------------------------
Dežer: Euleks ne blokira prolaz, reč je o standardnoj proceduri
Zadržavanje konvoja ruske humanitarne pomoći na severu KiM, izazvalo je juče brojne reakcije domaćih i stranih zvaničnika. Šef delegacije EU u Srbiji Vensan Dežer izjavio je da nije tačno da Euleks blokira prolaz ruskog humanitarnog konvoja i istakao da je reč o standardnoj proceduri. Dežer je ukazao da zbog situacije na terenu nisu u stanju da obezbede pratnju za konvoj, „ali postoji mogućnost hitnog postupka, gde se u roku od jednog dana obezbedi pratnja koja stigne na granicu i preuzme konvoj”, rekao je Dežer. 
Portparol Euleksa Irina Gudeljević navela je da konvoj ima dve mogućnosti za ulazak na Kosovo: „Prva je da prihvati pratnju Euleks policije, jer je to uobičajena praksa u EU da policija prati tako velike konvoje, a druga je preko prelaza Merdare”. Ona je dodala da, ako ruski konvoj prihvati pratnju Euleks policije, to znači da se vozila Euleksa moraju propustiti kroz barikade Srbi na severu Kosova ne propuštaju vozila Euleksa zbog toga što su 25. jula omogućili prevoz kosovskih carinika na administrativne prelaze. 
SNS smatra nedopustivim da se iz političkih razloga ne dozvoljava propuštanje humanitarne pomoći i pozvao Kfor i Euleks da ne izlaze iz okvira svog mandata. 
DSS je odluku Euleksa da na administrativnom prelazu Jarinje spreči ulazak ruskog konvoja ocenio kao „protivpravnu i nerazumnu”, a posebno neprihvatljivim smatra to što Euleks pokušava da uspostavi državnu granicu između Srbije i Kosova. 
SRS je juče zatražio od predsednika Srbije Borisa Tadića da učini sve da konvoj ruskih kamiona prođe administrativni prelaz Jarinje i ocenio da je trenutno stanje „najbolji primer koliko je odluka da se dozvoli Euleksu da dođe na Kosovo katastrofalna”. 
B. M.

Milanović sastavlja vladu
Od našeg stalnog dopisnika
Zagreb – Predsednik Republike Hrvatske Ivo Josipović poverio je juče mandat za sastavljanje nove hrvatske vlade čelniku Socijaldemokratske partije (SDP) Zoranu Milanoviću, jer je njegova Kukuriku koalicija na osnovu konačnih zvaničnih rezultata nedavnih izbora osvojila apsolutnu većinu mandata u Hrvatskom saboru.
Od ukupno 151 mesta, ova koalicija četiri stranke (uz SDP tu su još Hrvatska narodna stranka, Istarski demokratski sabor i Hrvatska stranka penzionera) osvojila je 80 mesta, a dosadašnja vladajuća Hrvatsko demokratska zajednica (HDZ) tek 47.
Prema zakonu, mandatar treba u roku od 30 dana da saopšti sastav svoje vlade i dobije podršku parlamenta, ali to će se desiti najverovatnije već tokom iduće nedelje, kada će biti konstituisan i novi Sabor.
„Mandat je obaveza i čeka nas velik posao. Moramo izvući Hrvatsku iz krize, a jedini način je privredni rast”, rekao je Milanović, zahvaljujući se na dodeli mandata za sastav nove vlade. „Čeka nas i ’poslagivanje’ sistema u koji je narušeno poverenje poslednjih godina. Možda je to naš prvi zadatak – vratiti poverenje u sistem da bi Hrvatska postala dobro organizovana država.”
Odgovarajući zatim na pitanja novinara, Milanović se osvrnuo i na odnose u regionu rekavši da je svestan „da živimo u regionu koji nažalost još uvek nije zaključan u bezbednosnom i ekonomskom smislu”.
„Pre svega mislim na susednu BiH, u kojoj živi velik broj Hrvata, sunarodnjaka većinskog naroda u Hrvatskoj, s kojom delimo jako dugu granicu i koja 16 godina nakon Dejtona još uvek nije funkcionalna država. Hrvatska od toga nema koristi i tu moramo gledati nacionalni interes”, rekao je on.
Što se tiče odnosa sa Srbijom, Milanović je rekao da će gledati „poslovne, trgovinske i interese robne razmene, jer je to zemlja s kojom ćemo rado sarađivati i s kojom ostvarujemo relativno dobre spoljnotrgovinske rezultate”.
Upitan da li će prilikom formiranja vlade sarađivati sa Samostalnom demokratskom srpskom strankom, koja ponovo ima tri zastupnika u Saboru, a u proteklom mandatu je bila u koaliciji s HDZ-om i po tom osnovu imala jednog potpredsednika vlade i ukupno 17 funkcionera u raznim ministarstvima i njihovim službama, Milanović je odgovorio da će vlada „biti politička, ali sastavljena od stručnih političara”.
„Rado ćemo imati podršku predstavnika manjina koji su izabrani po jednom drugom izbornom modelu, ali su takođe zastupnici u Saboru kao i mi. To je dobro za hrvatsko društvo i ne želim nikoga izdvajati, ali takva je praksa naročito bitna za odnose hrvatske i srpske zajednice”, dodao je novi mandatar.

A porez na šerpe?
Ko kaže da nema dobrih vesti iz Srbije. Evo od Nove godine sve domaćice koje imaju emajlirano ili gusano posuđe neće morati da plaćaju novi porez u narodu poznatiji kao muzički dinar. Iako nas je nedavna prošlost naučila da se na šerpama i loncima može odlupati nekoliko taktova i ozbiljnije muzike od domaćih sega-mega hitova, nekim čudom pomenute domaćice su izostavljene sa spiska za muzičku poresku osnovicu.
Ako su zakonopisci slučajno zaboravili domaćice nikako mi nije jasno kako su im promakli oni koji proizvode i prodaju diple i dvojnice. Zašto bi oni bili privilegovani  jer i ovi „nosači zvuka” mogu da odsviraju numere od posebnog društvenog značaja.
Osim svirača u diple i dvojnice, domaćica sa gusanim posuđem, ostali žitelji ove nam napredne zajednice, obuhvaćeni su širokopojasnom naknadom na ime zaštite autorskih prava.
Računari, štampači, rezači, čitači, skeneri, fotokopir aparati poskupeće od 1. januara jer će se na uvoz ovih uređaja paušalno plaćati autorski porez tri odsto od njihove vrednosti.
I to nije sve.
Potencijalni nosači zvuka, odnosno prazni ce-deovi, di-vi-dijevi, mini-diskovi, audio kasete, video kasete, u-es-beovi, fleš memorije… ubuduće će biti dodatno oporezovani od 70 do 140 para po komadu. Ovaj novac, naravno, direktno ne ide autorima nego na račun posrednika, udruženja koja raspodeljuju pare i vode brigu o autorima i njihovim finansijama.
Prevedeno na jednostavan srpski jezik to izgleda ovako: odete u ovlašćenu prodavnicu (ne na ulicu) kupite legalno prazan di-vi-di, dođete kući i na rezaču narežete porodične fotografije sa letovanja i za to platite muzički dinar.
Porez na autorska prava plaćaćemo i kad registrujemo kola. Svaki put kad odete u MUP traže vam fotokopije bar tri papira (krštenicu, venčanicu, dozvolu), a mudri tvorci zakona nisu zaboravili fotokopir aparate. Doduše ovde je plaćanje indirektno, ali je plaćanje. Vlasnik kopirnice kad kupuje aparat plaća ga skuplje, a te troškove nema ko da nadoknadi osim vas koji ste ušli samo da fotokopirate staru saobraćajnu dozvolu.
U IT industriji kažu da nisu protiv zaštite autorskih prava ali da nije u redu da marža uvoznika računara bude od dva do tri odsto, carina jedan odsto, a tri odsto nova taksa. U Udruženju za informatiku tvrde da nisu protiv naknade već njenog iznosa. Po njihovoj računici autorske agencije sada prihoduju 7,4 miliona evra, a od novog poreza će ubirati oko 4,4 miliona evra.
S druge strane iz SOKOJ-a, OFPS-a, UDS-a tvrde da kompjuteraši nisu dobro pomnožili cifre, da dižu medijsku buku, da samo brinu o svojoj zaradi, da nisu krivi što se ovih proizvoda puno uvozi i da su prazni ce-deovi leglo piraterije…
A kako će sada sva autorska udruženja da dele „ubrani” novac. Ko će da odredi koliko od te sume pripada likovnim umetnicima, koliko pevačima, koliko piscima, koliko rediteljima, koliko sviračima…

Televizija bez televizije
Pre nekoliko sedmica imao sam zadovoljstvo da učestvujem na uvodnoj tribini u seriji nazvanoj „Vračarsko kino-oko” koja će u predstojećim mesecima doneti projekcije klasika iz istorije filma. Posle projekcije organizuju se diskusije u kojima učestvuju filmski kritičari i ljudi koji se bave oblašću o kojoj film govori. Na prvoj tribini prikazan je film „Svi predsednikovi ljudi” Alana Pakule a potom smo govorili spoljnopolitički komentator „Politike” Boško Jakšić i ja.
Čini mi se da je diskusija bila vrlo interesantna i da je rasvetlila ovaj mitski film iz više uglova, kako estetski, tako i ideološki, a dotakli smo se i širih pitanja u vezi sa političkim filmom i novinarstvom. Kako obično biva kada se ljudi izlože vrhunskom umetničkom delu, neke od tema ovog klasika iz 1976. godine aktuelne su i danas tako da su Vudvord, Bernstin i Pakula bili dobar povod da se dotaknemo nedavnih Mardokovih skandala i Džulijana Asanža, odnosno promene paradigme u kojoj su nekada političari bili nevaljali a novinari etični dok su danas političari potpuno aseptični a novinari beskrupulozni. Rečju, ova tribina je vrlo lako mogla biti atraktivna televizijska emisija i srećom dostupna je na Jutjubu.
Paradoks i jeste u tome što je „Kino-oko” svojevremeno bilo televizijska emisija autora Dragana Babića međutim danas je njen rimejk moguć samo u formi tribine: naša televizija sa šest nacionalnih kanala ima manje sadržaja o kulturi nego što je imala u vreme kada su postojala samo dva koja nisu emitovala program dvadeset četiri sata dnevno. Ali kriza je još dublja – ne samo da ne postoje emisije o kulturi već ne postoje emisije ni o sportu izvan prenosa u kojima pratimo događaje. Posle utakmica, ako imamo sreće da je neko veliko takmičenje, u studiju malo posedi neki stručnjak i objasni nam šta smo gledali, ali ozbiljnijih emisija u kojima bi se analizirala čak i ovako popularna oblast zapravo nema.
Naša kulturna scena je stoga potisnuta na tribine, stručne skupove, radionice i stanje podseća na osamdesete kada su se na sličan način okupljali disidenti, golootočani i homoseksualci. Koliko sam primetio, ipak, naša država ne samo da nije zabranila kulturu nego je čak i finansira pa bi bilo lepo da u medijima na neki način i ponešto progovorimo o njoj a da to nisu najave tekućih događaja i komemoracije kada nekoga više nema.
Kad smo već kod komemoracija, iz godine u godinu, samo u svetu filma koji je relativno mlada forma i kod nas se organizovano proizvodi tek nekih šezdesetak godina, odlaze mnogi značajni autori i sećanje na njih se više čuva po internet forumima, blogovima i na Jutjubu nego u tradicionalnim medijima. O drugim umetnostima da ne govorimo. Filmski radnici za razliku od drugih imaju sreće da su neki od njih barem popularni a sigurno je da bi vajari, kompozitori umetničke muzike i arhitekte mogli da budu još kritičniji.
Tribinski program, na sve to, nije dovoljno finansijski podržan tako da se na njemu ne može bazirati kultura mišljenja kod nas. On u velikoj meri zavisi od dobre volje govornika i entuzijazma tako da u poslednje vreme primećujem da u ovim ograničenim uslovima debatuju manje-više isti ljudi – oni najuporniji i treba im odati priznanje za to.
Uostalom i većina kafanskih razgovora o sportu danas u Srbiji sadrži više informacija i analiza od onoga što nam serviraju mediji – svojevrsne krčme u kojima gazde bez ikakvih kriterijuma ispunjavaju zablude i hirove onih najbrojnijih a ne shvataju da je i za njih korisnije da povremeno čuju nešto pametno.
Srpski gledaoci svakodnevno imaju priliku da gledaju emisiju u kojoj kuvar posećuje zapuštene restorane i dovodi ih u red. Preostaje nam da se nadamo da će neko napraviti emisiju u kojoj neki sposoban urednik posećuje zapuštene televizije. Pa makar to bio i neko od predsednikovih ljudi.

Pomama za ribom uoči Svetog Nikole
U vreme božićnog posta i uoči jedne od najvećih srpskih slava, Svetog Nikole, tradicionalno se povećava kupovina i konzumacija ribe. Statistika kaže da građani Srbije u decembru pojedu plodove reka i mora koliko i za prethodnih 11 meseci u godini. Ponuda ove vrste mesa u supermarketima, hipermarketima i na pijacama veoma je dobra. Prodaja u „Maksiju” i „Tempu” od 1. do 10. decembra porasla je 17 odsto, a očekuje se da će do 19. decembradosegnuti 50 odsto.
U prestoničkim ribarnicama kažu da je promet ovog meseca odličan, ali da se vrh tražnje očekuje predstojećeg vikenda. 
Kontrolu ispravnosti ribljeg mesa obavlja Veterinarska inspekcija, a Petar Bogosavljević, predsednik Pokreta za zaštitu potrošača, kaže da je kvalitet u regularnim prodavnicama na visokom nivou. 
– Trebalo bi pazariti samo u prodavnicama koje imaju rashladne vitrine ili bazene. Sugrađani moraju da pročitaju deklaraciju na kojoj su navedeni podaci o proizvođaču, uvozniku, distributeru, kao i rok upotrebe i uslovi čuvanja. Treba izbegavati kupovinu van prodavnica, iz kofa na trotoarima, i pazariti samo u registrovanim ribarnicama – ističe Bogosavljević.
----------------------------------------------
Imamo običaj, ali nemamo naviku
Statistika pokazuje da se u Srbiji godišnje po glavi stanovnika pojede tek 8 do 14 kilograma ribe, dok „domaćin” koji priprema posnu slavu, za taj dan pazari od 20 do 30 kilograma ove namirnice. U svetu je ta cifra 16,5 kilograma po glavi stanovnika, dok je u razvijenim zemljama prosek 24 kilograma. 
– Potrošnja ribe zavisi od navike, ali je mi nemamo. Nismo svesni nutritivne vrednosti ove namirnice, a poznato je da se na trpezi treba naći bar dva puta u nedeljno – ističe Milan Baltić, profesor na Veterinarskom fakultetu.

Šustikle i perle na bazaru rukotvorina
Bele heklane i vezene šustikle, zavese i stolnjaci. Štrikani vuneni džemperi, kape i rukavice. Raznobojne ogrlice od bakra i staklenih perli, ručno oslikane vaze i drvene škrinje, ukrasni magneti, mirisni sapuni... Sve što su vešte ženske ruke pažljivo izradile našlo se na Božićnom bazaru rukotvorina u Privrednoj komori Beograda. Unikatni i ručno rađeni predmeti – prigodni pokloni za predstojeće praznike – mogli su se pazariti po pristupačnim cenama.
Tradicionalni humanitarni bazar organizuje po deseti put Fondacija princeze Katarine Karađorđević, a sav prikupljeni novac namenjen je izbeglicama i raseljenim licima. Svojim radovima pohvalili su se i učenici škola za decu sa smetnjama u razvoju. 
Bazar su juče otvorili princeza Katarina Karađorđević i Vladimir Cucić, komesar za izbeglice, a biće otvoren za posetioce još danas i sutra.
Na jednom od štandova izložene su tkanine i odevni predmeti upadljivih boja. Jasna Kruška iz Novog Sada objašnjava kako su ovi materijali nastali. 
– Bavimo se izradom unikatnog tkanja svih vrsta tkanina – od svile do vune. Radimo sve ručno na klasičnim, starinskim razbojima. Naše udruženje ima oko 50 članica, a postoji već 16 godina. Od ovog zanata ne može da se živi, ali svaki dodatni dinar je dobrodošao.
Njena sugrađanka Dragica Dragin već nekoliko godina učestvuje na Božićnom bazaru. Prodaje vezene miljee. 
– Vez je teška tehnika – kaže – zahteva dobar vid, strpljenje i mnogo vremena. Najkomlikovaniji za izradu, a po njoj i najlepši, jeste vez „rišelje” jer rupice i ukrasi na obodima podsećaju na čipku.

Sutra konačna odluka o imenu novog mosta preko Save
BEOGRAD – Predlog imena za novi most preko Save - „Most na Adi”, koji je na osnovu predloga građana usvojila gradska Kosmisija za spomenike i nazive trgova i ulica, sutra će se naći pred odbornicima Skupštine grada, koji će doneti konačnu odluku o imenu.
Na osnovu predloga Beograđana Komisija je 21. novembra usvojila naziv „Most na Adi” i predala ga Ministarstvu za ljudska i manjinska prava, državnu upravu i lokalnu samoupravu, koja ga je odobrila i prosledila gradskom parlamentu na odlučivanje.
Od oko 13.000 predloga za naziv novog mosta na špicu Ade Ciganlije, koji su zvanično pristigli na adresu Komisije za spomenike i nazive trgova i ulica ili su ih građani predlagali u avgustu, kada je most bio otvoren za pešake, najviše glasova dobio je naziv „Most na Adi” - čak 3.341.
Oko 200 udruženja i pojedinaca zvanično je na adresu Komisije uputilo pismeni predlog, a ostali predlozi prikupljeni su u avgustu, kada je na dva dana most bio otvoren za javnu posetu.
Iza predloga „Most na Adi” bila je „Harfa” sa 1.038 glasa, „Most patrijarha Pavla” sa 813, „Most Zorana Đinđića” 611, „Žirafa” 382 i „Lepeza” sa 379 glasa.
Bilo je i brojnih drugih predloga, poput „Most Milutina Milankovića”, „Andrićev most”, „Most mladosti”, „Teslin most”, „Pilon”, „Most ljubavi”, „Most Evrope”, „Most Svetog Nikole”, „Lepotan”, „Vrata naroda”...
Novi most koji će povezati čukaričku i novobeogradsku obalu, trebalo bi, prema najavama medija, da bude otvoren za saobraćaj u novogodišnjoj noći.
Most kod Ade Ciganlije, kao sastavni deo unutrašnjeg magistralnog prstena, imaće šest saobraćajnih traka, dva koloseka za metro i dve pešačko-biciklističke staze, a dugačak je 969 metara i širok 45 metara, sa pilonom visokim 200 metara.
Novi most će omogućiti građanima da sa jedne na drugu stranu reke pređu bez velikih saobraćajnih gužvi i da uštede oko 30 minuta, dok će intenzitet saobraćaja preko sadašnjih mostova i Bulevarom vojvode Mišića biti smanjen za 40 odsto.

„Zaskoz” - sir za dubok džep
Šid – Mlekara i kozja farma „Beokapra” iz Kukujevaca kod Šida i Rezervat prirode bara Zasavica, posle gotovo godinu dana eksperimentisanja, odlučili su da započnu zajedničku proizvodnju sira od magarećeg mleka i da ga ponude inostranom tržištu.
Novi sir zvaće se „zaskoz“, i koštaće 550 evra po kilogramu. Sir, kombinovan od mleka magarica sa Zasavice i kozjeg sa farme „Beokapre“ u Kukujevcima, predstavlja pravi specijalitet, a o njegovom kvalitetu brine stručnjak za tehnologiju Stevo Marinković, koji je već plasirao nekoliko vrsta specijalnih kozjih sireva iz mlekare u Kukujevcima.
– Aromom i ukusom magareći sir, koji ćemo početi da proizvodimo, nadmašuje sve sireve koji se nalaze na tržištu. U stvari, ovaj novi proizvod biće napravljen od 55 odsto magarećeg mleka sa Zasavice i 45 odsto kozjeg, od koza koje imaju kontrolisani prirodni uzgoj na našoj farmi. Za kilogram ovog sira potrebno nam je oko 13 litara mleka, a novi kvalitet je što u magarećem siru, kada je od čistog mleka magarica, nema dovoljno suve materije. Siguran sam da će pravi sladokusci i bogati kupci znati da cene ovaj novi proizvod – kaže Stevo Marinković.
U mlekari „Beokapre“ Slobodan Simić, upravnik bare Zasavica, Steva Marinković, tehnolog, i direktor „Beokapre“ Radovan Roganović priredili su prvu degustaciju ovog sira za dopisnika „Politike“. Međutim, u paleti proizvoda „Beokapre“ su i čuveni kozji sirevi u kestenovom listu, kori hrasta lužnjaka i pepelu.
– Sve su to novotarije Steve Marinkovića i moram reći da su se ovi sirevi, kao ekstradelikatesni proizvodi, pozicionirali na tržištu – priča Radovan Roganović. – Mi imamo 400 koza na farmi, dogodine će ih biti više od 500, dobijamo dnevno hiljadu litara mleka i otkupljujemo još tri hiljade litara od kozjih farmi u Kisaču i Čeneju. Idemo stalno na proširenje, a novi sir koji je dobio ime „zaskoz“, siguran sam, otvoriće nam najprobirljivije svetsko tržište.
Na bari Zasavici je trenutno oko 110 magarica, koje daju godišnje od 25 do 30 litara mleka. Zasavica je proizvodila sir od čistog magarećeg mleka i trošila po 25 litara za kilogram. Taj sir je koštao hiljadu evra po kilogramu, ali ga je bilo malo na tržištu. Ni novog sira, od 550 evra, neće biti previše u ponudi, ali, zato se upravnik Zasavice Slobodan Simić već pripremio da kupi još stotinu magarica.
– Ova kooperacija između nas i „Beokapre“ je odličan poslovni potez. Kupcima ćemo ponuditi pravi ekološki proizvod, delikates kakvog trenutno nema na tržištu. Sir jeste skup, ali, ako se zna da magarica može u najboljem slučaju dati 30 litara mleka godišnje, onda je jasno zašto je i cena takva – kaže Simić.

Izlet žena u Sarajevo ujedinio ljute protivnike
Užice – Kad se oko nečega ujedine radikali i naprednjaci, URS, DSS i NS, sva lokalna parlamentarna opozicija u Užicu – onda je za to potreban jak povod. Svi oni traže razrešenje gradonačelnika Užica Jovana Markovića (DS). Već su predali zvaničan zahtev za održavanje vanredne sednice gradske skupštine, a sve zbog izleta žena Demokratske stranke plaćenog iz gradskog budžeta.
Naime, maja ove godine, u organizaciji mesnog odbora DS iz Zlakuse, oko 70 žena iz Užica i okolnih sela posetilo je Sarajevo. Opozicija optužuje gradonačelnika što je za taj partijski izlet, 68.000 dinara, plaćeno prevozniku iz sredstava grada, novcem svih Užičana, čime je prekršen zakon.
O tome je bilo reči na jučerašnjoj konferenciji za novinare udružene opozicije. Vladimir Ilić, iz odborničke grupe URS, postupak oko plaćanja izleta u Sarajevo iz budžeta nazvao je nedomaćinskim gestom gradonačelnika, u vreme kad građani jedva sastavljaju kraj s krajem.
Branko Gavrilović, iz odborničke grupe DSS, rekao je da se opozicija jednom ovako već ujedinjavala, posle velike poplave u Užicu kad je ljudska greška prouzrokovala milionske štete. Tada je, kaže Gavrilović, gradonačelnik obećao da će biti kažnjeni krivci, a nisu.
– Jovan Marković treba da ode jer je zadužio Užice sa preko tri miliona evra i ta sredstva nisu iskorišćena kako treba. On nema snage da u Beogradu izlobira za ovaj grad, a lošom organizacijom gradske uprave nije uspeo da privuče investitore za nova radna mesta. Pribegava marketinškim pričama o aerodromu Ponikve, fabrici ribe, autoputu. Vrhunac loše vlasti je način zapošljavanja u javnim preduzećima, posebno u JP „Deponija Duboko“ gde je zaposleno mnogo ljudi bliskih DS – nabrojao je Gavrilović.
Prema rečima Milana Konatara (SNS), ta stranka je ukazivala da nisu domaćinski potezi kreditna zaduživanja grada kod komercijalnih banaka za investicije, kao i da je bolje unapred snimiti infrastrukturne potrebe nego stalno prekopavati gradske ulice. Što se tiče izleta, iako sve žene koje su putovale nisu članice DS, napominje da je to nenamensko trošenje novca. Slaganje sa zahtevom za opoziv Markovića izrazili su i predstavnici odborničkih grupa NS i SRS.
Na opozicione namere da ga smenjuju gradonačelnik Marković je odgovorio saopštenjem. Kaže da su, budući da se bliže izbori, sve očigledniji pokušaji opozicije u Užicu da omalovaži rezultate koje je postigla gradska vlast.
– Za njih nije tema o kojoj treba razgovarati preko 40 projekata od kojih je najveći broj realizovan (stadion, deponija, rekonstrukcija puteva), neki su u fazi realizacije (bazen, hala, aerodrom Ponikve), a tu su i novi (univerzitetski centar). Nije za njih tema ni ugovor o donaciji od 15,5 miliona evra nedavno potpisan sa EU za izgradnju postrojenja za otpadne vode. Iznošenjem neistina i otvaranjem pitanja o izletu, koji je organizovan za žene iz Zlakuse bez obzira na njihovo političko opredeljenje, opozicija pokušava po ko zna koji put da diskredituje naše napore prvenstveno na izgradnji infrastrukture i drugim projektima u korist kvaliteta života Užičana – napominje Marković. On objašnjava da su troškovi izleta plaćeni iz tekuće budžetske rezerve što je diskreciono pravo gradonačelnika, te dodaje da će rado izaći u susret zahtevu opozicije da se održi vanredna sednica skupštine grada.

Lafontenove basne u izlogu
„Služim se životinjama da bih poučio ljude”, govorio je čuveni francuski pisac Lafonten. Maksima Solin d’Abovil, dizajnerke ovogodišnjeg izdanja „Čarobnih izloga” Francuskog instituta u Beogradu, inspirisanog upravo Lafontenovim basnama i dvorskim francuskim životom, slična je, ali prilagođena vremenu božićnih praznika i  glasi: „Kroz personalizovane likove životinja i univerzalnu priču o (ne)deljenju hrane pokušavam da svim uzrastima nešto ponudim: zabavu najmlađima, a poziv na preispitivanje starijima. Kad radite moj posao, morate da se obraćate svima”. Svečano otvaranje postavke zakazano je za večeras u 19 časova.
Bogate univerzalnom dimenzijom međuljudskih odnosa, četiri basne – „Cvrčak i mrav”, „Lisica i roda”, „Miš iz sela i miš iz grada” i „Gavran i lisac” – koje su, iako namenjene razonodi kraljevog sina (doba Luja XIV), bile zapravo vešta i lukava kritika francuske aristokratije, u čitanju d’Abovilove, protumačene su na savremen način. Blistav dekor, izrađen od kartona, vinila i plastike, asocira na poznate dvorske scene. Specijalno osvetljenje i tonska pratnja – spoj barokne muzike i tekstova ovih basni u dečjoj interpretaciji (na dva jezika, francuskom i srpskom), doprinose bajkovitosti, a svaki od likova, prikazan kao stilizovana lutka od novinskog papira, podseća na današnje stereotipe. 
– Roda postaje elegantna i prebogata udovica, kojoj se nespretno udvara mladi prevarant, cvrčak predstavlja prokuženog umetnika, kojem se suprotstavlja razuman mrav, dok gavran podseća na oholog malog šefa kojeg ismeva drska omladina... Sve priče povezuje trpeza, simbolizam deljenja hrane ili nedeljenja, kako u kom slučaju, što poziva na analizu nas samih i naših karaktera, priča autorka, koja u Beogradu nije prvi put. Pre dve godine, u izloge instituta smestila je bajke i knjige, dok je prošle godine bila inspirisana muzičkom kutijom sa olovnim vojnikom i balerinom.
Pokazujući nam, za oči prolaznika u Knez Mihailovoj, u tom trenutku još uvek skrivene lutke koje su prvo nacrtali, pa onda i izradili studenti Akademije lepih umetnosti i Arhitektonskog fakulteta iz Beograda, d’Abovilova objašnjava zašto, u saradnji sa profesorkama Draganom Marković i Vesnom Pejović i grupom „Kakoko”, radi upravo sa akademcima.
– Želja mi je bila da mladima pomognem da nauče šta konkretno znači angažman na jednom projektu. Od početka do kraja, od nacrta do realizacije. Pošto, nažalost, u Srbiji retko ko polazi stopama francuskih velikih robnih kuća i poznatih trgovaca koji svoje izloge ponude profesionalcima da ih umetnički osmisle i animiraju, ovo je, za sada, jedini način da ti mladi ljudi daju svojoj mašti na volju i rade nešto što je potpuno u skladu sa svetskim tokovima. A to je poslednjih godina upravo poseban dekor koji podseća na dečje, trodimenzionalne slikovnice. 
Svoju saradnju sa ovom Francuskinjom, stručnjakom za umetnost izloga, umetničkom direktorkom prestižnih projekata za luksuzne modne i dizajnerske kuće, koja je studije scenografije završila na Visokoj školi za primenjenu umetnost u Parizu, profesorka Marković opisuje ovako:
– Ovo je treći put da naši studenti sarađuju sa Solin d’Abovil, što je za njih više nego korisno. Na fakultetu imaju više teorijske nego praktične nastave, pa se ovo učinilo kao veoma zanimljiva i korisna priča, pogotovo jer se u ovakvim projektima bave i psihologijom, pitanjem koliko se ko, kada i zašto zadržava ispred nekog izloga i slično. Mi smo se ponadali da će, kad vide ove izloge, i drugi u centru grada poželeti da imaju nešto slično, što bi bila nova prilika za mlade kreativce, ali to se nije desilo. Nadam se da će se to promeniti.

Zelenski još nije doneo odluku da li će prisustvovati samitu NATO-a u Viljnusu
KIJEV – Ukrajinski predsednik Volodimir Zelenski još nije doneo konačnu odluku da li će ići na samit NATO-a u Viljnusu, izjavila je danas potpredsednica ukrajinske vlade za evropske i evroatlantske integracije Olga Stefanišina.
Ona je za ukrajinske medije rekla da će konačna odluka Zelenskog o prisustvu samitu NATO-a biti doneta u zavisnosti od završnih dokumenata tog skupa na kojima se još radi, preneo je TAŠ.
Generalni sekretar NATO-a Jens Stoltenberg rekao je ranije da će Zelenski prisustvovati prvom sastanku Saveta Ukrajina-NATO na marginama samita.
Stoltenberg, međutim, nije obećao da će tokom samita u Viljnusu Ukrajina biti pozvana da se pridruži NATO-u nakon što se neprijateljstva u zemlji završe.

Teško do neradne nedelje u trgovinama
Tri godine posle Crne Gore, još jedna zemlja u našem okruženju zabranila je rad nedeljom. U Hrvatskoj je pre nekoliko dana stupio na snagu novi zakon o trgovini prema kojem će prodavnice nedeljom biti zatvorene. Zabrana ipak nije potpuna, jer trgovci mogu odabrati 16 nedelja u godini tokom kojih bi eventualno mogli da rade. Radno vreme od ponedeljka do subote samostalno će određivati trgovac, ukupno do 90 sati sedmično.
 
U Srbiji se nedelja po pravilu tretira kao neradni, odnosno dan za odmor. U Savezu samostalnih sindikata trgovine Srbije podsećaju da u zakonu ipak treba da piše da je nedelja dan odmora, a ne da je „po pravilu dan odmora”, kako je prema važećem zakonu. Naglašavaju i da zahtev da se zabrani rad prodavnica nedeljom u Srbiji ne znači zalaganje za manje rada, jer prema zakonu radna nedelja traje pet dana, sedmično se radi po 40 časova, a rad nedeljom nije regulisan.
Radoslav Topalović, predsednika Saveza samostalnih sindikata trgovine, podseća da je u zemlji trenutno angažovano oko 300.000 trgovaca koji u proseku mesečno zarade oko 54.000 dinara, što je otprilike na nivou iznosa minimalne potrošačke korpe.
– Neosnovane su procene poslodavaca da će biti manji promet u radnjama ako nedelja i državni praznici budu neradni dani, jer će se kupci u istom obimu snabdevati radnim danima. Kupac koji je rešen da pazari neki proizvod, kupiće ga ili dan ranije ili dan kasnije. Zato, ti prigovori nisu utemeljeni. Drugo, ukidanjem nedelje kao radnog dana neće biti smanjena potreba za angažovanjem radnika, već naprotiv, više njih biće potrebno da radi, recimo, subotom i ponedeljkom, jer će tada biti i više prometa – smatra Topalović. Podseća da početak i kraj radnog vremena nije stvar kolektivnog pregovaranja nego je Zakonom o radu regulisano da radna nedelja traje 40 časova. Zato je ovaj sindikat tražio da se izmeni taj propis kako bi nedelja bila neradni dan, a da izuzete budu samo institucije koje su od javnog značaja i moraju da rade nedeljom. Od prve inicijative prošlo je  sedam godina, ali niko nije bio voljan da se ozbiljnije time pozabavi, ni Socijalno-ekonomski savet, ni Ministarstvo za rad i zapošljavanje, jer su to institucije kojima su sindikati podnosili inicijative.
Savez samostalnih sindikata je na tu temu svojevremeno čak i anketirao radnike, a analiza je pokazala da većina zaposlenih ne želi da radi nedeljom.
– Nisam siguran da bi sada, u naletu ove inflacije, isto tako razmišljali. Verovatno bi pristali da rade nedeljom za veću naknadu. Zato podržavamo inicijativu da se rad nedeljom plaća kao i državni praznik, da dnevnica bude 110 odsto tog dana – dodaje Topalović. Navodi da onaj ko mora na posao nedeljom zaista treba da bude više plaćen, zato što više radi i nije sa porodicom.
Podsećanja radi, onaj ko radi nedeljom ne ostvaruje po zakonu pravo na uvećanu platu, sem u slučaju da to nije uređeno aktom između poslodavca i zaposlenog. Fiksno uvećanje zarade nije prepoznato jer je poslodavcima data mogućnost da rad organizuju kako njima odgovara. Stručnjaci za radno pravo naglašavaju da zbog uvećanja zarade za rad nedeljom ne bi bilo neophodno menjati Zakon o radu, jer je naš propis ekstenzivan u tom delu, pa je opštim aktom moguće predvideti razloge za uvećanje plate koja nije opisana u samom zakonu. Kako je ranije za „Politiku” objasnio Bojan Urdarević, profesor radnog prava na Pravnom fakultetu u Kragujevcu, ne postoji nikakva zakonska prepreka da se sa postojećim zakonom predvidi dodatno plaćeni rad i da se utvrdi iznos uvećanja zarade nedeljom.
– Samo, to niko neće da radi, jer ne postoji zakonska obaveza – naveo je on.
Predstavnici sindikata smatraju da neradna nedelja ne bi mogla da prouzrokuje nove otkaze, jer u trgovini već postoji manjak radne snage, ali poslodavci ipak tako ne misle. Strahuju od pada prometa i profita, smanjenja zarada, otpuštanja radnika u sektoru maloprodaje, nezadovoljstva potrošača...

Milatović: Cilj posete Srbiji revitalizacija političkih odnosa
Predsednik Crne Gore Jakov Milatović poručio je večeras, na svečanom prijemu u Crnogorskoj kući u Beogradu, da, nakon poseta Evropskim institucijama i sedištu NATO u Briselu, dolazi u Beograd „u nameri da da doprinos revitalizaciji političkih odnosa dve zemlje”. Prisustvo predsjednika Vučića na mojoj inauguraciji 20. maja, ministra Dačića na Samitu u okviru Procesa saradnje u jugoistočnoj Evropi u Podgorici 27. juna, i ova moja prva poseta Beogradu u tako kratkom vremenskom periodu upravo idu u prilog unapređenju odnosa dve države”, naglasio je Milatović.
Ukazao je na to da je revitalizacija političkih odnosa važna za unaprjeđenje ekonomskih odnosa, što ima za rezultat direktne benefite za privredu i građane dve zemlje, navodi se u saopštenju iz Kabineta crnogorskog predsednika.
Milatović je podsetio da je Srbija Crnoj Gori ubedljivo najveći trgovinski partner, sa robnom razmenom od 764 miliona evra prošle godine, što predstavlja petinu ukupnog prometa robe sa inostranstvom. Srbija je za nas i najveće turističko tržište. U 2022. ostvareno je 435 hiljada dolazaka turista iz Srbije u Crnu Goru, što je udeo od 21 odsto od ukupnog broja dolazaka stranih turista. Kada govorimo o strukturi, najviše noćenja ostvarili su turisti iz Srbije, i to nešto iznad 3 miliona ili 25,5 odsto od ukupnog brojaâ€ś, rekao je Milatović. Dodao je da je Srbija prošle godine bila i najveći strani investitor u Crnoj Gori sa 137 miliona evra ili 12 odsto ukupne vrednosti stranih direktnih investicija, što je u odnosu na 2021. povećanje od 80 odsto.
Uprkos podacima koje sam izneo, sa Srbijom, koja je naš najznačajniji ekonomski partner, Crna Gora nema odnose na nivou ambasadora i to ne iz tehničkih razloga, već političkih, dve zemlje nemaju zajedničke granične prelaze, kao što imamo sa Bosnom i Hercegovinom i sa Albanijom, platni promet predstavlja ozbiljnu poslovnu barijeru, naše Mešovite komisije za rešavanje ovih naizgled tehničkih pitanja se ne sastaju godinama unazad, a nikada nije održana zajednička sednica Vlada dve zemlje, konstatovao je Milatović. On je poručio da su, uprkos svim izazovima, veze između građana i privrede Crne Gore i Srbije ostale jake i da je stoga odgovornost ali i obaveza na državnicima dve zemlje da te odnose ne remete, već da ih unapređuju. Istakao je da, osim tradicionalnih veza i bliskih odnosa, Crnu Goru i Srbiju trajno povezuju zajednički ciljevi, pre svega regionalna stabilnost i članstvo u Evropskoj uniji.
„Posvećenošću ovim ciljevima dajemo dobar zamah proevropskom razvoju Zapadnog Balkana. Uveren sam će politički odnosi Crne Gore i Srbije ići uzlaznom putanjom u periodu pred nama i da će to biti dobar zamajac za dodatno unapređenje ekonomskih, kulturnih i sveukupnih odnosa, rekao je Milatović. On je ukazao i na značaj jačanja veza sa zajednicom Crnogoraca u Srbiji i njihove povezanosti sa Crnom Gorom.
Kako je najavljeno, Milatović će se sutra, uz ceremonijalni doček ispred Palate Srbija, sastati sa predsednikom Srbije Aleksandrom Vučićem, a nakon toga i sa predsednikom Narodne skupštine Vladimirom Orlićem.
Predviđeno je da predsednik Crne Gore u okviru posete položi venac na Spomenik neznanom junaku na Avali uz vojne počasti, kao i da položi cveće ispred Osnovne škole „Vladislav Ribnikar”, prenosi Tanjug.

Viljnus zbog NATO samita kao tvrđava, sistemi Patriot usmereni ka Kaljiningradu
VILjNUS – NATO je pretvorio Viljnus, prestonicu Litvanije, u tvrđavu branjenu naprednim oružjem kako bi zaštitio američkog predsednika Džozefa Bajdena i druge lidere Alijanse na samitu sledeće nedelje, koji se održava 32 kilometra od litvanske granice sa ruskim saveznikom Belorusijom.
Više od 3.000 litvanskih vojnika brinuće o bezbednosti samita NATO-a u Viljnusu.
Šesnaest NATO saveznika poslalo je ukupno oko 1.000 vojnika da obezbeđuju dvodnevni samit 11. i 12. jula, koji se održava samo 151 km od same Rusije, prenosi Rojters.
 Mnogi od njih su poslali i napredne sisteme protivvazdušne odbrane koji nedostaju baltičkim državama.
„Bilo bi više nego neodgovorno da naše nebo bude nezaštićeno u trenutku kada Bajden i lideri 40 zemalja stižu“, rekao je predsednik Litvanije Gitanas Nauseda.
Nemačka je rasporedila 12 raketnih sistema Patriot, koji se koriste za presretanje balističkih i krstarećih raketa ili ratnih aviona.
Španija je dopremila sistem protivvazdušne odbrane NASAMS, Francuska šalje samohodne haubice Cezar, i uz Finsku i Dansku raspoređuje vojne avione u Litvaniji.
Ova zemlja je, uz Britaniju, isporučila sredstva protiv bespilotnih letelica.
Poljska i Nemačka su poslale snage za specijalne operacije pojačane helikopterima.
Drugi šalju opremu za borbu protiv bilo kakvih potencijalnih hemijskih, bioloških, radioloških i nuklearnih napada.
Litvanski predsednik vidi ove akcije saveznika kao potvrdu da je potrebno da NATO hitno uspostavi stalnu protivvazdušnu odbranu u baltičkim državama.
„Razmišljamo o tome šta će se desiti nakon završetka samita i radićemo sa saveznicima na stvaranju rotirajućih snaga za trajnu vazdušnu zaštitu“, rekao je on novinarima.
U selima pored beloruske granice, meštani su saopštili Rojtersu da se osećaju potpuno bezbedno, uprkos ponudi Minska da se tu nakon pobune smeste ruske plaćeničke trupe Vagner grupe i rusko nuklearno oružje.
Na aerodromu u Viljnusu, osam nemačkih raketnih bacača Patriot raspoređeno je sa cevima usmerenim u pravcu ruskog Kalinjingrada, a još dva prema Belorusiji.
„Znate gde se nalazite geografski i prilično dobro znate odakle pretnja dolazi. Litvanija je tražila od nas zaštitu samita, a takođe je NATO tražio pomoć od Nemačke. Ovo je naš odgovor“, rekao je potpukovnik Štefen Lib, komandant jedinice Patriota.
Litvanija je utrostručila jedinice pogranične straže na beloruskoj i ruskoj granici tokom leta, uz oficire iz Letonije i Poljske.
Dve zemlje su takođe poslale policiju da pomogne u patroliranju po Viljnusu.
Gradonačelnik Viljnusa je preporučio stanovnicima da odu na odmor van grada, ako žele da izbegnu gužve u saobraćaju, jer će veliki delovi centra prestonice biti zatvoreni tokom samita.
Kako javlja izveštač Tanjuga, deluje da su građani poslušali apel gradonačelnika, s obzirom na to da je na ulicama prisutan mali broj ljudi, policija patrolira i povremeno prolaze vozila pod njenom pratnjom.
Grad je okićen zastavama Litvanije, Ukrajine i NATO-a.

Zemljotres jačine 5,6 stepeni po Rihteru pogodio Tajvan
Zemljotres jačine 5,6 stepeni po Rihterovoj skali pogodio je danas Tajvan, saopštio je američki Geološki zavod.
Epicentar zemljotresa bio je 87 kilometara istočno od grada Hengčuna sa oko 31.200 stanovnika.
Do sada nema izveštaja o eventualnim žrtvama ili šteti.
Nije izdato upozorenje na cunami, preneo je Tas, prenosi Tanjug.

Petković: Svečlja kriminalizacijom Srba opravdava prisustvo parapolicije
Direktor Kancelarije za Kosovo i Metohiju Petar Petković ocenio je danas da je pokušaji ministra unutrašnjih poslova privremenih prištinskih institucija Dželjalja Svečlje da kriminalizuje Srbe sa severa KiM imaju za cilj da opravdaju, kako je naveo, protivpravno prisustvo parapolicijskih jedinica, „gde danonoćno terorišu srpski narod”.
„Lažni ministar, a pravi nasilnik i ekstremista Dželjalj Svećlja, zajedno sa njegovim okupacionim falangama preobučenim u odela Kosovske policije, jedini su kriminalci na severu Kosova i Metohije i tu nemaju šta da traže”, naveo je Petković u saopštenju. Poručio je da bi bilo najbolje da Svećlja „pođe od sebe i optužnice koja je godinama podignuta protiv njega zbog napada kamenicama na pripadnike tzv. Kosovske policije, ali i zbog prevrtanja vozila misije Euleks”.
Dodao je da bi Svećlja, umesto što „nezakonito da privodi Srbe navodnom poznanju pravde i prava”, trebalo prvo sam da prestane da beži od tog istog prava i pravde.
„Da li je sprovođenje reda i zakona to što je kukavički poslao svoje falange da duge cevi uperuju u sina predsednika Aleksandra Vučića zbog jedne majice? Da li je vladavina prava kada Kurtijevi specijalci pucaju u leđa Dragiši Galjku, Miljanu Deleviću, Milanu Jovanoviću, braći Stojanović iz Gotovuše? Ili, kada brutalno pretuku srpsku decu Daru i Kristijana”, zapitao je Petković. Naglasio je da „hibridni rat koji Svećlja kukavički vodi iz Prištine protiv svega srpskog i posebno severa Kosova i Metohije”, rezultirao time da „nema tog čestitog Srbina koji bi ni javno ni tajno pristao da bude alibi Svećlji u njegovoj bolesnoj opsesiji okupacije severa i proterivanja Srba sa Kosova i Metohije”.
„To mu nikada neće uspeti”, poručio je Petković. Svečlja je ranije danas u intervjuu portalu Košev rekao da nije protiv srpskog naroda, već, kako tvrdi â€žšovinističkih projekata Srbije i kriminalaca”.

Provokativni „Julije Cezar”
Subotica – Posle dva meseca proba, ansambl Drame na srpskom jeziku subotičkog Narodnog pozorišta preselio se na veliku scenu teatra „Jadran”. Reditelj Andraš Urban dovršava rad na Šekspirovom „Juliju Cezaru”, čija premijera se očekuje 16. decembra.
– Od nekoliko komada, o kojima sam razmišljao zajedno sa upravom pozorišta, odlučio sam se za ’Julija Cezara’. Provocira me to delo, za koje se ne može reći da nema veze sa stvarnošću koja nas okružuje, ili prošlošću koja nas je snašla. Ako me pitate u kom vremenu se odigrava predstava, rekao bih da bih voleo da se nikada ne odigrava, ali nam se, ipak, odigrava uvek – objašnjava Urban za „Politiku”.
Andrašu Urbanu ovo je četvrti Šekspir, nakon mladalačke režije „Hamleta”, zatim „Ukroćene goropadi” i „Bure”.
– Šekspira ne treba doživljavati samo kao dramu i literaturu, nego kao pozorište – kaže Urban, dok sa tehničkom ekipom rešava funkcionisanje scenografije, rađene po njegovoj zamisli.
Na pozornici desetak mladih glumaca – Ljubiša Ristović, Marko Makivić, Vladimir Grbić, Srđan Sekulić, Zoran Bučevac, Ferenc Peter, Imre Mikeš Elek, Arpad Mesaroš, Miloš Stanković, Luka Mihovilović, Milan Vejnović, Branko Lukač, i tri glumice – Minja Peković, Suzana Vuković, ujedno i asistent reditelja, i Sanja Moravčić. Na njima su kostimi koje je uradila Irena Belojica.
– U pozorištu ’Kostolanji Dežo’ sam slobodniji, u tom smislu što radim sa ekipom koju bolje poznajem, i oni mene, pa imamo vrstu ’pozitivne zavere’. Ali, kada radite kao gostujući reditelj, uvek postoji vrsta rizika dokle reditelj može da ide. Naime, ne podnose svi jednako izlazak na teren nesigurnosti. Predstava nije rezultat nečega što sam zamišljao pred probe, već bukvalno doživljavam pozorište dok ga radim u određenom prostoru i vremenu. Naravno da je slika ili situacija dominantan momenat u postavljanju scene, ali to nije prenošenje slike koju čovek ima u glavi, već onih osećanja, razmišljanja, misaone strukture koja određuje predstavu – smatra reditelj.
Trošiti vreme publike na jeftinu zabavu ili rad za publiku koja očekuje neku vrstu slatke dosade, nije ono što zanima Urbana. On smatra da je i kod nas veoma malo pozorišnih stvaralaca koji slede i razvijaju svoj koncept.
– Nikada me nije zanimalo dosadno pozorište. U mladosti, zajedno sa vršnjacima, želeo sam da se bavimo nečim drugim. Srećan sam jer mislim da i dalje radim ono čime sam počeo. Ponekad čovek zaluta, ali mislim da sam u sebi uspeo da se vratim prvobitnim stvarima u pozorištu. Ima puno kompromisa, naravno, i u načinu kako se izražavam, i u komunikaciji sa glumcima. Radim i dramske tekstove, a ne mislim da je drama i verbalno najbitniji i jedini način izražavanja, ali jeste najfunkcionalniji i uobičajeni. Možda se ovih dana manje smeškam jer sam u finaliziranju jednog procesa koji sam počeo pre dva meseca, sada se prelamaju razmišljanja o ’Juliju Cezaru’ koji je priča o političkoj moći, preuzimanju te moći, ubistvima, ljudskim nemoralnostima, ljudskoj žrtvi, atentatu – sve su to teme koje čovek preživljava. Ipak, uživam u poslu koji radim, ali to je takav posao, kao kod svih koji ozbiljno rade: teško je i mučno i bolno, i dešava se da patiš – iskren je Urban.

Ima leka i za plićak kod Apatina
Dva miliona dinara bila bi dovoljna da se produbi plovni put na Dunavu kod Apatina i Bezdana, gde je već mesec dana prinudno usidreno osamdesetak teretnih plovila zbog niskog vodostaja i nanosa peska. Katastrofalno nizak nivo reke je još više „spustio” brodove i barže ka dnu korita u tom pojasu, koji je i u danima kada je vodostaj normalan previše blizu – to jest, pun plićaka i komplikovan za plovidbu zbog spruda dugačkog 100 i širokog 130 metara. 
Kad bi država odvojila dva miliona dinara za gorivo, javno preduzeće „Plovput” bi moglo da potera svoj bager ka Apatinu i Bezdanu, izvadi višak peska i oslobodi prolaz barem za neka, a možda i za sva plovila koja su tamo zaglavljena. „Plovput” je taj novac zatražio od Ministarstva finansija, ali ono još nije odgovorilo, iako je intervencija hitna pošto zbog zastoja teretnog saobraćaja na Dunavu, kojim se prenose gorivo, žitarice, rude i metali, privreda trpi veliku štetu. 
– Plaćanja iz državnog trezora su obustavljena, a iz sopstvenih sredstava bi trebalo da plaćamo samo tekuće troškove, za šta takođe nemamo dovoljno novca i jedva da uspevamo da obezbedimo svakodnevno funkcionisanje. Tražili smo da nam se odobri da iz sopstvenih sredstava, tolikih kolika su, izdvojimo dva miliona ili da nam se iz budžeta vanredno dodeli ta suma. Nikakav glas od Ministarstva finansija još nismo primili. Nadamo se da će i Ministarstvo infrastrukture posredovati i ubrzati nalaženje tog novca, jer stanje u Apatinu i Bezdanu zaista zahteva hitnu intervenciju – kaže Žaneta Barjaktarević-Ostojić, direktorka „Plovputa”.
Opsežnu intervenciju, koja bi produbila plićake, uklonila sprud i sprečila da ponovo nastanu, taj pojas Dunava zahteva već pola veka. Celovit projekat za rešavanje tog problema je 2006. godine ušao u prioritet nacionalnog master plana za vodni saobraćaj, ali država nikako da potraži novac za njega. Evropska banka za obnovu i razvoj je vrlo zainteresovana za projekat. Čak je bila spremna i da pomogne u nalaženju internacionalnih fondova koji bi finansirali izradu tehničke dokumentacije, pošto EBRD nikada ne daje novac za taj deo pripremnih radova.
– Naša država odavno ne finansira nikakve radove na unutrašnjim plovnim putevima. Na svemu što je urađeno imamo da zahvalimo donacijama i kreditima iz inostranstva. Sredstva za Apatin je „Plovput” pokušavao i sam da nađe, mada to nije naše zaduženje, jer smo stručna kuća. Za pripremu tehničke dokumentacije za Apatin nam treba 1,5 miliona evra. Idejno rešenje smo napravili 2005. godine, tako da bi trebalo proveriti da li ono još odgovara stanju na terenu. Reka se stalno menja. U najgorem slučaju, ako se stanje mnogo pogoršalo, izrada projekta i izvođenje radova koštali bi do 20 miliona evra, koliko i dva-tri kilometra autoputa – navodi direktorka „Plovputa”.
Kompletan projekat bi podrazumevao mnogo više od iznošenja viška peska iz korita, što je pogodno samo za redovno održavanje i hitne intervencije, kakva je i sad neophodna. Za trajnu regulaciju tog poteza Dunava bile bi napravljene građevine koje bi produbljivale korito i usmeravale tok reke tako da se pesak, koji se tamo nagomilao na milione kubika, više ne bi taložio. Radovi bi se istovremeno izvodili i sa hrvatske strane granice, a delimično bi ih komplikovalo i to što se u tom pojasu nalazi nekoliko zaštićenih prirodnih celina, poput Kopačkog rita. 
– Ni to nije preterano velika prepreka, samo da se nađe novac. I Hrvatska bi, pošto bi morala da završi neke radove, dala deo novca. Oni će uskoro ući u Evropsku uniju, pa će im biti dostupni fondovi koji su za nas i dalje zatvoreni – objašnjava Žaneta Barjaktarević-Ostojić.
Drugo najveće kritično mesto na srpskom toku Dunava, koje je takođe kao prioritet upisano u master plan za vodni saobraćaj, jeste Prahovo, gde plovidbu već maltene sedamdeset godina ometaju potopljeni nemački ratni brodovi. I za to imamo projekat a nemamo novac – 13,5 miliona evra. Najveći deo flote bi bio pretvoren u staro gvožđe ali za četiri broda. Procenjeno je da imaju istorijsku vrednost i oni bi bili precizno isečeni kako bi se, nakon izvlačenja na suvo, mogli opet sastaviti i sačuvati kao muzejski primerci, kaže direktorka „Plovputa”.

Minus 152 milijarde
Vlada Republike Srbije usvojiće na današnjoj sednici predlog budžeta za 2012. godinu. Kako saznaje „Politika”, konsolidovani prihodi države procenjeni su na 1.412 milijardi dinara, dok su očekivani rashodi 1.564 milijarde dinara.
To znači da će minus u republičkoj kasi biti 152 milijarde dinara. To je u skladu sa onim o čemu se naša vlada dogovorila sa Međunarodnim monetarnim fondom (MMF) tokom prve revizije aranžmana iz predostrožnosti.
Tada je, zbog recesije, očekivani privredni rast za 2012. godinu smanjen sa tri na 1,5 odsto. U skladu sa članom 27a Zakona o budžetskom sistemu, to je omogućilo kreatorima fiskalne politike da minus u budžetu povećaju sa prvobitnih 3,9 na 4,5 odsto bruto domaćeg proizvoda, odnosno svega što kao privreda stvorimo za godinu dana.
Ipak, zbog činjenice da se javni državni dug približio zakonskoj granici od 45 odsto, Fiskalni savet posavetovao je vladu da povećanje minusa u budžetu bude nešto manje od zakonom dozvoljenih 4,5 odsto. Nadležni su uvažili preporuku Fiskalnog saveta i tokom pregovora sa MMF-om dogovoreno je da budžetski deficit dogodine bude 4,25 odsto. Iznos od 152 milijardi dinara koji će vlada danas usvojiti u skladu je sa postignutim dogovorom. Osim ekonomskog rasta od 1,5 odsto fiskalne vlasti planirale su da inflacija dogodine ne bude veća od 5,5 odsto.
Juče po podne nijedan član izvršne vlasti ni nezvanično sa preciznošću nije mogao da tvrdi kako će izgledati samo centralna kasa, bez fondova, budžeta lokalnih samouprava i pokrajinske kase, jer zbog Zakona o finansiranju lokalnih samouprava, jaz između prihoda i rashoda u republičkom budžetu povećan je za čak 40 milijardi dinara. Zbog toga je centralna kasa poprilično zategnuta, pa su se rasprave među ministrima ko će podneti najveći teret tog prilagođavanja vodile i juče popodne. Inače, zakonski rok za usvajanje ovog važnog dokumenta ističe danas.
Kako je juče moglo da se čuje, minus u republičkoj kasi iznosi oko 140 milijardi. To znači da deficit lokalnih samouprava, fondova, pokrajine i JP „Putevi Srbije” ne može da bude veći od 12 milijardi dinara. Kao ilustraciju koliko je budžet republike prenapregnut možda najbolje pokazuje podatak da je recimo ove godine planiran veći minus u centralnoj kasi. On za 2011. godinu iznosi 142 milijarde. Zbog paketa decentralizacije, prihodi u budžetu će znatno biti smanjeni, pa su najveće uštede napravljene smanjenjem izdavanja za kupovinu robe i usluga. Smanjene su i subvencije, kao i neto budžetske pozajmice. Najviše novca iz budžeta, kao i ranijih godina, dobiće Ministarstvo finansija, kao i Ministarstvo rada i socijalne politike, koji su zapravo „protočni bojleri”. Na spisku onih sa značajnim sredstvima biće i Ministarstvo odbrane i MUP. Najmanje para dogodine će biti na raspolaganju ministru dijaspore Srđanu Srećkoviću.

U maju novi „Fijatov” auto iz Kragujevca
Novi model kompanije „Fijat automobilaSrbija” (FAS) iz Kragujevca, pod radnim naslovom „elecero” (italijanski„ellezero”), premijeru će imati na Ženevskom salonu, od 8. do 18. marta, dok se tržišni start očekuje u maju 2012. godine.
Reč je o novom torinskom adutu, iz kragujevačke filijale. Početno nagađanje da je reč o zameni za „fijat ideu” i „lanču musu”, nije tačno jer tehnička idizajnerska rešenja su sasvim nova i moderna.
U to se uverila i prva delegacija iz Srbije koja je, na poziv potpredsednika „Fijata” Alfreda Altavile, pre dva meseca imala priliku da uživo vidi novi „Fijatov” model u dizajn centru„Fijata” – „Sentro stil” u Torinu.
Ovih dana se ubrzano sklapaju delovi iz uvoza, uglavnom Italije i Poljske. Montaža novog automobila počela je 9. decembra u kragujevačkim renoviranim i dograđenim halama.
„Elecero” ili „nulti” nije naziv samo za ovaj model jer je uobičajeno da „nultu seriju” i koncept budućeg automobila veliki auto-giganti baš tako nazivaju u radnjoj verziji. „Nulta serija” podrazumeva izradu od 100 do 300 automobila, a to je potrebno zbog provera i „kreš” testova. Prekjuče su predsednika Borisa Tadića i delegaciju Srbije Italijani proveli kroz pogone i pokazali im buduće, doduše maskirano čedo.
Antonio Čezare Ferara, generalni direktor FAS-a, rekao je da će izrada probne serije krenuti krajem godine. Do serijske proizvodnje proteći će oko osam meseci, dok se ne izvrše sva neophodna testiranja, od kojih bezbednosna oduzimaju najviše vremena.
Rano je još da se govori o ceni i uslovima prodaje. Cena bi mogla da bude između 12.500 i 15.000 evra, pa će se zato više od 90 odsto ovih automobila izvoziti.
Već je u planu da se model „elecero” izvozi na tržišta Amerike i zapadne Evrope, pa neće biti konkurent na našem tržištu. Dobro je što je u proizvodnji 50 odsto naš automobil te ćemo moći da ga plasiramo u Rusiju”, stav je Miloša Petrovića iz Udruženja uvoznika Srbije.
„Elecero”je monovolumen, spada u segment „B” klase, dugačak je 4,2 metra, sa petoro mesta, ali će se raditi i produžena verzija, od 4,3 metra, sa sedam sedišta, koja bi trebalo da na tržištu zauzme „ukinuto” mesto „fijat multiple”. Dodatna dva sedišta biće ugrađena radi sigurnosti putnika, posebno male dece, koja ne mogu da se voze bez posebnih stolica.
Novi model biće višenamenski, za gradsku vožnju, ali i za duža porodična putovanja. Produžena verzija krenuće krajem sledeće godine. Nagađanja da liči na „mini moris”, „nisan džuka”…, samo su deo kampanje i podizanja tenzije, što se često ispostavi da nema veze sa onim što se pojavi na kraju pred kupcima.
U ponudi će biti dvocilindrični „tviner turbo” benzinski motor, snage 85 konjskih snaga, i 16-V multidžet dva turbo-dizel motor od 1.300 kubika, sa 95 „konja”. Važno je reći da je motor „tviner” ove godine u prestižnoj anketi izabran za motor godine u Evropi.
Italijani najavljuju i moguću terensku varijantu sa robusnijim eksterijerom i pogonom na četiri točka – ali o tom potom.
Proizvodiće se u seriji od 200.000 komada i to kao „fijat”, „lanča”, ili „krajsler”, što znači da će se prodavati i preko okeana.
„Elecero”, nažalost, neće biti nacionalni automobil. Proizvodnja „punta” biće nastavljena, još nekoliko godina, u količini od 10.000 do 30.000 automobila godišnje, zavisno od potražnje.
Zbog svetske ekonomske krize „Fijat” za sada „nema u planu proizvodnju drugog modela”, izjavio je Ferara, što je predmet ugovora sklopljenog s Vladom Srbije, 29. septembra 2009. godine. U FAS-u će biti zaposleno manje radnika nego što je planirano. Umesto 2.400, radiće oko 1.500 ljudi, što je dovoljno za planirani obim proizvodnje od oko 200.000 vozila godišnje.
FAS ulaže u neophodnu infrastrukturu, mehanizaciju i opremu za proizvodnju modela, i dovešće dobavljače iz Italije koji su tražili da budu smešteni u Kragujevcu ili najdalje do 25 kilometara.
Planirano je da u Kragujevac dođe sedam dobavljača. U međuvremenu su se zainteresovale još dve firme tako da bi dobavljači trebalo da ulože dodatnih 100 miliona evra u okviru tog projekta.
U kompaniji „Fijat automobili Srbije” u toku su pripreme za početak proizvodnje novog modela automobila. Na proleće se očekuje završetak kompletne rekonstrukcije pogona, a krajem ove godine i pojava prvog test vozila.
Mile Raičević, direktor montaže u FAS-u objasnio je da se priprema prostor za montiranje nove proizvodne linije, radnog naziva „elecero”. Raičević navodi i da će se „punto klasik” i dalje proizvoditi u Kragujevcu, mada u smanjenoj količini. Njegova proizvodnja biće nastavljena još nekoliko godina, jer se pokazao dobrim u našim uslovima eksploatacije.
----------------------------------------------
Paparaci
Italijanski sajt „El Volante” već je obelodanio kako izgleda čedo iz Kragujevca. Objavljivanje „rendera”, tačnije, slika novog maskiranog vozila, deo je marketinških trikova koje primenjuju sve velike svetske kompanije, ne bi li time podstakle interesovanje ali i testirali ukus kupaca. Paparaci slikaju špijunske fotografije na nekoj stazi, puste u auto-magazine i na specijalizovane sajtove, a fabrički dizajneri se kao ljute što je obelodanjeno pre premijere. Zna se da je to već uvrežena cirkuska varijanta koja koristi svima – i paparacima i kompanijama, sladokuscima i kupcima!

Obraz” pred Ustavnim sudom
„Obraz” u svojim programskim aktima promoviše tradicionalne srpske i pravoslavne vrednosti i duhovnu obnovu srpskog društva i države, ali je njegovo delovanje suprotno proklamovanim ciljevima – rekla je juče na javnoj raspravi u Ustavnom sudu Gordana Janićijević, zamenik republičkog javnog tužioca.
Predložila je Ustavnom sudu da zabrani delovanje udruženja „Otačestveni pokret Obraz”, naloži njegovo brisanje iz Registra udruženja, kao i da donese odluku koja će onemogućiti da to udruženje u nekom drugom vidu bude ponovo registrovano.
– Delovanje „Obraza” usmereno je na nasilno rušenje ustavnog poretka, izazivanje rasne, nacionalne i verske mržnje, izazivanje nemira na javnim mestima i nasilja prema pripadnicima LGBT populacije – rekla je Gordana Janićijević.
Ona je navela da je udruženje „Obraz” sprečavalo održavanje „parade ponosa” i da je u neredima povodom te parade 2010. godine u Beogradu kamenicama povređeno oko sto policajaca i uhapšeno 120 izgrednika. U stanu sekretara „Obraza” Mladena Obradovića, navela je dalje, pronađeni su materijali sa plakatima i nalepnicama na kojima piše „čekamo vas” i „dolazimo”, zatim plakati sa slikom devojke koja drži bezbol palicu.
Zamenik tužioca je rekla da su pripadnici „Obraza” sprečili deljenje novogodišnjih paketića Pentakostalne crkve, zatim da su odgovorni za nanošenje povreda novinaru Teofilu Pančiću, da su palili zastavu Vojvodine i na skupovima u Beogradu uzvikivali parole „Nož, žica, Srebrenica” i „Smrt pederima”.
Sekretar „Obraza” Mladen Obradović rekao je da je ova organizacija „ocrnjena, oklevetana i prikazana u pogrešnom svetlu” i da nikada do sada nije imao priliku da odgovori na medijsku hajku.
– „Obraz” je pokret koji se zalaže za duhovnu i državotvornu obnovu srpskog naroda, na temeljima Svetosavlja. To nipošto nije ispoljavanje mržnje i netrpeljivosti prema drugima. Mi se zalažemo da negativne pojave budu prevaziđene i da se srpski narod vrati Bogu i sebi, da počne da raste i da se razvija, da deca i buduće majke imaju mirnu i sigurnu budućnost, a ne da se trudnicama daju otkazi. Za deset godina nas je 400.000 manje – rekao je Obradović juče pred sudijama Ustavnog suda.
Javna rasprava završena je kasno posle podne, a Ustavni sud će javnu sednicu o predlogu tužilaštva zakazati naknadno. Kako saznajemo, to će biti tek sledeće godine.

Arkanov ubica uhapšen u Južnoafričkoj Republici
Dobrosav Gavrić, osuđen za ubistvo Željka Ražnatovića Arkana, uhapšen je u Južnoafričkoj Republici i pojaviće se na sudu sledećeg meseca zbog optužbi za posedovanje narkotika, piše lokalni dnevni list „Nju ejdž”.
List navodi da je Gavrićev identitet otkriven tokom policijske istrage ubistva jednog čoveka iz Kejp Tauna povezanog sa organizovanim kriminalom u martu ove godine. 
Policija je nakon pucnjave u kojoj je Gavrić povređen zaustavila njegov automobil. Da u njegovom džepu tada nije pronađen kokain, njegov identitet ne bi bio otkriven, piše „Nju ejdž”, dodajući da je Gavrić optužen za posedovanje narkotika, prenosi Rojters. 
Gavrićevi otisci su poslati Interpolu na proveru, a list navodi da se sada očekuje da će Srbija zatražiti njegovo izručenje radi izdržavanja zatvorske kazne. Gavrić je osuđen 2006. godine na 35 godina zatvora zbog ubistva Arkana 15. januara 2000. godine, a njegovi saučesnici Milan Đuričić i Dragan Nikolić Gagi osuđeni su na po 30 godina. 
Pored Arkana, u „Interkontinentalu” ubijeni su i njegovi prijatelji Milenko Mandić Manda i Dragan Garić Garo, bivši radnik saveznog MUP-a. Gavrić i Đuričić nisu se pojavili na izricanju presude u Okružnom sudu u Beogradu, jer su pobegli iz Srbije, a za njima je raspisana međunarodna poternica. Na suđenju su porekli krivicu, tvrdeći da su se slučajno zatekli na mestu zločina.

Tužilac: Netačni navodi Milanovića, istraga još u toku
BEOGRAD – Tužilac za organizovani kriminal Miljko Radisavljević izjavio je danas da nisu tačni navodi savetnika u Ministarstvu zdravlja Ljubiše Milanovića da tužilaštvo štiti nosioce korupcije u zdravstvu i poručio da konačna odluka o broju lica koja će biti obuhvaćena krivičnim postupkom zavisi od rezultata istrage koja je još u toku.
„Obzirom da je istraga još uvek u toku i da istražni sudija po predlogu Tužilaštva prikuplja predložene dokaze, konačna odluka o broju lica koja će biti obuhvaćena krivičnim postupkom zavisiće od njenih rezultata”, rekao je Radisavljević Tanjugu.
On je istakao da su „netačni i proizvoljni navodi Milanovića izneti u Jutarnjem programu RTS-a da Tužilaštvo za organizovani kriminal štiti nosioce korupcije u zdravstvu, da ne želi da procesuira sva lica odgovorna za propuste prilikom uvoza vakcina protiv gripa A H1 N1 i da je u vezi sa tim vršilo pritisak na pripadnike policije”.
Tužilac je naveo da se „stiče utisak da se radi o namernoj zameni teza i pokušava ostvariti pritisak i diskreditovati dosadašnji rad Tužilaštva njegovim neosnovanim prozivanjem i iznošenjem neistina od strane onih koji su pod uticajem lica protiv kojih su već pokrenuti ili će uskoro biti pokrenuti krivični postupci”.
Radisavljević je naveo da su Zakonikom o krivičnom postupku i Zakonom o organizaciji i nadležnosti državnih organa regulisani odnosi Tužilaštva za organizovani kriminal i Službe za borbu protiv organizovanog kriminala sa kojom najčešće sarađuje, što je bio slučaj i u toku pretkrivičnog postupka vođenog povodom nabavke spornih vakcina.
Prilikom analize prikupljenih podataka i informacija do kojih se došlo u pretkrivičnom postupku, zaključeno je da postoji osnovana sumnja da su tri lica izvršila krivična dela zloupotreba službenog položaja te da protiv njih treba podneti zahtev za sprovođenje istrage u slučaju vakcina, ukazao je on.
Tužilaštvo se pri tom rukovodilo isključivo podacima koje je policija prikupila u ovoj fazi postupka, ostavljajući istovremeno mogućnost da u nastavku istragu, koja je u toku, proširi i na druga lica za koja se, na osnovu prikupljenih dokaza, utvrdi da su učestvovala u izvršenju krivičnog dela, naglasio je tužilac.
Prema njegovim rečima, konačna odluka o broju lica koja će biti obuhvaćena krivičnim postupkom zavisiće od rezultata istrage.
Navode savetnika o tobožnjoj nespremnosti Tužilaštva za organizovani kriminal za suprotstavljanje sistemskoj korupciji najbolje demantuju podaci o krivičnim postupcima koje je ono pokrenulo u poslednjih godinu dana, a u kojima su procesuirani visoki funkcioneri zdravstvenih ustanova čija imena su poznata javnosti, podsetio je tužilac.
On je potom detaljno nabrojao koja sve lica odgovaraju po optužnim aktima Tužilaštva za organizovani kriminal.
Tu je pre svega direktor Instituta za onkologiju i radiologiju Srbije, lekar koji je pored mesta predsednika Komisije za sprovođenje javne nabavke u otvorenom postupku obavljao i čitav niz drugih funkcija u organima uključenim u javne nabavke.
Zatim, načelnik apoteke Instituta za onkologiju i radiologiju Srbije (IORS), član Komisije za sprovođenje javne nabavke u otvorenom postupku na IORS-u, zamenik direktora IORS-a, doktor na Institutu za majku i dete i član Gradskog veća Gradske uprave u Beogradu, direktor KBC Bežanijska Kosa, direktor KBC Zvezdara, direktor bolnice Sveti Sava, direktor Doma zdravlja Palilula.
Postupak se vodi i protiv načelnika Klinike za neuropsihijatriju Vojnomedicinske akademije i još tri lekara iz navedene institucije, direktora farmaceutske kompanije „Rošâ€œ u Beogradu, direktora onkološkog sektora kompanije „Farma svis” Beograd, šefa poslovne jedinice predstavništva „Astra Zenekaâ€œ, menadžera poslovne jedinice predstavništva „Astra Zeneka”, predstavnika Upravnog odbora preduzeća „Sanofi Aventis”.
Zatim menadžera za tehnologiju kompanije „Merk”, savetnika za kliničku onkologiju Klinike za medikalnu onkologiju na IORS-u, direktora Republičkog zavoda za zdravstevno osiguranje, direktora preduzeća „Jugohemija farmacija”, vlasnika privatnog preduzeća „Detap” Valjevo, kao i pravnih lica - farmaceutskih kompanija koje su vršile koruptivan uticaj na lekare.
Tužilaštvo posebno ukazuje da su donete i dve pravnosnažne presude u krivičnim postupcima koje je nedavno pokrenulo zbog korupcije u zdravstvu.
„Sve ovo govori da se Tužilaštvo za organizovani kriminal u svom radu pre svega rukovodi principom legaliteta u krivičnom gonjenju, a odluke o pokretanju krivičnog postupka donosi isključivo na osnovu dokaza kojima raspolaže i koje dobija, po pravilu, od policije”, naglasio je tužilac Radisavljević.

Džipom gazio po školskom dvorištu
Teško su povređeni učenica, učenik i profesorka Hemijske škole „Božidar Đorđević Kukar” u Leskovcu kada je, za vreme odmora, u školsko dvorište uleteo džip „micubiši” kojim je upravljao Krsta S. bivši funkcioner JUL-a i bivši predsednik Opštinskog veća u Leskovcu.
Prema izjavama očevidaca, džip se velikom brzinom kretao u pravcu Vučja. Udario je najpre u kamion, a potom u automobil „astra”, odbio se, udario u školsku ogradu čiji je deo porušio, uleteo u dvorište i pokosio učenike i profesorku.
Portparol Policijske uprave u Leskovcu Boban Zdravković potvrdio je za „Politiku” da je u nesreći povređeno dvoje učenika, profesorka i vozač džipa.
Sedamnaestogodišnja učenica je posle nesreće hitno iz Leskovca prebačena u Klinički centar u Nišu, gde je odmah podvrgnuta komplikovanoj operaciji. Juče posle 16 časova u KC Niš rečeno nam je da hirurški zahvat još traje, kao i da su prognoze oko ishoda operacije nezahvalne, jer je još životno ugrožena. Rečeno nam je da se preduzimaju maksimalne mere da ona bude spasena.
Profesorka Rajković-Jovanović takođe je teško povređena i zadržana je na lečenju u leskovačkoj bolnici. Po podne saznali smo i da je vozač Stojanović saslušan u leskovačkoj policiji, kao i da će protiv njega biti podneta krivična prijava za teško delo protiv bezbednosti saobraćaja.

Ni Kosovo ni Evropa
Na glupo pitanje nema pametnog odgovora. Jedna od takvih mozgalica glasi Kosovo ili Evropa? Ne zna se tačno ko je ikada plasirao ovu lažnu dilemu, niti šta je bio motiv autora, ali su posledice očigledne. Jedna od najvažnijih je zamagljivanjestvarnih problema iizazova pred kojima se Srbija nalazi.
Nemačka odluka da onemogući prihvatanje srpske kandidature za članstvo u EU, bez obzira na to čime je motivisana pomoći ćeSrbiji da se suoči sa pitanjem koje je dugo gurano „pod tepih”. Ono glasi: Koje su granice Srbije? Poslednji koji je to pitanje jasno postavio nedugo nakon toga mučki je ubijen.
Đinđiću je, nesumnjivo, bilo jasno da Srbija ne može očekivati ozbiljan tretman s bilo čije strane, niti punopravno članstvo u EU, ukoliko nema jasno određene granice, odnosno suverenitet nad teritorijom koje te granice obuhvataju. Država koja se, kako neko u šali reče, graniči sama sa sobom ne može očekivati da iko ozbiljno uzima u obzir njene zahteve.
Jedan od najvažnijih razloga zbog kojeg pitanje granica do sada nije rešeno je taj što u Srbiji nema elementarne saglasnosti oko vizije tog rešenja. Upravo ova činjenica, a ne strani uticaji – koji u različitoj meri takvo stanje podržavaju – onemogućava rešenje. Poznato je, naime, da postoje bar tri osnovna pogleda na kosovski problem, ne računajući posebne varijetete u okviru svakog od njih.
Da podsetimo, na jednoj strani su oni koji Kosovo i Metohiju vide kao sastavni i neodvojivi deo Republike Srbije. Uprkos činjenici da većina onih koji zastupaju ovo gledište nikada nije, a male su šanse da će ikada kročiti južnije od Ibra, uspeli su da svoju viziju patentiraju Ustavom. Najgorljiviji zagovornici ovog gledišta su samozvani srpski nacionalisti. Ključna posledica ovakvog pristupa je ta što onemogućava bilo kakav kompromis čak i kada bi sa albanske strane bilo volje za njim. Ishod je jasan: dugoročno zamrzavanje problema i samim tim onemogućavanje državnog definisanja Srbije, politička nestabilnost i ekonomsko poniranje regiona u kome Srbija zauzima centralno mesto, obezbeđivanje kontinuiranog prisustva velikih sila i međunarodnih vojnih snaga na ovom području. Treba li reći da je, pored svega navedenog, najmanje bitno dugoročno onemogućavanje da Srbija ikad postane članica EU.
Sa suprotne pozicije insistira se na momentalnom priznanju stanja zatečenog na terenu. Čije ovce onoga i livada, rekao bi naš narod. Na prvi pogled, ova politika vodi deblokiranju pat pozicije u kojoj se našla Srbija. Zagovornici ovog gledišta obećavaju brze evrointegracije i zaštitu ljudi, a ne teritorije. Njihovi osnovni problemi su, međutim, slabe garancije da se sličan problem neće pojaviti na drugom mestu i mršava podrška u biračkom telu. Upravo ovo poslednje je razlog zbog kojeg će novonastalu situaciju pokušati da iskoriste računajući da bi na prevremenim izborima mogli da ojačaju svoje akcije glasovima razočaranih evroentuzijasta.
Treću poziciju čini gledište po kome je potrebno uvažiti realnost ali i srpske interese. Najkraće, ova pozicija zalaže se za kompromisno rešenje problema. Postoje različiti varijeteti u okviru ovog gledišta. Oni ne isključuju podelu Kosova, ili visok stepen autonomije za Srbe i garancije za zaštitu srpskog kulturnog nasleđa, kao i mnoštvo drugih modaliteta kojima je zajedničko da ne podrazumevaju formalno priznanje Kosova.
Osnovni problem ove politike nije, kao što bi se na prvi pogled moglo zaključiti, tvrd stav Albanaca ili nepopustljivost zemalja koje su priznale Kosovo, već nemogućnost da se nametne kao dominantna u okviru same Srbije. Nepopustljivost Albanaca i ,,Zapada” upravo proizilazi iz činjenice da u Srbiji nema jedinstva u pogledu na kosovski problem. Upravo zbog toga, osnovna manjkavost ovog pristupa je nemogućnost da bude realizovan zbog (legitimnog) protivljenja dve prvopomenute struje.
Najzad, ni politika samoproklamovane najveće opozicione stranke ne doprinosi rešenju problema. Ona se o ovim, kao uostalom ni o drugim, pitanjima ne izjašnjava. U postojećim okolnostima to deluje kao na izgled profitabilna taktika. Trenutno nikome nije jasno kome će se od postojećih rešenja ova stranka prikloniti. Međutim, njeno upadljivo izostajanje iz ove debate lako može dovesti do toga da nakon izbora njihovo gledište i ne bude važno.
Sada je jedino izvesno da je neuspeh državne politike suštinski povezan sa nesposobnošću da se stvori elementarni i minimalni konsenzus u formulisanju nacionalnih i državnih interesa. Umesto toga, na delu je jalova debata Kosovo i (ili) Evropa. Nemogućnost da se ona razreši vodi situaciji – ni Kosovo ni Evropa. Odgovornost za to, koja raste sa svakom novom izgovorenom rečju, snose svi akteri na političkoj sceni.

Novi rektor 29. maja
Novog rektora Univerzitet u Beogradu dobiće na sednici Saveta UB 29. maja sledeće godine, tajnim glasanjem, odlučio je juče Senat najstarijeg srpskog univerziteta. Prema kalendaru aktivnosti, izbori će biti raspisani krajem februara ili početkom marta, a u maju će biti poznata lista kandidata.
Kako se nezvanično saznaje, sledeći prvi čovek Univerziteta biće iz grupacije medicinskih nauka, budući da je ova grupacija za 90 godina imala samo jednog rektora. Kao najčešći kandidat spominje se aktuelni dekan Medicinskog fakulteta profesor dr Vladimir Bumbaširević, od koga juče nismo uspeli da dobijemo izjavu.
U martu iduće godine počinju i procedure na fakultetima za izbor novih dekana i prodekana, a sve mora biti gotovo do 15. juna, rekao je rektor dr Branko Kovačević, kako bi se u septembru obavila primopredaja dužnosti. Novi rektor, prorektori, dekani i prodekani stupaju na dužnost početkom školske godine, 1. oktobra.
Senat je razmatrao i predlog za izmenu organizacije upisa studenata na master i doktorske studije. Po objašnjenju prorektorke, profesora dr Nede Bokan, ideja je bila da se prilagodimo konceptu svetskih univerziteta, pre svega na zahtev studenata, kako domaćih, tako i stranih. To praktično znači da će već od aprila studenti biti rangirani na osnovu prethodnih rezultata u studiranju, njima će biti garantovano mesto, pod uslovom da ispune sve obaveze.
– Do sada studenti su morali prvo da dobiju diplomu do 15. septembra, pa tek onda da konkurišu, što je u praksi značilo da su imali samo 15 dana da završe sve obaveze, da se prijave, rangiraju i upišu, pa školska godina nije počinjala na vreme, što je značilo i lošiji kvalitet studija. Ovako će studenti već imati izvesnu sigurnost, a to je naročito bitno zbog stranih studenata, koji neće morati tek od 1. oktobra da uče srpski jezik, već će moći da planiraju školovanje na vreme – objasnila je profesorka Bokan.
Nekoliko fakulteta, poput ETF-a, FON-a i Mašinskog, već su pristali da isprobaju ovaj pilot program, tako da će iduće godine biti i prvih rangiranja već od aprila.
Kako se čulo na sednici, u prvom roku se na osnovne akademske studije prijavilo 19.136 kandidata, što je više nego u prethodna dva upisa, a upisano je 13.629 studenata. Za drugi, septembarski rok preostalo je šest odsto slobodnih mesta (prošle godine je preostalo 8,76 procenata, pretprošle 11,05 odsto), odnosno 865 mesta. Gledano po grupacijama, najpopularnije visokoškolske ustanove bile su Fakultet organizacionih nauka, Fakultet bezbednosti, Stomatološki i Matematički fakultet.
Kada je reč o stranim državljanima, u prvu godinu osnovnih akademskih studija na Univerzitetu upisano je 150 akademaca, a prošle godine ih je bilo 83.
Na sednici je pročitan i dopis Odbora za profesionalnu etiku, koji od Senata traži da se izjasni kako da se postupa u sve češćim zahtevima za utvrđivanje povrede etike nastavnika ili saradnika zbog plagiranja, odnosno krađe tuđih radova.

Zelenski još nije doneo odluku da li će prisustvovati samitu NATO-a u Viljnusu
KIJEV – Ukrajinski predsednik Volodimir Zelenski još nije doneo konačnu odluku da li će ići na samit NATO-a u Viljnusu, izjavila je danas potpredsednica ukrajinske vlade za evropske i evroatlantske integracije Olga Stefanišina.
Ona je za ukrajinske medije rekla da će konačna odluka Zelenskog o prisustvu samitu NATO-a biti doneta u zavisnosti od završnih dokumenata tog skupa na kojima se još radi, preneo je TAŠ.
Generalni sekretar NATO-a Jens Stoltenberg rekao je ranije da će Zelenski prisustvovati prvom sastanku Saveta Ukrajina-NATO na marginama samita.
Stoltenberg, međutim, nije obećao da će tokom samita u Viljnusu Ukrajina biti pozvana da se pridruži NATO-u nakon što se neprijateljstva u zemlji završe.

Teško do neradne nedelje u trgovinama
Tri godine posle Crne Gore, još jedna zemlja u našem okruženju zabranila je rad nedeljom. U Hrvatskoj je pre nekoliko dana stupio na snagu novi zakon o trgovini prema kojem će prodavnice nedeljom biti zatvorene. Zabrana ipak nije potpuna, jer trgovci mogu odabrati 16 nedelja u godini tokom kojih bi eventualno mogli da rade. Radno vreme od ponedeljka do subote samostalno će određivati trgovac, ukupno do 90 sati sedmično.
 
U Srbiji se nedelja po pravilu tretira kao neradni, odnosno dan za odmor. U Savezu samostalnih sindikata trgovine Srbije podsećaju da u zakonu ipak treba da piše da je nedelja dan odmora, a ne da je „po pravilu dan odmora”, kako je prema važećem zakonu. Naglašavaju i da zahtev da se zabrani rad prodavnica nedeljom u Srbiji ne znači zalaganje za manje rada, jer prema zakonu radna nedelja traje pet dana, sedmično se radi po 40 časova, a rad nedeljom nije regulisan.
Radoslav Topalović, predsednika Saveza samostalnih sindikata trgovine, podseća da je u zemlji trenutno angažovano oko 300.000 trgovaca koji u proseku mesečno zarade oko 54.000 dinara, što je otprilike na nivou iznosa minimalne potrošačke korpe.
– Neosnovane su procene poslodavaca da će biti manji promet u radnjama ako nedelja i državni praznici budu neradni dani, jer će se kupci u istom obimu snabdevati radnim danima. Kupac koji je rešen da pazari neki proizvod, kupiće ga ili dan ranije ili dan kasnije. Zato, ti prigovori nisu utemeljeni. Drugo, ukidanjem nedelje kao radnog dana neće biti smanjena potreba za angažovanjem radnika, već naprotiv, više njih biće potrebno da radi, recimo, subotom i ponedeljkom, jer će tada biti i više prometa – smatra Topalović. Podseća da početak i kraj radnog vremena nije stvar kolektivnog pregovaranja nego je Zakonom o radu regulisano da radna nedelja traje 40 časova. Zato je ovaj sindikat tražio da se izmeni taj propis kako bi nedelja bila neradni dan, a da izuzete budu samo institucije koje su od javnog značaja i moraju da rade nedeljom. Od prve inicijative prošlo je  sedam godina, ali niko nije bio voljan da se ozbiljnije time pozabavi, ni Socijalno-ekonomski savet, ni Ministarstvo za rad i zapošljavanje, jer su to institucije kojima su sindikati podnosili inicijative.
Savez samostalnih sindikata je na tu temu svojevremeno čak i anketirao radnike, a analiza je pokazala da većina zaposlenih ne želi da radi nedeljom.
– Nisam siguran da bi sada, u naletu ove inflacije, isto tako razmišljali. Verovatno bi pristali da rade nedeljom za veću naknadu. Zato podržavamo inicijativu da se rad nedeljom plaća kao i državni praznik, da dnevnica bude 110 odsto tog dana – dodaje Topalović. Navodi da onaj ko mora na posao nedeljom zaista treba da bude više plaćen, zato što više radi i nije sa porodicom.
Podsećanja radi, onaj ko radi nedeljom ne ostvaruje po zakonu pravo na uvećanu platu, sem u slučaju da to nije uređeno aktom između poslodavca i zaposlenog. Fiksno uvećanje zarade nije prepoznato jer je poslodavcima data mogućnost da rad organizuju kako njima odgovara. Stručnjaci za radno pravo naglašavaju da zbog uvećanja zarade za rad nedeljom ne bi bilo neophodno menjati Zakon o radu, jer je naš propis ekstenzivan u tom delu, pa je opštim aktom moguće predvideti razloge za uvećanje plate koja nije opisana u samom zakonu. Kako je ranije za „Politiku” objasnio Bojan Urdarević, profesor radnog prava na Pravnom fakultetu u Kragujevcu, ne postoji nikakva zakonska prepreka da se sa postojećim zakonom predvidi dodatno plaćeni rad i da se utvrdi iznos uvećanja zarade nedeljom.
– Samo, to niko neće da radi, jer ne postoji zakonska obaveza – naveo je on.
Predstavnici sindikata smatraju da neradna nedelja ne bi mogla da prouzrokuje nove otkaze, jer u trgovini već postoji manjak radne snage, ali poslodavci ipak tako ne misle. Strahuju od pada prometa i profita, smanjenja zarada, otpuštanja radnika u sektoru maloprodaje, nezadovoljstva potrošača...

Milatović: Cilj posete Srbiji revitalizacija političkih odnosa
Predsednik Crne Gore Jakov Milatović poručio je večeras, na svečanom prijemu u Crnogorskoj kući u Beogradu, da, nakon poseta Evropskim institucijama i sedištu NATO u Briselu, dolazi u Beograd „u nameri da da doprinos revitalizaciji političkih odnosa dve zemlje”. Prisustvo predsjednika Vučića na mojoj inauguraciji 20. maja, ministra Dačića na Samitu u okviru Procesa saradnje u jugoistočnoj Evropi u Podgorici 27. juna, i ova moja prva poseta Beogradu u tako kratkom vremenskom periodu upravo idu u prilog unapređenju odnosa dve države”, naglasio je Milatović.
Ukazao je na to da je revitalizacija političkih odnosa važna za unaprjeđenje ekonomskih odnosa, što ima za rezultat direktne benefite za privredu i građane dve zemlje, navodi se u saopštenju iz Kabineta crnogorskog predsednika.
Milatović je podsetio da je Srbija Crnoj Gori ubedljivo najveći trgovinski partner, sa robnom razmenom od 764 miliona evra prošle godine, što predstavlja petinu ukupnog prometa robe sa inostranstvom. Srbija je za nas i najveće turističko tržište. U 2022. ostvareno je 435 hiljada dolazaka turista iz Srbije u Crnu Goru, što je udeo od 21 odsto od ukupnog broja dolazaka stranih turista. Kada govorimo o strukturi, najviše noćenja ostvarili su turisti iz Srbije, i to nešto iznad 3 miliona ili 25,5 odsto od ukupnog brojaâ€ś, rekao je Milatović. Dodao je da je Srbija prošle godine bila i najveći strani investitor u Crnoj Gori sa 137 miliona evra ili 12 odsto ukupne vrednosti stranih direktnih investicija, što je u odnosu na 2021. povećanje od 80 odsto.
Uprkos podacima koje sam izneo, sa Srbijom, koja je naš najznačajniji ekonomski partner, Crna Gora nema odnose na nivou ambasadora i to ne iz tehničkih razloga, već političkih, dve zemlje nemaju zajedničke granične prelaze, kao što imamo sa Bosnom i Hercegovinom i sa Albanijom, platni promet predstavlja ozbiljnu poslovnu barijeru, naše Mešovite komisije za rešavanje ovih naizgled tehničkih pitanja se ne sastaju godinama unazad, a nikada nije održana zajednička sednica Vlada dve zemlje, konstatovao je Milatović. On je poručio da su, uprkos svim izazovima, veze između građana i privrede Crne Gore i Srbije ostale jake i da je stoga odgovornost ali i obaveza na državnicima dve zemlje da te odnose ne remete, već da ih unapređuju. Istakao je da, osim tradicionalnih veza i bliskih odnosa, Crnu Goru i Srbiju trajno povezuju zajednički ciljevi, pre svega regionalna stabilnost i članstvo u Evropskoj uniji.
„Posvećenošću ovim ciljevima dajemo dobar zamah proevropskom razvoju Zapadnog Balkana. Uveren sam će politički odnosi Crne Gore i Srbije ići uzlaznom putanjom u periodu pred nama i da će to biti dobar zamajac za dodatno unapređenje ekonomskih, kulturnih i sveukupnih odnosa, rekao je Milatović. On je ukazao i na značaj jačanja veza sa zajednicom Crnogoraca u Srbiji i njihove povezanosti sa Crnom Gorom.
Kako je najavljeno, Milatović će se sutra, uz ceremonijalni doček ispred Palate Srbija, sastati sa predsednikom Srbije Aleksandrom Vučićem, a nakon toga i sa predsednikom Narodne skupštine Vladimirom Orlićem.
Predviđeno je da predsednik Crne Gore u okviru posete položi venac na Spomenik neznanom junaku na Avali uz vojne počasti, kao i da položi cveće ispred Osnovne škole „Vladislav Ribnikar”, prenosi Tanjug.

Viljnus zbog NATO samita kao tvrđava, sistemi Patriot usmereni ka Kaljiningradu
VILjNUS – NATO je pretvorio Viljnus, prestonicu Litvanije, u tvrđavu branjenu naprednim oružjem kako bi zaštitio američkog predsednika Džozefa Bajdena i druge lidere Alijanse na samitu sledeće nedelje, koji se održava 32 kilometra od litvanske granice sa ruskim saveznikom Belorusijom.
Više od 3.000 litvanskih vojnika brinuće o bezbednosti samita NATO-a u Viljnusu.
Šesnaest NATO saveznika poslalo je ukupno oko 1.000 vojnika da obezbeđuju dvodnevni samit 11. i 12. jula, koji se održava samo 151 km od same Rusije, prenosi Rojters.
 Mnogi od njih su poslali i napredne sisteme protivvazdušne odbrane koji nedostaju baltičkim državama.
„Bilo bi više nego neodgovorno da naše nebo bude nezaštićeno u trenutku kada Bajden i lideri 40 zemalja stižu“, rekao je predsednik Litvanije Gitanas Nauseda.
Nemačka je rasporedila 12 raketnih sistema Patriot, koji se koriste za presretanje balističkih i krstarećih raketa ili ratnih aviona.
Španija je dopremila sistem protivvazdušne odbrane NASAMS, Francuska šalje samohodne haubice Cezar, i uz Finsku i Dansku raspoređuje vojne avione u Litvaniji.
Ova zemlja je, uz Britaniju, isporučila sredstva protiv bespilotnih letelica.
Poljska i Nemačka su poslale snage za specijalne operacije pojačane helikopterima.
Drugi šalju opremu za borbu protiv bilo kakvih potencijalnih hemijskih, bioloških, radioloških i nuklearnih napada.
Litvanski predsednik vidi ove akcije saveznika kao potvrdu da je potrebno da NATO hitno uspostavi stalnu protivvazdušnu odbranu u baltičkim državama.
„Razmišljamo o tome šta će se desiti nakon završetka samita i radićemo sa saveznicima na stvaranju rotirajućih snaga za trajnu vazdušnu zaštitu“, rekao je on novinarima.
U selima pored beloruske granice, meštani su saopštili Rojtersu da se osećaju potpuno bezbedno, uprkos ponudi Minska da se tu nakon pobune smeste ruske plaćeničke trupe Vagner grupe i rusko nuklearno oružje.
Na aerodromu u Viljnusu, osam nemačkih raketnih bacača Patriot raspoređeno je sa cevima usmerenim u pravcu ruskog Kalinjingrada, a još dva prema Belorusiji.
„Znate gde se nalazite geografski i prilično dobro znate odakle pretnja dolazi. Litvanija je tražila od nas zaštitu samita, a takođe je NATO tražio pomoć od Nemačke. Ovo je naš odgovor“, rekao je potpukovnik Štefen Lib, komandant jedinice Patriota.
Litvanija je utrostručila jedinice pogranične straže na beloruskoj i ruskoj granici tokom leta, uz oficire iz Letonije i Poljske.
Dve zemlje su takođe poslale policiju da pomogne u patroliranju po Viljnusu.
Gradonačelnik Viljnusa je preporučio stanovnicima da odu na odmor van grada, ako žele da izbegnu gužve u saobraćaju, jer će veliki delovi centra prestonice biti zatvoreni tokom samita.
Kako javlja izveštač Tanjuga, deluje da su građani poslušali apel gradonačelnika, s obzirom na to da je na ulicama prisutan mali broj ljudi, policija patrolira i povremeno prolaze vozila pod njenom pratnjom.
Grad je okićen zastavama Litvanije, Ukrajine i NATO-a.

Zemljotres jačine 5,6 stepeni po Rihteru pogodio Tajvan
Zemljotres jačine 5,6 stepeni po Rihterovoj skali pogodio je danas Tajvan, saopštio je američki Geološki zavod.
Epicentar zemljotresa bio je 87 kilometara istočno od grada Hengčuna sa oko 31.200 stanovnika.
Do sada nema izveštaja o eventualnim žrtvama ili šteti.
Nije izdato upozorenje na cunami, preneo je Tas, prenosi Tanjug.

Petković: Svečlja kriminalizacijom Srba opravdava prisustvo parapolicije
Direktor Kancelarije za Kosovo i Metohiju Petar Petković ocenio je danas da je pokušaji ministra unutrašnjih poslova privremenih prištinskih institucija Dželjalja Svečlje da kriminalizuje Srbe sa severa KiM imaju za cilj da opravdaju, kako je naveo, protivpravno prisustvo parapolicijskih jedinica, „gde danonoćno terorišu srpski narod”.
„Lažni ministar, a pravi nasilnik i ekstremista Dželjalj Svećlja, zajedno sa njegovim okupacionim falangama preobučenim u odela Kosovske policije, jedini su kriminalci na severu Kosova i Metohije i tu nemaju šta da traže”, naveo je Petković u saopštenju. Poručio je da bi bilo najbolje da Svećlja „pođe od sebe i optužnice koja je godinama podignuta protiv njega zbog napada kamenicama na pripadnike tzv. Kosovske policije, ali i zbog prevrtanja vozila misije Euleks”.
Dodao je da bi Svećlja, umesto što „nezakonito da privodi Srbe navodnom poznanju pravde i prava”, trebalo prvo sam da prestane da beži od tog istog prava i pravde.
„Da li je sprovođenje reda i zakona to što je kukavički poslao svoje falange da duge cevi uperuju u sina predsednika Aleksandra Vučića zbog jedne majice? Da li je vladavina prava kada Kurtijevi specijalci pucaju u leđa Dragiši Galjku, Miljanu Deleviću, Milanu Jovanoviću, braći Stojanović iz Gotovuše? Ili, kada brutalno pretuku srpsku decu Daru i Kristijana”, zapitao je Petković. Naglasio je da „hibridni rat koji Svećlja kukavički vodi iz Prištine protiv svega srpskog i posebno severa Kosova i Metohije”, rezultirao time da „nema tog čestitog Srbina koji bi ni javno ni tajno pristao da bude alibi Svećlji u njegovoj bolesnoj opsesiji okupacije severa i proterivanja Srba sa Kosova i Metohije”.
„To mu nikada neće uspeti”, poručio je Petković. Svečlja je ranije danas u intervjuu portalu Košev rekao da nije protiv srpskog naroda, već, kako tvrdi â€žšovinističkih projekata Srbije i kriminalaca”.

Video-nadzor bez nadzora
Najave da bi hiljade stambenih zgrada u Beogradu i drugim gradovima Srbije mogle da dobiju video-nadzor u liftovima, ali i u drugim zajedničkim prostorijama, sa ciljem da se poveća bezbednost, za poverenika za informacije od javnog značaja i zaštitu podataka o ličnosti, Rodoljuba Šabića, bile su povod da podseti da opšti principi utvrđeni Zakonom o zaštiti podataka o ličnosti nemaju preciznu razradu kada je u pitanju video-nadzor. 
Dok Javno preduzeće „Gradsko stambeno”, koje održava oko 14.000 zgrada u Beogradu i nešto više od 6.000 liftova, u saradnji sa „Telekomom Srbija” počinje na proleće da uvodi video-nadzor u lift-kućice, a stanarima nudi da ugrade kamere i u kabinama lifta, hodniku ili ulazu, poverenik za informacije ističe da Zakon o zaštiti podataka o ličnosti ne pruža prave odgovore na ključna pitanja u vezi sa video-nadzorom.
„Ko i kako odlučuje o uvođenju video-nadzora u stambene zgrade? Šta se konkretno nadzire i šta se može nadzirati? Ko i pod kojim uslovima ima pravo pristupa bazama podataka o ličnosti koje se snimanjem u toku video-nadzora formiraju? Koliko i kako se te baze podataka čuvaju od pristupa neovlašćenih lica?” neka su od pitanja nabrojana u jučerašnjem saopštenju poverenika za informacije.
– Jedan je segment video-nadzora rezervisan za poslovne zgrade i objekte, drugi za stambene zgrade i objekte, treći za javne prostore, javne površine i svaki od njih podrazumeva neka pravila koja su u demokratskom svetu manje-više iskristalisana. Naš problem je što mi, zapravo, nemamo gotovo nikakva pravila. Ako bi se neko pozivao na pravila iz Zakona o zaštiti podataka o ličnosti koja predviđaju da vas neko može snimati, odnosno baviti se obradom podataka o ličnosti, samo ako je to predviđeno zakonom ili uz vašu saglasnost, to bi značilo da treba da se zabrani veliki deo video-nadzora koji se ovde vrši. Zbog toga je potrebno taj opšti princip iz Zakona o zaštiti podataka o ličnosti razraditi, odgovoriti na pitanja koja smo naveli – kazao je Rodoljub Šabić.
On ističe da je kancelarija poverenika pripremila predlog za dopunu zakona odgovarajućim odredbama o video-nadzoru i da će dokument, kao formalna inicijativa biti dostavljen Vladi Srbije. 
Šabić je upozorio da bi moralo biti onemogućeno da se provera zapisa sistema video-nadzora vrši putem Interneta ili javne kablovske televizije i na slične načine, jer to omogućava neograničeno širokom krugu korisnika da bez stvarne potrebe i razloga zadire u privatnost građana i, između ostalog, prati njegovo kretanje. 
----------------------------------------------
Iskustva drugih zemalja 
„U većini zemalja, uvođenje video-nadzora u stambene zgrade, upravo zbog rizika po privatnost, ne smatra se običnom tehničkom odlukom” zbog čega se za nju traži kvalifikovana većina, znatno veća od uobičajene, navodi poverenik. Zakoni Slovenije i Crne Gore, na primer, propisuju da je za uvođenje kamera u zgradu potrebna saglasnost 70 odsto stanara, dok je u Makedoniji taj procenat čak 100 odsto. 
„U mnogim zemljama video-nadzor podrazumeva nadzor nad ulaskom i izlaskom u zajedničke prostorije, a ne i nadzor tokom boravka u prostoriji. U nekim od njih je čak takav nadzor nekih zajedničkih prostorija, uključujući i liftove, zabranjen. Isto tako u mnogim zemljama je zabranjeno snimanje ulaska i izlaska iz individualnih stanova”, navodi se u saopštenju poverenika.

LDP: DS prikriveno namerava da kupi udele Vac-a u tri lista
BEOGRAD – Funkcioner Liberalno demokratske partije (LDP) Zoran Ostojić optužio je danas Demokratsku stranku da nizom prikrivenih aranžmana namerava da otkupi udele „Vaca” u dvevnim listovima „Politika”, „Večernje novosti” i „Dnevnik”, kako bi uspostavila potpunu kontrolu nad ključnim štampanim medijima.
Ostojić je na konferenciji za novinare u Skupštini Srbije rekao da se list „Kurir” u tom pokušaju pojavljuje samo kao paravan za direktan uticaj moćnih pojedinaca iz vlasti koji nameravaju da „potpuno zagospodare medijskom scenom pre početka izborne kampanje”.
Prema njegovim rečima, okvirni ugovor sa kompanijom „Vac” oko preuzimanja njihovog udela u dnevnim listovima potpisan je u Dizeldorfu 10. novembra, a višemilionski posao preuzimanja vlasništva u „Politici”, „Večernjim novostima” i „Dnevniku” treba da bude realizovan do 22. decembra.
„Ugovor sa kompanijom 'Vac' su u Dizeldorfu potpisali vlasnik 'Kurira' Aleksandar Rodić i Dušan Bjelopetrović, potpredsednik 'Kurir info' i prema aktuelnom informatoru o radu Ministarstva pravde specijalni savetnik u tom ministarstvu”, kazao je Ostojić.
On je naveo da će Bjelopetrović u ime Vlade voditi preuzimanje vlasničke, a time i uređivačke kontrole u ta tri štampana medija, a da je za realizaciju tog posla finansijska konstrukcija najpre tražena iz sredstava evropskih i domaćih kredita za pomoć medijima.
„Sa obzirom na to da je ta namera otkrivena, sada se namerava da se kao finansijer kupovine udela pojavi konzorcijum domaćih firmi, pod kontrolom DS-a”, rekao je on.
Ostojić je ukazao da će time novac namenjem preuzimanju „Politike”, „Novosti” i „Dnevnika” iz državnih izvora preko konzorcijuma, kao posrednika, otići „Kuriru”, koji će formalno kupiti akcije i postati vlasnik u tim dnevnim novinama.
Upitan o kojim ljudima iz DS-a govori, Ostojić je rekao da će to biti jasno kada bude obelodanjeno ko je u konzorcijumu.
On je rekao da očekuje reakciju Agencije za borbu protiv korupcije i tužilaštva, i da suština problema nije u „Kuriru”, nego u stepenu kontrole medija.
„Ovo što deo DS-a pokušava nije primer obične korupcije, već dokaz vrhunske političke i sistemske korupcije kojoj se mora stati na put”, dodao je Ostojić.
----------------------------------------------
Rodić najavljuje tužbu protiv Jovanovića i Ostojića
BEOGRAD – Vlasnik dnevnog lista Kurir Aleksandar Rodić najavio je danas da će podneti tužbu protiv predsednika i funkcionera Liberalno demokratske partije Čedomira Jovanovića i Zorana Ostojića zbog, kako ističe, kleveta i štete koje, „izmišljotinama i podmetanjima” njih dvojica nanose Kuriru.
Rodić je u pisanoj izjavi dostavljenoj medijima naveo da je jedini vlasnik dnevnog lista Kurir i da niko izvan porodice Rodić nije nikada imao bilo kakav udeo u Kuriru.
„Zoran Ostojić ni na drugoj konferenciji za medije koju je sazvao zbog Kurira nije pokazao nikakav dokaz da smo dobili novac od države za pomoć medijima. Nije - jer ne postoji”, naveo je Rodić.
Ministarstvo kulture, informisanja i informacionog drustva Srbije je, kako tvrdi Rodić, u svom dopisu jasno stavilo do znanja da Kurir nije dobio pomoć države ni u 2009. ni u 2010. a ni u ovoj godini, i ističe da je Kuriru „država jedino uzimala novac”.
„Kurir je jedini dnevni list u Srbiji koji je isključivo u domaćem, privatnom vlasništvu. To je bio i to će ostati. Uvek smo bili nezavisni i na nas niko ne može da vrši pritisak ni pozicija ni opozicija”, istakao je Rodić.
On je ocenio da je napad „lažima” na zaposlene u Kuriru verovatno izazvan saznanjem da tiraž lista stalno raste.

Nemačkoj je trebalo 22 godine da prizna granicu sa Poljskom
„Žao mi je što je nemačka vlada uspela da se izbori protiv dodele statusa kandidata Srbiji”, kaže Mihael Erke, direktor Kancelarije Fondacije „Fridrih Ebert” u Beogradu.
Objašnjavajući da je dodela statusa kandidata samo početak faze pregovora koja može da traje veoma dugo i „u kojoj će morati da se reše svi postojeći problemi”, Erke, u intervjuu za „Politiku”, naglašava da bi ona predstavljala više potvrdu i ohrabrenje za Srbiju da treba nastavi putem reformi.
„To bi bilo neophodno priznanje za sve ono što su Boris Tadić i Srbija učinili u poslednje četiri godine na polju pomirenja i saradnje sa državama u regionu”, kazao je naš sagovornik i dodao da je nemačka vlada odbila da pruži priznanje Srbiji i njenom predsedniku „uz istu onu aroganciju i demonstraciju sile sa kojom se ophodi i prema istočnoevropskim članicama evrozone”.
Erke je tri godine na čelu pomenute fondacije, čiji je osnivač Socijaldemokratska partija, najstarija i najjača opoziciona stranka u Nemačkoj. Njenom kongresu održanom u Berlinu nekoliko dana pre sednice Evropskog saveta na kojoj je odložena odluka o Srbiji prisustvovali su predsednik Tadić i zamenik premijera i lider SPS-a Ivica Dačić.
Na skupu u organizaciji vaše fondacije izjavili ste žaljenje što Srbija nije dobila status kandidata, ali rekli ste i da to ne treba dramatično shvatiti?
Značaj statusa kandidata u Srbiji se, po mom mišljenju, često precenjuje i to upravo među onima koji su proevropski orijentisani. On je, kao što sam rekao, samo potvrda, priznanje i ohrabrenje – ništa više od toga. On neće uopšte promeniti uslove života ljudi u Srbiji. Uprkos tome, žao mi je što je to priznanje uskraćeno.
Da li je vaša partija pokušala da „pogura” da kandidatura Srbije sada prođe?
Bivši visoki zvaničnik u Ministarstvu spoljnih poslova i čovek koji je u SPD-u zadužen za politiku odnosa prema jugoistočnoj Evropi Gerno Erler založio se u članku u dnevnom listu „Frankfurter rundšau” jasno za dodelu statusa kandidata Srbiji. To je istovremeno i stav stranke i poslaničkog kluba SPD-a u Bundestagu. Poslanici SPD-a u Evropskom parlamentu takođe podržavaju ovaj stav. Fondacija „Fridrih Ebert” godinama se u svojim publikacijama i na svojim manifestacijama zalaže za brzu, sveobuhvatnu i velikodušnu politiku proširenja Evropske unije, ne samo u Srbiji.
Mnogi smatraju da je stav o proširenju zapravo ključni razlog zbog kojeg Srbija sada nije dobila kandidaturu. Da li se s tim slažete i hoće li okolnosti u martu biti povoljnije za Srbiju?
Verujem da je i vlada Nemačke u suštini za proširenje i za ulazak Srbije u EU, iako proširenje, baš kao i sama EU nisu mnogo popularni. Mislim da će u martu 2012. situacija biti povoljnija. Štefan File i gospođa Ketrin Ešton već su izdali zajedničko saopštenje koje daje nadu u skoriju dodelu statusa kandidata. Doduše, bilo bi dobro kada bi do tada u odnosima prema Kosovu bio ostvaren jedan ili dva uspeha.
Koliko ima istine u mišljenju nekih ovdašnjih analitičara da je Nemačka u vezi sa kosovskim problemom zagovornik interesa SAD?
Smatram da je to stanovište pogrešno. Nemačka vlada zalaže se više za interese Evropske unije i želi pre svega da spreči da EU primi u članstvo državu koja ima nerešen status, nerešene granice i odnose sa susedima. Po mom mišljenju, to je ispravno i to znaju i srpski političari. Međutim, 9. decembra nije se radilo o prijemu Srbije u EU, već o sledećem koraku na eventualno veoma dugom putu. Upravo bi vlada Nemačke trebalo da ima u vidu da je priznanje nemačke granice sa Poljskom usledilo 1971. godine, dakle 22 godine nakon osnivanja Savezne Republike Nemačke. Nezavisnost Kosova stara je, međutim, tek skoro četiri godine.
Šta mislite o promenama koje se dešavaju u EU, a prema kojima će Evropa biti sastavljena od dva ili više krugova, s tim da će one u prvom krugu biti i važnije? 
EU se duže vreme deli na zemlje koje su u evrozoni i na one koje nisu članice Evrozone. Pri tom se ne radi o tome koje su zemlje važnije. Grčka i Malta su članice Evrozone, dok Velika Britanija i Poljska nisu. Verujem da je problem u tome što u okviru Evrozone počinje da preovlađuje donošenje odluka na nivou država i vlada. Samiti šefova država i vlada potiskuju zajedničke institucije kao što su komisija i parlament. U osnivanju fiskalne unije, s jedne strane, vidimo produbljenje integracije, koja se, s druge strane, ograničava na države Evrozone i koja se koncentriše na oblast fiskalne politike i zanemaruje ostale projekte EU (kao što je izjednačavanje uslova života) i koja, pre svega, nema demokratski legitimitet. Jirgen Habermas s pravom govori o „postdemokratskom izvršnom federalizmu”. Da je na ovaj način moguće prevazići državnu krizu prezaduženosti u Evrozoni deluje mi prilično neverovatno.

Svi bi hteli da budu Janković
U Srbiji nema Zorana Jankovića zato što u Srbiji nema Milana Kučana.
Sasvim pojednostavljeno ovo je najkraći odgovor na dilemu o kojoj ovih dana raspravljaju političari, analitičari, marketinški stručnjaci... da li je i na izborima u Srbiji moguće iznenađenje koje je u Sloveniji priredio lider Pozitivne Slovenije.
Prva pogrešna pretpostavka u tim razmišljanjima je stav da je Janković novajlija u politici. Nije. Biti direktor „Merkatora” nije samo ekonomska nego i politička funkcija, kako u slovenačkom socijalizmu, tako i u slovenačkom kapitalizmu. Smenjujući uspešnog Jankovića sa mesta direktora „Merkatora” Janez Janša je na najbolji način potvrdio političku težinu ove menadžerske funkcije.
Politička je i funkcija gradonačelnika Ljubljane koju u drugom mandatu obavlja Janković i na koju je oba puta biran sa više od 60 odsto glasova.
I Jankovićev funkcionerski angažman u rukometu i košarci može se smatrati u najmanju ruku parapolitičkim, zato što mu omogućava kretanje u krugovima političke, ekonomske i društvene elite. Tako se stvaraju poznanstva koja se lako kapitalizuju u političkoj utakmici.
Konačno tu je i Milan Kučan, šef slovenačkih komunista, koji je udarnički radio na nezavisnosti Slovenije. Njegovi protivnici ga i danas opisuju kao vođu „udbaško-komunističke mafije” koja i dalje vlada Slovenijom. Reč je svakako o preterivanju i kiselom grožđu, što ne umanjuje činjenicu da Kučan i dalje ima znatan, možda i presudan uticaj na zbivanja u slovenačkoj levici.
Kada je video da lideru socijaldemokrata Pahoru preti dramatičan poraz od desničarskog Janše, prvi predsednik nezavisne Slovenije Milan Kučan javno je pozvao Jankovića da napravi stranku i uđe u izbornu utakmicu. Mnogi levičari koji su već bili u različitim političkim strankama shvatili su to kao poziv da promene partijski dres i da čak i iz vladajućih socijaldemokrata pređu u Pozitivnu Sloveniju. Protivnici Jankovića pokušali su da tu „pomoć prijatelja” iskoriste u kampanji govoreći da on neće biti samostalan, da će umesto njega odluke da donosi njegov politički otac – Kučan.
Slovenački novinari sa kojima sam razgovarao ovih dana tvrde i da između Pahorovog i Jankovićevog programa nema razlike. Druga je osoba, a ne politika, mišljenje je slovenačkih novinara: „Veruje se da Janković tu politiku može da sprovede, a da je Pahor pokazao da nije sposoban da to uradi”.
Ipak, ima jedan detalj koji razlikuje Pahora od Jankovića. U Sloveniji država poseduje mnogo akcija preduzeća, toliko da se na primer Nova Ljubljanska banka (NLB) može smatrati „državnom”. Zahtev EU je bio da tim akcijama ne može da upravlja vlada Slovenije nego neka posebna agencija. Pahor je za to da se taj zahtev i dalje poštuje, Janković je protiv, želi da on najneposrednije upravlja tim kapitalom. Ta razlika neće sprečiti socijaldemokrate da uđu u koaliciju sa Pozitivnom Slovenijom zato što su suštinski i Pahor i Janković izašli iz istog levičarskog šinjela.
Jankovićeva direktorska i gradonačelnička uspešnost, njegovo političko iskustvo i njegova politička pozadina jesu razlog njegovog uspeha. Nije dakle Janković „napravio čudo” zato što je nov u politici nego zato što je odavno u politici.

Kopaonik „rešava” budućnost koalicije SPS–JS–PUPS
Predizborni savez Socijalističke partije Srbije i Jedinstvene Srbije je takoreći gotova stvar, ali je još neizvesno da li će „treći” iz ove kombinacije – PUPS ostati veran „sabraći” sa prethodnih izbora.
„Ne znam šta će oni da rade, još nismo sa njima razgovarali o tome. Pozvao sam ih da dođu na sednicu Glavnog odbora 17. decembra na Kopaoniku i očekujem da će neko od njih doći. Onda ću im reći šta je stav moje stranke”, kazao je za „Politiku”, Dragan Marković Palma, lider JS-a.
Glavni odbor će, objašnjava, dati ovlašćenje njemu kao predsedniku da pregovara o budućoj koaliciji. A on će predložiti da se na izbore ide sa SPS-om jer se i socijalisti slažu. „Ako hoće i PUPS u redu, ako neće – ništa. Nema niko obavezu da ostane u koaliciji”, ističe Marković i dodaje da se odluka o koaliciji mora doneti na vreme.
U PUPS-u su nam potvrdili da će neko sigurno biti prisutan na sednici Glavnog odbora JS-a, možda i predsednik stranke Jovan Krkobabić.
Potpredsednik partije Milan Krkobabić, u razgovoru za „Politiku”, demantuje spekulacije da su im „porasli apetiti” te da traže veći udeo da bi ostali u postojećoj koaliciji. O tome, kako tvrdi, nije bilo nikakvih razgovora u okviru njihovog saveza za koji, inače, ima samo reči hvale.
„Sa SPS-om i JS-om smo uvek imali korektne odnose, a nikada sukobe . O savezima ćemo razgovarati kada budu sazvani izbori, to su ozbiljne stvari. Prvo moramo da definišemo ciljeve i strategiju za njihovo ostvarivanje. Na kraju dolaze kadrovska rešenja. Sve ovo što se spekuliše su samo predizborna nadigravanja, predizborna predigra”, kaže Krkobabić.
On, međutim, ističe i da je postojeća koalicija bila za ono vreme u kome je stvorena. Ona je odražavala unutrašnju, spoljnopolitičku i ekonomsku situaciju u Srbiji te 2008. godine. Tri i po godine kasnije, kako kaže, na političkoj sceni postoje i neke nove političke partije poput SDPS-a Rasima Ljajića i Srpske napredne stranke. A i one stare partije nisu iste kakve su bile 2008. godine.
„Nije pitanje koliko lako sarađujete sa nekim već šta je proizvod te saradnje. Sada valja promovisati neke nove ciljeve jer su se vremena promenila. Politička realnost u proleće 2012. godine će zahtevati pravljenje nekih novih koalicija i sada niko ne zna kako će one izgledati. Kod nas se, međutim, pogrešno pitaju manje partije šta će da rade umesto da se od najjačih partija traži da definišu političke ciljeve i da se onda mi manji opredeljujemo”, kaže Krkobabić.
Prema njegovim rečima PUPS se sprema kao da će samostalno izaći na izbore, a kada oni budu raspisani odlučiće da li im je bolje da idu sami ili sa nekim u savezu. U svakom slučaju, tvrdi, nije im cilj samo da se negde utrpaju na listu.

Dežer: Priznavanje Kosovo nije uslov za kandidaturu
BEOGRAD – Šef Delegacije Evropske unije u u Srbiji Vensan Dežer negirao je da je priznavanje Kosova uslov da Srbija dobije status kandidata za članstvo u EU.
„Ni u jednom trenutku to nije bilo ni direktno ni indirektno zahtevano od Srbije”, rekao je Dežer novinarima u Beogradu nakon skupa o zaštiti potrošača.
On je istakao da EU ima jasnu politiku da se dalje razvija dijalog između Srbije i Kosova.
„U samim državama članicama EU ne postoji jedinstvo po pitanju priznavanja Kosova”, kazao je Dežer i podsetio da su 22 države priznale nezavisno Kosovo a pet nije.
„Tu se situacija nije promenila i ne možemo da tražimo od Srbije da prizna Kosovo kada ga ni pet članica EU nije priznalo”, rekao je Dežer.
Prema njegovim rečima, EU budućnost i Srbije i Kosova vidi u toj zajednici evropskih država.
On je dodao da treba pre svega da se „pospešuje inkluzivni pristup regionalne saradnje, odnosno da svi akteri iz regiona budu uključene u razne forume, sastanke i dijaloge”.
To, kako je rekao, nije ništa novo i sama Srbija podržava inkluzivni pristup i zato su potrebni dijalozi i traganje za rešenjima.
Dežer je rekao da će nova šansa za Srbiju biti 28. februara kada se održava novi sastanak Evropskog saveta i kada će se preispitati napredak koji je Srbija do sada ostvarila.
Šef Delegacije EU rekao je da se nada da će tada biti povređena preporuka Evropske komisija da se Srbiji dodeli status kandidata.
----------------------------------------------
Dačić: Netačne tvrdnje da nije traženo priznanje Kosova
BEOGRAD – Ministar unutrašnjih poslova Ivica Dačić izjavio je da tvrdnje kako se pred Srbiju nije stavio formalan zahtev da prihvati nezavisnost Kosova lepo zvuče za javnost, ali da u suštini nisu tačne.
„Možda je tačno da formalno ne traže da priznamo Kosovo, ali ako prihvatimo ono što traže, onda to nije daleko od toga”, rekao je Dačić novinarima u Palati Srbije.
On je izjavu izvestioca Evropskog parlamenta za Srbiju Jelka Kacina da EU nije tražila od Srbije da prizna Kosovo kako bi dobila status kandidata za ulazak u EU, okarakterisao rečenicom „Nije šija nego vrat”.
Dačić je kazao da su male šanse da Srbija i u martu dobije status kandidata ukoliko se pred nju budu stavljali isti uslovi, jer je teško da će Srbija promeniti svoj stav.
„Teško je da možemo da idemo dole”, kazao je Dačić i napomenuo da je od Srbije traženo da prizna teritorijalni integritet dela svoje teritorije, kao i da se prilikom predstavljanja Kosova na regionalnim sastancima zanemari rezolucija UN 1244.
„To je traženo decidirano”, napomenuo je Dačić.
On je kazao da je jedini uslov za ulazak Srbije u EU pitanje Kosova, koje do pre nekoliko meseci nije postojalo u evropskoj agendi, ističući da Srbija neće propasti ukoliko ne uđe u EU.
Ministar je ocenio da je i dalje u interesu Srbije da nastavi svoj evropski put, ali da pri tom treba da zastupa svoje nacionalne interese.
„Postoji crvena linija ispod koje više ne treba da se ide, a mislim da se nalazimo debelo na njoj”, rekao je Dačić i upitao predstavnike EU da li zaista žele stabilnost u regionu, s obzirom na odnos prema Srbiji.
„Slovenija i Hrvatska u Evropu, a ostatak zemalja ka Turskoj ili Rusiji. Da li to želi Evropa?”, upitao je Dačić.
On je predstavnike EU upitao i zašto im smeta ruska humanitarna pomoć upućena Srbima na Kosovu.

Francuzi zaziru od savezništva sa Nemačkom
Imate li neki drugi predlog, pitao je pre dva dana Nikola Sarkozi, dok javnost žustro debatuje kakve će posledice po nacionalni interes imati novoosnovana francusko-nemačka osovina. Niko ne zaboravlja istoriju, ali Sarkozi se poziva na nove evropske ideale, koji bi, kako tvrdi, bez evra bili potpuno izigrani.
Samit u Briselu 9. decembra, kada su se članice EU izuzev Britanije složile da treba izmeniti evropske ugovore kako bi se postigla veća budžetska disciplina, plod je francusko-nemačkog kompromisa. To ne spori ni Sarkozi kome nad glavom visi pretnja o gubitku kreditnog rejtinga, posle čega bi, kako je i sam priznao, bio „gotov”.
Ekonomski suverenitet Pariza nije ugrožen, naprotiv. Svaka zemlja posebno će primenjivati mere, ali tek pošto „zlatno pravilo” o budžetskoj disciplini unesu kao amandman u nacionalne ustave.
Tu i leži zamka za Sarkozija, iz koje je teško izaći „čitav”, pre predsedničkih izbora u maju. Socijalisti, koji se nadaju da će se njihov kandidat za predsednika Fransoa Oland umesto Sarkozija useliti u Jelisejsku palatu, ne žele u parlamentu da glasaju za predlog proizašao iz učestalog druženja Sarkozija i Angele Merkel. A bez njih zlatno pravilo je mrtav dogovor u Briselu.
Ako bi se kojim čudom francuski parlamentarci odlučili da dogovor u Briselu izglasaju dvotrećinskom većinom, primena ovog disciplinskog akta morala bi biti odložena do leta, jer nema načina da se preskoči utvrđena procedura.
Malo je poznato da francuski socijalisti u potpunosti odbacuju dogovor koji je postignut uz pritisak njihovog predsednika i nemačke kancelarke.
„Sem drastičnog stezanja kaiša i još čvršćih mera štednje, ne zna se šta zapravo sadrži ovaj sporazum”, rekao je pre neki dan portparol Olanda.
„Ne samo da je nepostojeći već je takozvanim sporazumom zaboravljeno na ekonomski rast”, kažu francuski socijalisti. „Mi hoćemo drugačiju vrstu politike.”
U sve te komplikacije, uplela se i stalno tinjajuća germanofobija. Dovoljno je samo pogledati kako se kolokvijalno zove savezništvo između lidera Francuske i Nemačke pa shvatiti ko tu nosi pantalone, komentariše se u Parizu. U duetu „Merkozi”, prvo mesto dato je kancelarki Merkel, dok francuski predsednik kao neko dete u špilhoznama kaska za njom, kako ih i prikazuju na mnogobrojnim karikaturama u pariskim medijima.
Čuje se čak i da je Sarkozi „kapitulirao” i da to nema nikakve veze sa oficijelnim pariskim terminom o novoj „francusko-nemačkoj osovini”. To je već previše, rekao je „Mondu” Sarkozi i takav rečnik nazvao ratnohuškačkim.
Francuska i Nemačka, po njegovom tumačenju istorije, imale su period sukoba koji je trajao 70 godina, ali su posle toga imali isto tako 70 godina mira. U kakav novi krug da uđe Francuska danas kada su i jedna i druga zemlja deo velike evropske porodice? Svakako ne u period konfrontacije, kaže Sarkozi. Ali ni u kapitulaciju, kažu neki od njegovih protivnika.
Većini je izgleda jasno ko će biti predsednik Francuske sledećeg leta. Ukoliko evro opstane, Sarkozi će moći da računa na obnovljeni mandat, Francuzi će mu oprostiti i što je zarad čvrstog novca provodio dane i noći sa nemačkom kancelarkom. Ali ako evro nastavi da se ljulja, onda može da potpiše kapitulaciju i sa biračima.

Traži se „Dik Marti” za neonaciste
Nemački liberali (FDP), koalicioni partner u vladi kancelarke Angele Merkel, postaviće zahtev Bundestagu za hitno imenovanje specijalnog istražitelja neonacističkog terora. Odluka je donesena i jednoglasno usvojena na nivou parlamentarne frakcije FDP, u noći između minulog utorka i srede, saopštili su njeni članovi Hartfrid Volf i Kristijan Arent.
„Iza kulisa neonacističkog paravana – koji su nadležni i javnost postavili usredsređujući pažnju na šačicu terorista ultradesne scene – valja se smeđa lavina (boja nacizma) nezapamćenih razmera”, istakao je Kristijan Arent i naglasio da očekuje od Kontrolnog odbora Bundestaga (za nadzor rada bezbednosnih službi) da po hitnom postupku usvoji zahtev i imenuje specijalnog istražitelja.
U taboru liberala ne sumnja se da će njihov zahtev biti usvojen ove nedelje, uz podršku predstavnika opozicionih partija levice i Zelenih. Za saglasnost neophodne, dvotrećinske većine Kontrolnog odbora Bundestaga – osam od jedanaest članova – neophodni su i glasovi Merkelinih demohrišćana. Upravo tu, međutim, lome se koplja – da li bi trebalo nastaviti sa istragom kao do sada ili nešto izmeniti.
U bezbednosno-političkom odseku opozicione Socijaldemokratske partije (SPD), međutim, kaže se da je specijalni istražitelj na nivou Nemačke samo „inicijalna kapisla” koja bi trebalo da podstakne imenovanje specijalnog istražitelja EU.
„Mislimo da je neizbežno imenovanje ’novog Dika Martija’ (svojevremeno imenovani istražitelj Saveta Evrope za tajne zatvore CIA na Starom kontinentu), saopštio je izvor u SPD-u autoru ovih redova.
Stav opozicionih socijaldemokrata o neophodnosti sveevropske istrage o neonacističkim zločinima, ali i o rasprostranjenosti neonacizma na tlu Evrope, uopšte, dobija na značaju ako se uvaže najnovija saznanja i, kako se kaže, „akutne sumnje” u umreženost neonacista i o paralelnom pokretanju akcija širom kontinenta.
Juče je znak za uzbunu dat i u Italiji: policija je ušla u trag neonacističkoj organizaciji „Milicija” i uhapsila petoricu atentatora koji su koji su sproveli seriju atentata na jevrejske verske objekte u Italiji i organizovali niz napada na rumunske imigrante, ne bi li ih primorali da napuste zemlju. Kako italijanska policija saopštava, sumnja se da je pripadnik neonacističke grupe bio i 50-godišnji ubica koji je minulog utorka usred bela dana usmrtio dvojicu Senegalaca, a još trojicu ranio.
U Švajcarskoj je policija došla do saznanja da je teroristička trojka Nacionalsocijalističkog podzemlja (NSU) iz nemačkog grada Cvikau (sa)učestvovala, u najmanju ruku, pružila logističku pomoć atentatu na Rabina Abrahama Grinbauma, 2001. godine u Cirihu.
Na drugoj strani Atlantskog okeana, u Boliviji je policija u raciji protiv narko-klanova zaplenila 204 kilograma kokaina – obavijenog Hitlerovom zastavom Trećeg rajha. Reč je o takozvanoj kokainskoj smeđoj pasti koja se u laboratorijama filtrira u kokain. S obzirom na to da praksa narko-klanova nalaže obeležavanje svake „tranše”, da ne bi bila pomešana sa drugim isporukama laboratoriji, pretpostavlja se da je prodajom ovog kokaina trebalo da se finansira neonacistički pokret u Nemačkoj i u zemljama u njenom okruženju.

Napadač Amrani se ubio, bez oproštajne poruke
BRISEL – Napadač Nordin Amrani počinio je samoubistvo nakon što je u belgijskom gradu Liježu izveo napad na prepun trg, ostavljajući za sobom petoro mrtvih i oko 120 ranjenih, izjavila je tužilac Daniele Rejnders.
„Nordin Amrani počinio je samoubistvo pucajući sebi u glavu”, rekla je tužilac Rejnders na konferenciji za novinare dodajući da je „istražitelj rekao da je (Amrani) pucao sebi u čelo” i da nije ostavio nikakvu poruku u kojoj bi objasnio svoj bezumni čin, prenela je agencija AFP.
Tom izjavom razjasnile su se spekulacije da je 33-godišnji Amrani, sa dugom kriminalnom istorijom, poginuo kada je jedna bomba prerano eksplodirala.
Amrani je ujutro izašao iz kuće sa rancem i naoružanjem, popeo se na krov pekare i „potom je pucao i bacio tri bombe”.
Policija je u njegovoj torbi pronašla devet časopisa, automatsku pušku, pištolj i nekoliko bombi, rekla je Rejnders.
U napadu su na licu mesta poginuli 15-godišnji i 17-godišnji dečak, a od posledica napada preminula je 17-mesečna beba i žena od 75 godina, a rano jutros policija je pronašla u Amranijevom skrovištu i telo žene od 40 godina, inače čistačice.
Umesto da se juče pojavi u policiji zbog saslušanja, Amrani je otišao na trg Sen Lamber, popeo se na krov jedne pekare odakle je, prema očevicima, bacio bombe na prepuno autobusko stajalište i potom je otvorio vatru na uspaničene ljude.
Kralj Albert Drugi i kraljica Paola odmah su otišli na mesto tragedije, kao i premijer Elio Di Rupo, koji je rekao da „cela zemlja oseća bol”.
Britanski premijer Dejvid Kameron je telefonom preneo izraze saučešća Di Rupou zbog „užasnog napada”.
Amrani je 2008. godine optužen za ilegalno posedovanje oružja i za uzgajanje marihuane, a na kraju je osuđen samo za optužbe zbog narkotika. Uslovno je pušten na slobodu u oktobru 2010. godine.
Tužilac Rejnders je rekla da u svim procesima koji su se vodili protiv njega zbog kršenja zakona, Amranijeva „uravnoteženost nikada nije dovedena u pitanje”.

Zelenski još nije doneo odluku da li će prisustvovati samitu NATO-a u Viljnusu
KIJEV – Ukrajinski predsednik Volodimir Zelenski još nije doneo konačnu odluku da li će ići na samit NATO-a u Viljnusu, izjavila je danas potpredsednica ukrajinske vlade za evropske i evroatlantske integracije Olga Stefanišina.
Ona je za ukrajinske medije rekla da će konačna odluka Zelenskog o prisustvu samitu NATO-a biti doneta u zavisnosti od završnih dokumenata tog skupa na kojima se još radi, preneo je TAŠ.
Generalni sekretar NATO-a Jens Stoltenberg rekao je ranije da će Zelenski prisustvovati prvom sastanku Saveta Ukrajina-NATO na marginama samita.
Stoltenberg, međutim, nije obećao da će tokom samita u Viljnusu Ukrajina biti pozvana da se pridruži NATO-u nakon što se neprijateljstva u zemlji završe.

Teško do neradne nedelje u trgovinama
Tri godine posle Crne Gore, još jedna zemlja u našem okruženju zabranila je rad nedeljom. U Hrvatskoj je pre nekoliko dana stupio na snagu novi zakon o trgovini prema kojem će prodavnice nedeljom biti zatvorene. Zabrana ipak nije potpuna, jer trgovci mogu odabrati 16 nedelja u godini tokom kojih bi eventualno mogli da rade. Radno vreme od ponedeljka do subote samostalno će određivati trgovac, ukupno do 90 sati sedmično.
 
U Srbiji se nedelja po pravilu tretira kao neradni, odnosno dan za odmor. U Savezu samostalnih sindikata trgovine Srbije podsećaju da u zakonu ipak treba da piše da je nedelja dan odmora, a ne da je „po pravilu dan odmora”, kako je prema važećem zakonu. Naglašavaju i da zahtev da se zabrani rad prodavnica nedeljom u Srbiji ne znači zalaganje za manje rada, jer prema zakonu radna nedelja traje pet dana, sedmično se radi po 40 časova, a rad nedeljom nije regulisan.
Radoslav Topalović, predsednika Saveza samostalnih sindikata trgovine, podseća da je u zemlji trenutno angažovano oko 300.000 trgovaca koji u proseku mesečno zarade oko 54.000 dinara, što je otprilike na nivou iznosa minimalne potrošačke korpe.
– Neosnovane su procene poslodavaca da će biti manji promet u radnjama ako nedelja i državni praznici budu neradni dani, jer će se kupci u istom obimu snabdevati radnim danima. Kupac koji je rešen da pazari neki proizvod, kupiće ga ili dan ranije ili dan kasnije. Zato, ti prigovori nisu utemeljeni. Drugo, ukidanjem nedelje kao radnog dana neće biti smanjena potreba za angažovanjem radnika, već naprotiv, više njih biće potrebno da radi, recimo, subotom i ponedeljkom, jer će tada biti i više prometa – smatra Topalović. Podseća da početak i kraj radnog vremena nije stvar kolektivnog pregovaranja nego je Zakonom o radu regulisano da radna nedelja traje 40 časova. Zato je ovaj sindikat tražio da se izmeni taj propis kako bi nedelja bila neradni dan, a da izuzete budu samo institucije koje su od javnog značaja i moraju da rade nedeljom. Od prve inicijative prošlo je  sedam godina, ali niko nije bio voljan da se ozbiljnije time pozabavi, ni Socijalno-ekonomski savet, ni Ministarstvo za rad i zapošljavanje, jer su to institucije kojima su sindikati podnosili inicijative.
Savez samostalnih sindikata je na tu temu svojevremeno čak i anketirao radnike, a analiza je pokazala da većina zaposlenih ne želi da radi nedeljom.
– Nisam siguran da bi sada, u naletu ove inflacije, isto tako razmišljali. Verovatno bi pristali da rade nedeljom za veću naknadu. Zato podržavamo inicijativu da se rad nedeljom plaća kao i državni praznik, da dnevnica bude 110 odsto tog dana – dodaje Topalović. Navodi da onaj ko mora na posao nedeljom zaista treba da bude više plaćen, zato što više radi i nije sa porodicom.
Podsećanja radi, onaj ko radi nedeljom ne ostvaruje po zakonu pravo na uvećanu platu, sem u slučaju da to nije uređeno aktom između poslodavca i zaposlenog. Fiksno uvećanje zarade nije prepoznato jer je poslodavcima data mogućnost da rad organizuju kako njima odgovara. Stručnjaci za radno pravo naglašavaju da zbog uvećanja zarade za rad nedeljom ne bi bilo neophodno menjati Zakon o radu, jer je naš propis ekstenzivan u tom delu, pa je opštim aktom moguće predvideti razloge za uvećanje plate koja nije opisana u samom zakonu. Kako je ranije za „Politiku” objasnio Bojan Urdarević, profesor radnog prava na Pravnom fakultetu u Kragujevcu, ne postoji nikakva zakonska prepreka da se sa postojećim zakonom predvidi dodatno plaćeni rad i da se utvrdi iznos uvećanja zarade nedeljom.
– Samo, to niko neće da radi, jer ne postoji zakonska obaveza – naveo je on.
Predstavnici sindikata smatraju da neradna nedelja ne bi mogla da prouzrokuje nove otkaze, jer u trgovini već postoji manjak radne snage, ali poslodavci ipak tako ne misle. Strahuju od pada prometa i profita, smanjenja zarada, otpuštanja radnika u sektoru maloprodaje, nezadovoljstva potrošača...

Milatović: Cilj posete Srbiji revitalizacija političkih odnosa
Predsednik Crne Gore Jakov Milatović poručio je večeras, na svečanom prijemu u Crnogorskoj kući u Beogradu, da, nakon poseta Evropskim institucijama i sedištu NATO u Briselu, dolazi u Beograd „u nameri da da doprinos revitalizaciji političkih odnosa dve zemlje”. Prisustvo predsjednika Vučića na mojoj inauguraciji 20. maja, ministra Dačića na Samitu u okviru Procesa saradnje u jugoistočnoj Evropi u Podgorici 27. juna, i ova moja prva poseta Beogradu u tako kratkom vremenskom periodu upravo idu u prilog unapređenju odnosa dve države”, naglasio je Milatović.
Ukazao je na to da je revitalizacija političkih odnosa važna za unaprjeđenje ekonomskih odnosa, što ima za rezultat direktne benefite za privredu i građane dve zemlje, navodi se u saopštenju iz Kabineta crnogorskog predsednika.
Milatović je podsetio da je Srbija Crnoj Gori ubedljivo najveći trgovinski partner, sa robnom razmenom od 764 miliona evra prošle godine, što predstavlja petinu ukupnog prometa robe sa inostranstvom. Srbija je za nas i najveće turističko tržište. U 2022. ostvareno je 435 hiljada dolazaka turista iz Srbije u Crnu Goru, što je udeo od 21 odsto od ukupnog broja dolazaka stranih turista. Kada govorimo o strukturi, najviše noćenja ostvarili su turisti iz Srbije, i to nešto iznad 3 miliona ili 25,5 odsto od ukupnog brojaâ€ś, rekao je Milatović. Dodao je da je Srbija prošle godine bila i najveći strani investitor u Crnoj Gori sa 137 miliona evra ili 12 odsto ukupne vrednosti stranih direktnih investicija, što je u odnosu na 2021. povećanje od 80 odsto.
Uprkos podacima koje sam izneo, sa Srbijom, koja je naš najznačajniji ekonomski partner, Crna Gora nema odnose na nivou ambasadora i to ne iz tehničkih razloga, već političkih, dve zemlje nemaju zajedničke granične prelaze, kao što imamo sa Bosnom i Hercegovinom i sa Albanijom, platni promet predstavlja ozbiljnu poslovnu barijeru, naše Mešovite komisije za rešavanje ovih naizgled tehničkih pitanja se ne sastaju godinama unazad, a nikada nije održana zajednička sednica Vlada dve zemlje, konstatovao je Milatović. On je poručio da su, uprkos svim izazovima, veze između građana i privrede Crne Gore i Srbije ostale jake i da je stoga odgovornost ali i obaveza na državnicima dve zemlje da te odnose ne remete, već da ih unapređuju. Istakao je da, osim tradicionalnih veza i bliskih odnosa, Crnu Goru i Srbiju trajno povezuju zajednički ciljevi, pre svega regionalna stabilnost i članstvo u Evropskoj uniji.
„Posvećenošću ovim ciljevima dajemo dobar zamah proevropskom razvoju Zapadnog Balkana. Uveren sam će politički odnosi Crne Gore i Srbije ići uzlaznom putanjom u periodu pred nama i da će to biti dobar zamajac za dodatno unapređenje ekonomskih, kulturnih i sveukupnih odnosa, rekao je Milatović. On je ukazao i na značaj jačanja veza sa zajednicom Crnogoraca u Srbiji i njihove povezanosti sa Crnom Gorom.
Kako je najavljeno, Milatović će se sutra, uz ceremonijalni doček ispred Palate Srbija, sastati sa predsednikom Srbije Aleksandrom Vučićem, a nakon toga i sa predsednikom Narodne skupštine Vladimirom Orlićem.
Predviđeno je da predsednik Crne Gore u okviru posete položi venac na Spomenik neznanom junaku na Avali uz vojne počasti, kao i da položi cveće ispred Osnovne škole „Vladislav Ribnikar”, prenosi Tanjug.

Viljnus zbog NATO samita kao tvrđava, sistemi Patriot usmereni ka Kaljiningradu
VILjNUS – NATO je pretvorio Viljnus, prestonicu Litvanije, u tvrđavu branjenu naprednim oružjem kako bi zaštitio američkog predsednika Džozefa Bajdena i druge lidere Alijanse na samitu sledeće nedelje, koji se održava 32 kilometra od litvanske granice sa ruskim saveznikom Belorusijom.
Više od 3.000 litvanskih vojnika brinuće o bezbednosti samita NATO-a u Viljnusu.
Šesnaest NATO saveznika poslalo je ukupno oko 1.000 vojnika da obezbeđuju dvodnevni samit 11. i 12. jula, koji se održava samo 151 km od same Rusije, prenosi Rojters.
 Mnogi od njih su poslali i napredne sisteme protivvazdušne odbrane koji nedostaju baltičkim državama.
„Bilo bi više nego neodgovorno da naše nebo bude nezaštićeno u trenutku kada Bajden i lideri 40 zemalja stižu“, rekao je predsednik Litvanije Gitanas Nauseda.
Nemačka je rasporedila 12 raketnih sistema Patriot, koji se koriste za presretanje balističkih i krstarećih raketa ili ratnih aviona.
Španija je dopremila sistem protivvazdušne odbrane NASAMS, Francuska šalje samohodne haubice Cezar, i uz Finsku i Dansku raspoređuje vojne avione u Litvaniji.
Ova zemlja je, uz Britaniju, isporučila sredstva protiv bespilotnih letelica.
Poljska i Nemačka su poslale snage za specijalne operacije pojačane helikopterima.
Drugi šalju opremu za borbu protiv bilo kakvih potencijalnih hemijskih, bioloških, radioloških i nuklearnih napada.
Litvanski predsednik vidi ove akcije saveznika kao potvrdu da je potrebno da NATO hitno uspostavi stalnu protivvazdušnu odbranu u baltičkim državama.
„Razmišljamo o tome šta će se desiti nakon završetka samita i radićemo sa saveznicima na stvaranju rotirajućih snaga za trajnu vazdušnu zaštitu“, rekao je on novinarima.
U selima pored beloruske granice, meštani su saopštili Rojtersu da se osećaju potpuno bezbedno, uprkos ponudi Minska da se tu nakon pobune smeste ruske plaćeničke trupe Vagner grupe i rusko nuklearno oružje.
Na aerodromu u Viljnusu, osam nemačkih raketnih bacača Patriot raspoređeno je sa cevima usmerenim u pravcu ruskog Kalinjingrada, a još dva prema Belorusiji.
„Znate gde se nalazite geografski i prilično dobro znate odakle pretnja dolazi. Litvanija je tražila od nas zaštitu samita, a takođe je NATO tražio pomoć od Nemačke. Ovo je naš odgovor“, rekao je potpukovnik Štefen Lib, komandant jedinice Patriota.
Litvanija je utrostručila jedinice pogranične straže na beloruskoj i ruskoj granici tokom leta, uz oficire iz Letonije i Poljske.
Dve zemlje su takođe poslale policiju da pomogne u patroliranju po Viljnusu.
Gradonačelnik Viljnusa je preporučio stanovnicima da odu na odmor van grada, ako žele da izbegnu gužve u saobraćaju, jer će veliki delovi centra prestonice biti zatvoreni tokom samita.
Kako javlja izveštač Tanjuga, deluje da su građani poslušali apel gradonačelnika, s obzirom na to da je na ulicama prisutan mali broj ljudi, policija patrolira i povremeno prolaze vozila pod njenom pratnjom.
Grad je okićen zastavama Litvanije, Ukrajine i NATO-a.

Zemljotres jačine 5,6 stepeni po Rihteru pogodio Tajvan
Zemljotres jačine 5,6 stepeni po Rihterovoj skali pogodio je danas Tajvan, saopštio je američki Geološki zavod.
Epicentar zemljotresa bio je 87 kilometara istočno od grada Hengčuna sa oko 31.200 stanovnika.
Do sada nema izveštaja o eventualnim žrtvama ili šteti.
Nije izdato upozorenje na cunami, preneo je Tas, prenosi Tanjug.

Petković: Svečlja kriminalizacijom Srba opravdava prisustvo parapolicije
Direktor Kancelarije za Kosovo i Metohiju Petar Petković ocenio je danas da je pokušaji ministra unutrašnjih poslova privremenih prištinskih institucija Dželjalja Svečlje da kriminalizuje Srbe sa severa KiM imaju za cilj da opravdaju, kako je naveo, protivpravno prisustvo parapolicijskih jedinica, „gde danonoćno terorišu srpski narod”.
„Lažni ministar, a pravi nasilnik i ekstremista Dželjalj Svećlja, zajedno sa njegovim okupacionim falangama preobučenim u odela Kosovske policije, jedini su kriminalci na severu Kosova i Metohije i tu nemaju šta da traže”, naveo je Petković u saopštenju. Poručio je da bi bilo najbolje da Svećlja „pođe od sebe i optužnice koja je godinama podignuta protiv njega zbog napada kamenicama na pripadnike tzv. Kosovske policije, ali i zbog prevrtanja vozila misije Euleks”.
Dodao je da bi Svećlja, umesto što „nezakonito da privodi Srbe navodnom poznanju pravde i prava”, trebalo prvo sam da prestane da beži od tog istog prava i pravde.
„Da li je sprovođenje reda i zakona to što je kukavički poslao svoje falange da duge cevi uperuju u sina predsednika Aleksandra Vučića zbog jedne majice? Da li je vladavina prava kada Kurtijevi specijalci pucaju u leđa Dragiši Galjku, Miljanu Deleviću, Milanu Jovanoviću, braći Stojanović iz Gotovuše? Ili, kada brutalno pretuku srpsku decu Daru i Kristijana”, zapitao je Petković. Naglasio je da „hibridni rat koji Svećlja kukavički vodi iz Prištine protiv svega srpskog i posebno severa Kosova i Metohije”, rezultirao time da „nema tog čestitog Srbina koji bi ni javno ni tajno pristao da bude alibi Svećlji u njegovoj bolesnoj opsesiji okupacije severa i proterivanja Srba sa Kosova i Metohije”.
„To mu nikada neće uspeti”, poručio je Petković. Svečlja je ranije danas u intervjuu portalu Košev rekao da nije protiv srpskog naroda, već, kako tvrdi â€žšovinističkih projekata Srbije i kriminalaca”.


  </body>
 </text>
</TEI>