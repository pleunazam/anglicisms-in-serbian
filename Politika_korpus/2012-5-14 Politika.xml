<TEI version="3.3.0" xmlns="http://www.tei-c.org/ns/1.0">
 <teiHeader>
  <fileDesc>
   <titleStmt>
    <title>The shortest TEI Document Imaginable</title>
   </titleStmt>
   <publicationStmt>
    <p>First published as part of TEI P2, this is the P5
         version using a namespace.</p>
   </publicationStmt>
   <sourceDesc>
    <p>No source: this is an original work.</p>
   </sourceDesc>
  </fileDesc>
 </teiHeader>
 <text>
  <body>
Širi izbor za nagradu „Isidora Sekulić"
BEOGRAD - U širi izbor za nagradu „Isidora Sekulić” uvršteno je 16 knjiga domaćih autora, saopštio je danas žiri čiji je predsednik Marko Nedić, a članovi Petar Pijanović i Aleksandar Jerkov.
Odluka o dobitniku biće doneta na sledećoj sednici žirija, a uručenje nagrade biće početkom juna.
Žiri je razmatrao prošlogodišnju produkciju savremenih srpskih pisaca u pripovedačkom, romanesknom, esejističkom i putopisnom žanru, koje je negovala i Isidora Sekulić.
Od sto predloženih i prispelih naslova za dalju kritičku valorizaciju izdvojio je 16 knjiga. 
Na listi su Borivoje Adašević: Krf, Jovica Aćin: Ušće Okeana, Jasmina Ahmetagić: Priče o Narcisu zlostavljaču, Laura Barna: Đorđoneova kletva, Tihomir Brajović: Fikcija i moć, Slobodan Vladušić: Crnjanski, Megalopolis, Biljana Dojčinović: Susreti u tami, Mirjana Đurđević: Bremasoni.
Izabrani su i Goran Milašinović: Rascepi, Zorana Opačić: Poetika bajke Grozdane Olujić, Marko Paovica: Na Orfejevom stolu, Vladimir Pištalo: Venecija, Zoran Petrović: Ugarak, Snežana Samardžija: Oblici usmene proze, Bojana Stojanović-Pantović: Rasponi modernizma, Dragan Hamović: Raičković.

Kanski crveni tepih dočekuje zvezde
PARIZ - Marion Kotijar, Nikol Kidman i Bred Pit, samo su neke od zvezda koje će se ove i iduće sedmice prošetati po crvenom tepihu na međunarodnom filmskom festivalu u Kanu.
Na festivalu, koji traje od 16. do 27. maja, zvezde će ocenjivati zvezde - pored predsednika žirija Nanija Moretija, u žiriju će sedeti britanski glumac Juan Makgregor, njegova nemačka koleginica Diane Kruger i francuski modni kreator Žan-Pol Gotje.
Žiri će Zlatnu palmu dodeliti jednom od 22 filma u takmičarskoj selekciji, među kojima su „Paperboy” sa Nikol Kidman, koju će publika videti i sa Klajvom Ovenom u filmu „Hemingway & Gellhorn”, koji će biti prikazan van takmičarske selekcije.
Festival će otvoriti film „Moonrise Kingdom”, u kojem igra veliki broj zvezda - Bil Mari, Edvard Norton, Brus Vilis, Tilda Svinton i Franses Makdormand. 
Agencije javljaju da će glumac i režiser Šon Pen doći u Kan kako bi sakupio novac za pomoć Haitiju. Festivalskom glamuru doprineće i 35 muza kozmetičkog giganta „L'Oreal“ među kojima će biti Džejn Fonda, Ajšvarja Raj, Eva Longorija, Endi Makdauel i Džulijana Margulis.
Žive legende, glumac Robert de Niro i reditelj Roman Polanski, predstaviće u okviru kanske selekcije „Klasici” obnovljene verzije filmova „Bilo jednom u Americi” Serđa Leonea i „Tesa”. Projekciji Polanskijeve „Tese” prisustvovaće i glavna protagonistkinja Nastasja Kinski.

Srpski pesnici na katalonskom
Barselona - Na proletnjem Međunarodnom festivalu poezije, koji se tradicionalno održava u Barseloni maja meseca – od 9. do 17. maja - po prvi put je srpska poezija bila u centru pažnje.
Koncept festivala predviđa da se poezija svih autora recituje u srednjovekovnim dvorištima, na trgovima i javnim prostorima katalonskog glavnog grada.
Naši predstavnici ove godine su Milutin Petrović i Vladimir Kopicl, koji su pre početka festivala bili gosti i seminara u Pirineijima, gde je u malom planinskom mestu Farera de Paljars grupa pisaca i prevodilaca radila na prevođenju izabrane srpske poezije na katalonski jezik.
U organizaciji Katalonskog Instituta za književnosti uz podršku Minsitarstva za kulturu Srbije, pored Petrovića i Kopicla seminaru je prisustvovala grupa mlađih pisaca i prevodilaca (Pau Bori, Mireja Ljeo, Ruben Luson, Radina Matić, Sinta Mulet, Jelena Petanović, Karlos Sanuj i Hristina Vasić). Prevedeni stihovi su zatim odjekivali pred barselonskom publikom, koja na ovaj Festival ima besplatan pristup. Antologija prevedenih poema biće štampana u dvojezičnoj verziji, u izdanju samog Katalonskog Instituta za književnost.

Van Nistelroj završio karijeru
MALAGA - Holandski fudbaler Rud Van Nistelroj rekao je danas da završava fudbalsku karijeru dugu 20 godina tokom koje je igrao za najveće evropske klubove i reprezentaciju svoje zemlje.
„Juče sam odigrao moj poslednji meč kao pofesionalac. Verujem da je došao trenutak da prestanem da se bavim fudbalom jer sam došao do kraja fizičkih mogućnosti. Ipak, oproštaj nije mogao doći u bolji čas jer u Malagi vlada euforija”, kazao je Van Nistelroj.
Njegov tim je u nedelju u poslednjem kolu španskog prvenstva pobedio Sporting i zauzeo četvrto mesto na tabeli zbog čega će prvi put u istoriji igrati kvalifikacije za Ligu šampiona.
Holandski napadač nastupao je tokom karijere za PSV iz Ajndhovena, Mančester junajted, Real Madrid i nemački Hamburg a karijeru je završio u Malagi.
Za reprezentaciju svoje zemlje igrao je 70 puta i postigao 35 golova.
On će ostati zabeležen kao drugi najbolji strelac Lige šampiona u istoriji tog takmičenja u kome je postigao 62 gola.
Bolji od njega je samo Španac Raul Gonzales koji je čak 71. put pogađao u najkvalitetnijem klupskom takmičenju.

Tipsarević i Kubot uspešno startovali u dublu
RIM – Srpski teniser Janko Tipsarević i Poljak Lukaš Kubot uspešno su startovali u konkurenciji dublova na masters turniru u Rimu pošto su danas u prvom kolu savladali Južnoafrikanca Kevina Andersona i Australijanca Bernarda Tomića sa 2:1 u setovima - 6:4, 4:6, 11:9.
Naredni rivali Tipsarevića u Kubota su peti nosioci na turniru, Indijac Leander Paes i Čeh Radek Štepanek.
Ranije danas Viktor Troicki i Finac Jarko Nijeminen izgubili su od italijanskog Para Danijele Braćali/Andreas Sepi sa 2:1 u setovima.
Masters u Rimu igra se za ukupan nagradni fond od 2,95 miliona evra.

Troicki i Nijeminen eliminisani u dublu
RIM – Srpski teniser Viktor Troicki i Finac Jarko Nijeminen završili su učešće u konkurenciji dublova na masters turniru u Rimu pošto su danas u prvom kolu izgubili od italijanskog para Danijele Braćali/Andreas Sepi sa 2:1 u setovima - 6:3, 4:6, 10:3.
Braćali i Sepi se u nastavku takmičenja sastaju sa sedmim nosiocima, indijskim parom Maheš Bupati/Rohan Bopana.
Masters u Rimu igra se za ukupan nagradni fond od 2,95 miliona evra.

Uspešan start Ivanovićeve u Rimu
RIM – Najbolja srpska teniserka Ana Ivanović uspešno je startovala na turniru u Rimu, pošto je u prvom kolu savladala Ruskinju Svetlanu Kuznjecovu sa 6:4, 6:3.
Ivanovićeva se tako revanširala Ruskinji za nedavni poraz u polufinalu FED kupa, ali i povećala prednost u međusobnom skoru na 7-3.
Srpska teniserka će u drugom kolu igrati sa pobednicom meča između Alberte Drijanti (Italija) - Silvija Sole Espinosa (Španija).
Druga srpska teniserka na turniru u Rimu, Jelena Janković sutra će igrati svoj meč prvog kola protiv Rumunke Sorane Kirstee.
------------------------------------
Ana čuva 15. mesto, Jelena „pala” na 20. poziciju
LONDON – Najbolje rangirana srpska teniserka i dalje je Ana Ivanović, koja je na najnovijoj WTA listi zadržala 15. poziciju sa 2.920 bodova, dok je Jelena Janković posle još jedne rane eliminacije u Madridu napravila dva koraka unazad i sada je 20. igračica sveta sa 2.260 bodova.
I Bojana Jovanovski je „skliznula” za još tri pozicije i sada je 110. na listi sa 630 bodova, a među 200 najboljih je i Vesna Dolonc, koja odnedavno igra pod srpskom zastavom, na 175. mestu sa 346 bodova.
Strmoglav pad doživela je Aleksandra Krunić, koja je nazadovala čak za 45 pozicija i sada je 244. teniserka sveta sa 228 bodova.
Najveća promena u Top 10 je skok šampionke Madrida Serene Vilijams sa devetog na šesto mesto. Na vrhu nije bilo promena i prvih pet mesta i dalje zauzimaju Viktorija Azarenka, Marija Šarapova, Agnješka Radvanska, Petra Kvitova i Samanta Stosur.
Prvih 20 igračica na WTA listi:
1. (1) Viktorija Azarenka (Belorusija) 9.020
2. (2) Marija Šarapova (Rusija) 7.610
3. (3) Agnješka Radvanska (Poljska) 7.080
4. (4) Petra Kvitova (Češka) 6.250
5. (5) Samanta Stosur (Australija) 5.435
6. (9) Serena Vilijams (SAD) 5.300
7. (7) Marion Bartoli (Francuska) 4.945
8. (6) Karolina Voznijacki (Danska) 4.936
9. (8) Na Li (Kina) 4.405
10. (10) Vera Zvonareva (Rusija) 3.640
11. (14) Angelika Kerber (Nemačka) 3.235
12. (12) Andrea Petković (Nemačka) 3.201
13. (13) Sabina Lisicki (Nemačka) 3.131
14. (11) Franćeska Skjavone (Italija) 3.080
15. (15) Ana Ivanović (Srbija) 2.920
16. (19) Marija Kirlineko (Rusija) 2.485
17. (16) Dominika Cibulkova (Slovačka) 2.470
18. (17) Danijela Hantuhova (Slovačka) 2.365
19. (20) Roberta Vinči (Italija) 2.320
20. (18) Jelena Janković (Srbija) 2.260

Federer prišao Đokoviću na samo 1.770 bodova
LONDON– Srpski teniser Novak Đoković zadržao je prvo mesto na najnovijoj listi sa 11.200 bodova, ali njegova prednost nije više tako uverljiva, pošto se Švajcarac Rodžer Federer zahvaljujući trijumfu u Madridu posle šest meseci vratio na drugu poziciju sa 9.430 bodova.
Španac Rafael Nadal ponovo je treći sa 9.105 bodova, Janko Tipsarević i dalje je osmi igrač sveta sa 3.090 bodova, a jedini novajlija u Top 10 je Argentinac Huan Martin Del Potro umesto Amerikanca Mardija Fiša.
Viktor Troicki je napredovao za jednu poziciju i sada je 29. igrač sveta sa 1.220 bodova.
Dušan Lajović je na 180. mestu sa 290 bodova, Nikola Ćirić je 200. sa 255 bodova, a Ilija Bozoljac 299. sa 146 bodova.
Prvih 20 igrača na ATP listi:
1. (1) Novak Đokovic (Srbija) 11.200 bodova
2. (3) Rodžer Federer (Švajcarska) 9.430
3. (2) Rafael Nadal (Španija) 9.105
4. (4) Endi Marej (Velika Britanija) 7.500
5. (5) Žo-Vilfred Conga (Francuska) 4.930
6. (6) David Ferer (Španija) 4.460
7. (7) Tomaš Berdih (Češka) 4.410
8. (8) Janko Tipsarević (Srbija) 3.090
9. (11) Huan Martin del Potro (Argentina) 2.970
10. (10) Džon Izner (SAD) 2.725
11. (9) Mardi Fiš (SAD) 2.660
12. (12) Žil Simon (Francuska) 2.545
13. (13) Nikolas Almagro (Španija) 2.255
14. (14) Gael Monfis (Francuska) 2.210
15. (15) Huan Monako (Argentina) 1.925
16. (19) Fernando Verdasko (Španija) 1.810
17. (18) Felisijano Lopez (Španija) 1.760
18. (20) Aleksandar Dolgopolov (Ukrajina) 1.745
19. (17) Kei Nišikori (Japan) 1.735
20. (19) Stanislas Vavrinka (Švajcarska) 1.505

Karadžić: Sutra rešavamo pitanje selektora
BEOGRAD – Predsednik Fudbalskog saveza Srbije (FSS) Tomislav Karadžić rekao je danas da će nacionalni tim najverovatnije u utorak rešiti pitanje novog selektora.
„Mihajlović će sutra doputovati u Beograd zbog finalne utakmice Kupa Srbije. To je dan kada bi trebalo da se završe razgovori. Problem je i dalje dvojno oporezivanje, nadam se ćemo sutra dobiti mišljenje Mihajlovićevih menadžera i advokata i da će taj problem biti rešen u Italiji”, rekao je Karadžić u Kući fudbala u Staroj Pazovi, gde je danas počela obuka redara i policijskih službenika po standardima UEFA.
Karadžić je kazao da problem nasilja u sportu ne može da rešava samo FSS, već da bi trebalo da budu uključeni i drugi činioci.
„Ovo je problem celog društva na kojem radimo godinu dana, što se možda ne vidi u javnosti, ali Saveti za borbu protiv nasilja zasedaju redovno. Tražimo rešenja. Mislim da suspendovanje stadiona i novčane kazne ne daju rezultate. U rešavanje problema nasilja na stadionima moraju da se uključe i uprave klubova”, istakao je Karadžić.
Prvi čovek FSS dodao je i da bi bolji metod kazne možda bio oduzimanje bodove klubovima čiji navijači prave nerede.

Stariji vole da nameću svoje mišljenje
Za moju generaciju se ne može reći da je u sukobu sa starijom generacijom, niti među nama postoji nekakav nepremostivi jaz. Ali činjenica je da stariji vole da nameću svoje mišljenje, kad god im se za to ukaže prilika. Oni smatraju da su najpametniji i da je njihov sistem vrednosti i danas aktuelan. Zaboravljaju onu narodnu ,,na mlađima svet ostaje”.
Moji roditelji mi nisu izabrali srednju školu. Ja sam hteo da idem u ekonomsku, i oni su se s tim složili. Međutim , insistirali su da to bude pravni smer. Ja taj smer nisam želeo, ali sam ga ipak upisao. Opravdanje za njihovo nametanje vidim samo u tome da sam tada imao nepunih 15 godina.
Moji drugovi su takođe upisali srednju školu na preporuku roditelja, ali u većini slučajeva se njihova želja poklopila sa željama roditelja.
Kada je sistem vrednosti u pitanju, svi insistiraju na tome da se mnogo uči, završi škola i da sledi uspeh. Mi mladi vidimo da ni završen fakultet nije garancija da ćemo dobiti posao, a kamoli dobro zarađivati. Mi vidimo da se i bez škole može dobro živeti, da mnogi nemaju obrazovanje, ali su vrlo uspešni. Naravno da ne omalovažavamo fakultet, ali hoću da kažem da on nije garancija da ćemo sutra brzo doći do posla. Mnogi moji drugovi imaju roditelje koji su završili fakultete i ne samo da ne zarađuju mnogo već su izgubili posao. Zato još razmišljam da li ću uopšte upisati istoriju. To je ono što bih voleo da studiram i da se time bavim, ali još nisam odlučio da li sam spreman da toliko uložim truda a da sutra završim na birou rada.
Moji roditelji ne spadaju u prestroge, tako da su nam odnosi sasvim korektni. Kada preteraju sa gunđanjem i savetima koje ne želim da slušam, ja jednostavno odem u svoju sobu, zatvorim vrata i pustim muziku, što njih nervira. Meni je to najjednostavnije.
Moja porodica ima tri generacije, tu su baba i deda, pored roditelja. Imam utisak da me u svemu ,,brani” deda, za razliku od babe koja voli ponekad i da ,,smara”, a ja joj opraštam jer je bila učiteljica. Razumem da oni imaju lagodniju ulogu da nas razmaze, jer ne snose odgovornost i brigu za našu egzistenciju.
Nikada ne bih živeo sa svojom porodicom u zajednici sa roditeljima. Sve je to još daleko od mene ali neću je ni zasnivati dok ne budem imao uslova za samostalan život.
Ipak, roditelji moraju da u svemu budu autoritet svojoj deci: mi ne možemo biti ni drugovi ni ortaci. Znam neke moje drugove koji se hvale da su ,,ortaci” sa roditeljima, da kod njih navodno nema nikakvih zabrana. E, takvi su po pravilu koristili drogu, nisu primerni učenici i uvek su imali nekakav problem i sa društvom.
Što se tiče našeg odnosa sa profesorima, pravila oko toga ko je od njih bolji, da li stariji ili mlađi, nema. Imamo mladih profesora sa kojima teže uspostavljamo komunikaciju i starijih koji su nam omiljeni.
Kad razmišljam o poslu, takođe ne mislim da je važno da li u kolektivu preovlađuju mladi ili starije kolege. Najvažnije je da možemo da ostvarimo dobru komunikaciju, tako da nemam predrasude da bi se lakše uklopio u kolektiv gde ima mladih.
Učenik srednje Ekonomsko-trgovinske škole u Šapcu, pravni smer
(Zabeležila: M. E.)

Petković: Svečlja kriminalizacijom Srba opravdava prisustvo parapolicije
Direktor Kancelarije za Kosovo i Metohiju Petar Petković ocenio je danas da je pokušaji ministra unutrašnjih poslova privremenih prištinskih institucija Dželjalja Svečlje da kriminalizuje Srbe sa severa KiM imaju za cilj da opravdaju, kako je naveo, protivpravno prisustvo parapolicijskih jedinica, „gde danonoćno terorišu srpski narod”.
„Lažni ministar, a pravi nasilnik i ekstremista Dželjalj Svećlja, zajedno sa njegovim okupacionim falangama preobučenim u odela Kosovske policije, jedini su kriminalci na severu Kosova i Metohije i tu nemaju šta da traže”, naveo je Petković u saopštenju. Poručio je da bi bilo najbolje da Svećlja „pođe od sebe i optužnice koja je godinama podignuta protiv njega zbog napada kamenicama na pripadnike tzv. Kosovske policije, ali i zbog prevrtanja vozila misije Euleks”.
Dodao je da bi Svećlja, umesto što „nezakonito da privodi Srbe navodnom poznanju pravde i prava”, trebalo prvo sam da prestane da beži od tog istog prava i pravde.
„Da li je sprovođenje reda i zakona to što je kukavički poslao svoje falange da duge cevi uperuju u sina predsednika Aleksandra Vučića zbog jedne majice? Da li je vladavina prava kada Kurtijevi specijalci pucaju u leđa Dragiši Galjku, Miljanu Deleviću, Milanu Jovanoviću, braći Stojanović iz Gotovuše? Ili, kada brutalno pretuku srpsku decu Daru i Kristijana”, zapitao je Petković. Naglasio je da „hibridni rat koji Svećlja kukavički vodi iz Prištine protiv svega srpskog i posebno severa Kosova i Metohije”, rezultirao time da „nema tog čestitog Srbina koji bi ni javno ni tajno pristao da bude alibi Svećlji u njegovoj bolesnoj opsesiji okupacije severa i proterivanja Srba sa Kosova i Metohije”.
„To mu nikada neće uspeti”, poručio je Petković. Svečlja je ranije danas u intervjuu portalu Košev rekao da nije protiv srpskog naroda, već, kako tvrdi â€žšovinističkih projekata Srbije i kriminalaca”.

Ferstapen: Srećan sam što smo pobedili 11. put uzastopno
Vozač Red Bula Holanđanin Maks Ferstapen izjavio je danas da je srećan što je svom timu doneo pobedu na Velikoj nagradi Velike Britanije u šampionatu Formule jedan, prenosi Bi-Bi-Si.
Ferstapen je Red Bulu doneo 11. uzastopnu pobedu u Formuli 1, čime je ovaj tim izjednačio 35 godina star rekord Meklarena..
„Naravno da sam vrlo srećan što smo opet pobedili. Tu mislim i na 11. uzastopnu pobedu za ekipu. Mislim da je to prilično neverovatno, ali danas nije bilo tako jednostavno”, rekao je Ferstapen, koji je u Silverstonu stigao do šeste uzastopne pobede ove sezone.
Vozač Red Bula je ove godine zabeležio osam pobeda. Drugo mesto na VN Velike Britanije pripalo je vozaču Meklarena Landu Norisu.
„Veliko hvala celom timu napravili su neverovatan posao. Ništa od ovoga ne bi bilo moguće bez napornog rada koji su uložili. Stavili su me na tvrde gume, ne znam zašto - još su nejasni po pitanju nekih stvari”, rekao je Noris.
Vozač Mercedesa Luis Hamilton je stigao do trećeg mesta u Silverstonu.
„Hvala svima koji su me podržavali. Osetio sam energiju, osetio podršku i to je takođe razlog zašto smo se vratili ovde”, izjavio je Hamilton.
Prvo mesto u generalnom plasmanu vozača drži Ferstapen sa 255 bodova, dok je njegov timski kolega Serhio Peres osvojio 156.
Naredna trka u šampionatu F1 biće vožena 23. jula za Veliku nagradu Mađarske na stazi Hungaroring, prenosi Tanjug.

Na prelazu Gradina, na izlazu iz Srbije, čeka se četiri sata
Prema informacijama uprave granične policije u 17.15 časova, putnička vozila čekaju četiri sata na graničnom prelazu Gradina, na izlazu iz Srbije a na Preševu, na izlazu iz zemlje, putnička vozila i autobusi š zadržavaju 35 minuta, navode iz Auto-moto saveza Srbije (AMSS).
Teretna vozila najduže čekaju na Batrovcima, na izlazu iz Srbije i to dva sata dok se na prelazu Horgoš i Šid, na izlazu iz Srbije, zadržavaju 90 minuta.
Na ostalim graničnim prelazima nema dužih zadržavanja za sve kategorije vozila, prenose iz AMSS-a.

Tesla i Karađorđevići
Dr Oliver Subotić*
Dok sam iščitavao primarne izvore za potrebe pisanja knjige „Tesla: Duhovni lik”, imao sam prilike da se lično uverim u ono što su gotovo svi Teslini biografi u manjoj ili većoj meri uočili u njegovoj ličnosti, a to su izrazite „oscilacije” (neretko i protivrečnosti) u raznim temama. Ipak, primetio sam da postoji nekoliko tema u kojima, slikovito rečeno, ne postoje „sinusoide” i izražene „amplitude”, već isključivo „linearna funkcija”. Jedna od tih retkih tema gde Tesla pokazuje jasnu konstantu u stavovima je odnos prema srpstvu, Kraljevini Jugoslaviji i Kraljevskom domu Karađorđevića.
Nikola Tesla je tokom američkog perioda svog života postao izrazit kosmopolita, ostavši istovremeno srpski patriota. Tokom američkog perioda se formirao i kao ubeđeni srpsko-jugoslovenski monarhista, te je poput većine srpskih intelektualaca tog vremena vatreno podržavao koncept Kraljevine Jugoslavije i bio veliki poštovalac kraljevske loze Karađorđević. To poštovanje se već može uočiti u dostupnim dokumentima iz perioda Prvog svetskog rata, kada on izražava divljenje podvizima srpske vojske predvođene svojim nezaboravnim voždom, kraljem Petrom Prvim Oslobodiocem. Tako, povodom inicijative jeromonaha Nikolaja Velimirovića iz 1915. godine, da zajedno sa Mihajlom Pupinom i Pajom Radosavljevićem potpiše „Vidovdanski proglas” i pozove Srbe u SAD da pomognu svojim sunarodnicima na Balkanu, Tesla iznosi stav da bi taj apel američki Srbi najpre poslušali ako bi ga potpisala dva srpska kralja: Petar Karađorđević i Nikola Petrović.
Ličnost u kraljevskoj lozi Karađorđević, koju je Tesla posebno izdvajao, bio je kralj Aleksandar, koji ga je odlikovao Ordenom Jugoslovenske krune prvog stepena 1931. godine. Kralja Aleksandra je doživljavao kao vladara koji je uspeo da napravi snažnu državu (Kraljevinu Jugoslaviju) i ujedini tri balkanska naroda (Srbe, Hrvate i Slovence). U svom posmrtnom slovu Kralju Mučeniku, objavljenom 1934. godine u „Njujork tajmsu”, Tesla ovako zbori: „Poput Vašingtona, bio je sposoban i neustrašiv general koji je oslobodio svoju zemlju od ugnjetavanja; poput Linkolna bio je mudar i patriotski vođa koji je pretrpeo mučeništvo.” Tesla je, pritom, verovao da će mučenička krv kralja Aleksandra definitivno ujediniti narode Kraljevine Jugoslavije (što se, kao što je dobro poznato, nije desilo). Sa druge strane, strahovao je za jedinstvo mlade države, zbog čega je javno podsetio sve Hrvate i Slovence na činjenicu da je njihova sloboda kupljena cenom srpske krvi u Prvom svetskom ratu. Kralj Aleksandar je za Teslu bio i ostao ličnost koja zaslužuje da bude na „pijedestalu srpskih velikana” – pišući pozdravno pismo Srbima u Geriju (Indijana, SAD) uoči Drugog svetskog rata, on za kralja Aleksandra koristi epitete „Veliki” i „Mučenik”.
Kada je reč o kralju Petru Drugom Karađorđeviću, Tesla i prema njemu pokazuje odnos dubokog poštovanja i izrazite odanosti, približan onome koji je ukazivao kralju Aleksandru. U jednom pismu iz 1938. godine upućenom inženjeru Slavku Bokšanu, Tesla kralja Petra Drugog naziva „mladim orlićem iz gnezda velikog orla”, a Srbe u SAD javno poziva da budu odani mladom monarhu, koga naziva „zenicom u oku naroda”. On kralja Petra Drugog veliča u nekoliko javnih objava u SAD želeći mu mnoga leta. Na koncu, poslednji Teslin izlazak u javnost – tačno pola godine pred smrt – bio je osmog jula 1942. godine u hotelu „Njujorker”. On tada, već prilično ugroženog zdravlja, izlazi u pratnji svog sestrića, diplomate Save Kosanovića, da pozdravi kralja Petra Drugog. Mladi kralj je u to vreme bio u poseti SAD, sa ciljem da od predsednika Ruzvelta izmoli vojnu pomoć za generala Dragoljuba Mihailovića (koga je Tesla, po rečima čuvenog američkog istraživača Lelanda Andersona, smatrao za „simbol drevne srpske borbe za krst časni i slobodu zlatnu”). „Hrvatski glas” izveštava o susretu mladog monarha i Tesle, navodeći kako je genijalni pronalazač rekao da mu je kralj svojom posetom učinio najveću čast i da će mu to biti „najmilija uspomena”. Svoj uvodni govor kralju Petru Drugom Tesla je završio rečima: „Veličanstvo, Bog Vas blagoslovio!”. Prema Kraljevim memoarima, obojica su tokom rastanka plakala, a Tesla ga je otpratio podsećanjem na zaveštanje kralja Aleksandra: da čuva jedinstvo naroda Kraljevine.
Važno je ovom prilikom istaći da je Tesli bila apsolutna strana bilo kakva ideja Jugoslavije bez srpske krune na njenom čelu – ostao je odan kralju Petru Drugom Karađorđeviću i pored stalnih ubeđivanja okoline da pređe na stranu Tita i njegovih komunista, koji su se od samog početka rata spremali za revolucionarni prevrat i nasilno preuzimanje vlasti. O čvrstom Teslinom stavu prilično argumentovano piše Margaret Čejni, pozivajući se na hrvatskog profesora Bogdana Radicu, diplomatu Kraljevine Jugoslavije u SAD, koji je tokom rata prešao na Titovu stranu. Iz njene studije saznajemo da je Sava Kosanović bezuspešno pokušavao da privoli svog genijalnog ujaka da se od kralja okrene ka Titu. O svemu navedenom u svojim memoarima svedoči i Konstantin Fotić, ambasador Kraljevine Jugoslavije u SAD, koji navodi da je svaki pokušaj da se od Nikole Tesle izvuče bilo kakva poruka protiv Kralja Petra Drugog bila bezuspešna. Teslina odanost srpskoj kruni bila je do kraja života održana besprekorno.
Da li bi Tesla, da je danas među nama, od „linearne funkcije” skrenuo kao „sinusoidi” u navedenim temama? To je već domen pretpostavki. A ono što možemo pretpostaviti jeste da bi zbog gorkog iskustva Jasenovca, Jadovna i, na kraju, „Oluje” imao krajnje rezervisan stav prema nekoj novoj jugoslovenskoj ideji. Možemo slobodno pretpostaviti i to da bi se i danas zalagao za što bolje odnose Srba sa Hrvatima i Slovencima, koje je smatrao bratskim narodima. A ako ćemo suditi po ogromnom poštovanju koje je decenijama ukazivao Karađorđevićima – kao i ništa manjem poštovanju koje oni do dan danas ukazuju njemu – verovatno bi u naše vreme bio i počasni član Krunskog saveta.
*Osnivač Zadužbine „Petar Mandić”, dobročine ustanove koja neguje uspomenu na Tesline pretke

Rustem Mustafa svedoči na suđenju Tačiju
Suđenje Hašimu Tačiju i njegovim saučesnicima optuženima za ratne zločine na KiM nastavlja se sutra, a kako saznaju mediji u Prištini, sudsko veće saslušaće Rustema Mustafu, bivšeg komandanta oslobodilačke vojske Kosova (OVK) u Operativnoj zoni Lap, inače poznatog kriminalca i osuđivanog ratnog zločinca. Mustafa je jedan od retkih pripadnika OVK i jedini komandant te terorističke jedinice koji su u Prištini osuđeni za ratne zločine na KiM. On je potvrdio da je dobio poziv od Specijalizovanog tužilaštva u Hagu da se iduće sedmice pojavi kao svedok.
Mustafa će, kako se očekuje, svedočiti o funkcionisanju OVK, a u izjavama za medije kazao je da namerava da „brani istinu o ratu OVK”.
Rustem Mustafa poznat je kao komandant Remi, a tokom rata 1998–1999. bio je komandant regionalne zone Lap i član takozvane lapske grupe OVK. Posle rata, postao je poslanik i potpredsednik Demokratske partije Kosova. Uhapšen je u avgustu 2002. i izveden pred Okružni sud u Prištini u kojem su sudile međunarodne sudije Unmika. Osuđen je prvostepeno na 17 godina zatvora jer je utvrđeno da je sa još trojicom pripadnika OVK ubio petoro nelojalnih kosovskih Albanaca. Vrhovni sud Kosova preinačio je presudu 2005. i naložio novo suđenje pa je 2013. osuđen na četiri godine zatvora.
Bio je optužen da je zajedno sa drugim pripadnicima OVK držao zarobljenike u nehumanim uslovima, uskraćujući im adekvatnu zdravstvenu negu, hranu i vodu. Zatočenici su podvrgavani stalnom premlaćivanju, mučenju i pretnjama smrću od avgusta 1998. do juna 1999. godine.
Sumnja se da je tokom rata na KiM učestvovao u teškim zločinima nad Srbima kao i da je u zoni Lap osnivao logore u kojima su civili saslušavani, zlostavljani i ubijani. Grupe pod kontrolom Mustafe, prema podacima dostupnim medijima, posle rata proterivale su preostale Srbe i preprodavale napuštene stanove i drugu imovinu. Mustafa je pored terorističke grupe BIA formirao i „Skiftere” i „Crvenu ruku”, čiji su pripadnici progonili, kidnapovali i ubijali Srbe na području Prištine i Podujeva.
Prema podacima srpskih bezbednosnih službi, Mustafa je još od osamdesetih godina prošlog veka privođen zbog trgovine narkoticima, krijumčarenja oružja, ucena, napada na policiju i drugih teških krivičnih dela. Američke obaveštajne službe smatraju ga jednom od osoba od kojih preti opasnost po mir na Balkanu.
Prema obaveštajnim podacima, Mustafa u svojim kriminalnim aktivnostima, pre svega u trgovini drogom, sarađuje sa Ramušom Haradinajem, dok je do 2015, kada je pravosnažno osuđen, bio poslanik i potpredsednik stranke Hašima Tačija.
Rustem Mustafa jedan je od prvih pripadnika OVK koje je još krajem 2018. u predistražnom postupku saslušalo tužilaštvo u Hagu, pa se tada nagađalo da će on biti i jedan od prvih čije će se ime naći na nekoj od optužnica. Iako je Mustafa zbog svoje pozicije u komandi OVK pominjan odmah uz Tačija, Kadrija Veselija, Adema Čekua, Fatmira Limaja i ostalih, haški tužilac će ga saslušati kao svedoka, a ne kao okrivljenog.

Kaciga glavu čuva
Biciklisti su često prinuđeni da se kreću kolovozom gde ih vozači motornih vozila tretiraju kao „ometače”, a ne kao sastavni deo saobraćajnog sistema
Na teritoriji Srbije od početka godine poginule su 23 bicikliste, a povređeno je više od 400. MUP Srbije skrenuo je pažnju da su oni najugroženija kategorija učesnika u saobraćaju.
„Apelujemo na vozače putničkih i teretnih vozila i autobusa da posebnu pažnju usmere na bicikliste, kako bi sačuvali njihovu bezbednost. Sa druge strane, apelujemo i na bicikliste da upotrebnom svetala i reflektujućih elemenata učine sebe vidljivijim, a samim tim i bezbednijim u saobraćaju”, saopšteno je iz MUP-a i objavljen apel i na društvenim mrežama.
Ključni problem, kada je reč o bezbednosti biciklista u saobraćaju, jeste njihova ranjivost, jer i pri relativno malim brzinama često zadobijaju teške povrede, uglavnom zbog toga što im je jedina zaštita njihova odeća, ukazali su stručnjaci Agencije za bezbednost saobraćaja (ABS).
Važnu ulogu ima i brzina vozila koja učestvuju u sudaru sa biciklistima, naročito kada je reč o težim posledicama. Biciklisti su često slabo uočljivi za druge učesnike u saobraćaju, pre svega jer su dimenzije vozila manje u poređenju sa automobilima, autobusima ili teretnim vozilima.
To je poseban problem u noćnim uslovima vidljivosti, pogotovo u slučajevima kada bicikl nije opremljen odgovarajućim svetlima, a to su belo na prednjoj i crveno svetlo na zadnjoj strani bicikla, kao i ako vozač i putnik na biciklu ne nose svetlu odeću.
Stručnjaci naglašavaju i činjenicu da biciklisti različite starosne dobi i pola imaju različite psihofizičke sposobnosti. Deca uglavnom nemaju dovoljno iskustva i znanja, a stariji imaju smanjenu moć zapažanja, smanjene fizičke sposobnosti i pokretljivost.
Bezbednost dvotočkaša u velikoj meri zavisi i od saobraćajnog okruženja, koje je najčešće dizajnirano i prilagođeno za kretanje motornih vozila i nije predviđeno za bicikliste.
„Oni su često prinuđeni da se kreću kolovozom gde ih vozači motornih vozila tretiraju kao ’ometače’ saobraćaja, a ne kao sastavni deo saobraćajnog sistema, pri čemu često i sami ne poštuju pravila – ne postupaju u skladu sa signalizacijom, zabranom korišćenja mobilnih telefona, audio i video uređaja, upotrebom svetala na biciklu. Saobraćajne nesreće sa učešćem biciklista, zbog njihove velike ranjivosti, češće za posledicu imaju poginule osobe, nego što je to slučaj kod udesa sa učešćem samo motornih vozila sa zatvorenom karoserijom”, navodi se u rezultatima istraživanja ABS-a.
Kada se uporedo posmatraju podaci o nastradalim biciklistima i nastradalim vozačima i putnicima u automobilima, dolazi se do podataka da biciklisti kada učestvuju u saobraćajnoj nesreći imaju skoro šest puta veći rizik da smrtno stradaju nego što je to slučaj sa putnicima i vozačima u automobilima.
U proseku, godišnje u udesima u Srbiji pogine oko 50 i bude povređeno oko 1.486 biciklista. Svaka jedanaesta poginula i svaka četrnaesta povređena osoba u saobraćajnim nesrećama je – biciklista. Oni čine oko devet odsto od ukupnog broja poginulih i oko sedam procenata od svih povređenih osoba u udesima, pokazuju podaci ABS-a.
Saobraćajne nesreće sa učešćem biciklista se najčešće događaju u leto i jesen, odnosno u periodu godine od jula do oktobra, a najviše u avgustu.
Stručnjaci savetuju biciklistima da imaju zakopčanu zaštitnu kacigu, koja će im spasiti život u slučaju pada sa bicikla i sprečiti povrede glave.
„Koristite štitnike za kolena i laktove kako biste ublažili udarce od pada. Nosite odgovarajuće cipele i proverite da li su pertle pravilno vezane. Obucite adekvatnu odeću – pantalone sa užim nogavicama, majice i jakne koje su uz telo, kako ne bi došlo do zakačinjanja delova garderobe o pedale i druge delove bicikla”, savetuju iz ABS-a.
Bicikl treba da bude ispravan, ručice na upravljaču čvrste i pravilno podešene, a sedište na odgovarajućoj visini – tako da stopala obe noge budu u stanju da dodirnu zemlju. Kočnice moraju da budu ispravne, a pneumatici na točkovima napumpani pod odgovarajućim pritiskom.
Belo svetlo na prednjoj i crveno na zadnjoj strani bicikla moraju biti ispravni i postavljeni na odgovarajuće položaje. Zvonce ili sirena takođe moraju biti ispravni.
„Kada prelazite preko kolovoza, trudite se da se ponašate kao da ste pešak. Pogledajte pažljivo levo, desno, levo. Kada procenite da je bezbedno započnite prelazak, gurajući bicikl pored sebe. Koristite ručne signale da upozorite druge učesnike u saobraćaju ili im date obaveštenje o skretanju i promeni položaja na kolovozu”, savetuju stručnjaci.
U noćnim uslovima i kada je smanjena vidljivost, osim što bicikl mora da bude osvetljen, biciklista treba da ima svetlu i odeću sa retroreflektujućim materijalima. Ako voze bicikl kolovozom, treba da se kreću u širini od najviše jedan metar od desne ivice kolovoza, ali ne uz sam ivičnjak.

Svi učesnici doputovali na Evrosong
Baku je spreman za evrovizijsko takmičenje. Prve delegacije zemalja učesnica stigle su pre nekoliko dana, a od juče je u glavnom gradu Azerbejdžana i naša delegacija predvođena Željkom Joksimovićem.
Od pre dva dana počele su prve probe evrovizijskih nastupa delegacije prvih devet zemalja učesnica prvog polufinala koje će biti održano 22. maja na novoj evrovizijskoj sceni Kristalne dvorane. Ova runda proba trajaće i najduže – 40 minuta nakon čega slede i prve konferencije za medije, takođe u trajanju od 40 minuta.
Svaka delegacija zasebno odlučuje šta želi najpre da isproba na sceni – rasvetu, zvuk, podešavanje mikrofona pevača i pratećih vokala, dok će neke delegacije koreografiju i kostime predstaviti u drugoj rundi proba. Takođe u danima koji slede svi predstavnici će imati jednak tretman i šansu da se što bolje uigraju pred generalne probe kojih će biti ukupno tri.
Danas je zakazana prva proba Željka Joksimovića i njegovog tima na sceni Baku arene, kao i prva konferencija za novinare naše delegacije.
Kao i proteklih godina, kladionice već uveliko daju nezvanične rezultate ovog, 57. Evrovizijskog takmičenja, a po njima, još je favoritkinja švedska pevačica Lorin koju mediji nazivaju hipijem, jer pomalo neuobičajeno za današnje vreme, nema televizor, kompjuter koristi da bi puštala muziku, a nema ni profil na „Fejsbuku”.
„Buranovske babuške”, koje će ove godine predstavljati Rusiju, sa drugog mesta pale su na treće, dok je naš predstavnik odmah iza njih.
Na petom mestu je vremešni Engelbert Hamperdink, sa svojih 76 godina jedan je od najstarijih učesnika ovogodišnjeg Evrosonga, koji će predstavljati Veliku Britaniju pesmom „Love Will Set You Free”. Zbog njega je čak i magazin „Tajm” napravio presedan, pa je za mesec maj štampao četiri različite naslovnice sa muzičarem koji na njima oponaša četiri rok ikone – Elvisa Prislija, Lijama Galagera, Alisa Kupera i Sida Višiza.
Hamperdink je priznao da je za njega ovo preobražavanje u četiri muzičke ikone bilo poprilično zabavno, dokazujući da čovek nikada nije prestar za malo rokenrola, pozivajući usput sve svoje navijače da mu daju glas na predstojećem Evrosongu.
S. Č.
-------------------------------------
Protesti opozicije u Azerbejdžanu uoči „Evrosonga”
Baku – Policija u Azerbejdžanu juče je sprečila pristalice opozicije da se okupe u Bakuu i protestuju u trenutku kada se grad priprema za održavanje „Pesme Evrovizije”. Manje grupe opozicionih pristalica kada su pokušali da se okupe u centru grada uzvikivale su: „Sloboda”. Policija je, prenosi AFP, brzo reagovala i rasterala demonstrante.
„Tražimo oslobađanje političkih zarobljenika i slobodu okupljanja u skladu sa ustavom”, rekao je lider opozicione Musavat partije Isa Gambar. Demonstranti su pokušali da iskoriste „Evroviziju”, čije će finale zakazano za 26. maj gledati, kako se procenjuje, oko 125 miliona ljudi, kako bi privukli pažnju na navodna kršenja ljudskih prava u ovoj bivšoj sovjetskoj republici. Zvaničnici demantuju bilo kakvo kršenje ljudskih prava i slobode govora i smatraju da je „Evrosong” prilika da se promoviše imidž Azerbejdžana.
Tanjug

Vereničko „da” ispred velikog platna
Srđane nemoj da se vidi kamera iza zavese. Nemanja dogovori se sa kino-operaterom da upali svetla u pravom trenutku, kada uđem u salu, davao je juče poslednje instrukcije zetu i drugu jedan Milan, u bioskopu „Fontana” na Novom Beogradu.
Kao što je osmislio, i uz pomoć drugova i zetovljeve kamere, snimio je kratki film – minijaturu od desetka minuta „upakovanu” sa izjavama ljubavi i odlukom da sa njom provede život – tako se potrudio da jučerašnja popodnevna prosidba bude organizovana i, do poslednjeg trenutka, ostane skriveno iznenađenje za samo njegovu Jelenu.
Iako je u sali bilo tek nekolicina njihovih prijatelja i Jelenin brat, odgovor „da” na pitanje – „Hoćeš li da se udaš za mene?” – čuo se tiho. Zbunjena Jelena je neprestano ponavljala – „Šta je ovo!?”

Jelena je pružila ruku Milanu, koji je na njen prst stavio prsten.
Širokim osmehom, zagrljajem, poljupcem i rukama koje su podrhtavale i posle izlaska iz sale potvrđivali su da je iznenađenje pozitivno.
Na ideju da napravi film u kome će objasniti zašto je i koliko voli, uz posetu njenim roditeljima od kojih traži pristanak, tačnije ruku njihove kćeri, kao i kupovinu prstena, lično je osmislio.
– Jelena je romantična, voli takve trenutke, a zajedno gledamo mnogo filmove. U ovaj bioskop često sam dolazio kao klinac, a nedavno je renoviran, pa sam rešio da sve uradim ovde – priča Milan priznajući da je imao malu, pozitivnu tremu: ne zbog premijere svog kratkog filma već zbog odgovora devojke.
Bilo mu je potrebno više od mesec dana da snimi, izmontira i „upakuje” muziku na kraj video-zapisa. Ipak, dodaje da mu je više vremena trebalo da organizuje projekciju, odnosno prosidbu zbog Jeleninog posla.

Prsten je zasijao na ruci: Milan i Jelena posle potvrdnog odgovora
Saučesnici u prosidbi su bili Jelenini roditelji i njen brat, koji je juče i nagovorio sestru da dođu u bioskop i to na – „Štrumpfove”.
A Milanov zet je morao da uzme slobodan dan na poslu kako bi kamerom zabeležio porodični događaj.
Na prve kadrove filma sa Milanom u glavnoj ulozi, dok ispija vodu, Jelena kaže da je pomislila da je to nešto u vezi sa njegovim poslom.
– Ne znam ni sama šta mi je sve prošlo kroz glavu – smeje se mlada Beograđanka dok grli budućeg supruga, sada verenika.
Menadžerka bioskopa „Fontana” Sonja Topalović bila je zadužena da devojku uvede u zamračenu salu, uz objašnjenje da je projekcija već počela.
– Bioskop je otvoren 8. marta, a Milan je već krajem tog meseca došao sa pitanjem i neobičnim predlogom. Naravno, bio nam je interesantan predlog i odmah smo pristali da pomognemo da mu se želja ispuni – objašnjava Sonja Topalović.
Jučerašnja netipična projekcija završena je uz čestitke zaposlenih u bioskopu i zdravicu.
A. Cvetićanin

Kako onemogućiti srpsku dijasporu da glasa
S promenom koja se desila 2000. godine, srpska dijaspora, naročito u prekomorskim državama, ponadala se da će se konačno normalizovati odnosi sa maticom i krenuti zajedničkim snagama u uspostavljanje pravne države i regulisanje pitanja buduće ekonomske, političke, obrazovne, naučne, duhovne i kulturne saradnje. Dijaspora je pružila ruku, matica nije. Dijaspora svake godine šalje doznake matici, tako da je prošle godine iz dijaspore poslato najmanje 5,5 milijardi dolara, što je bio jedan od glavnih faktora makroekonomske stabilnosti u Srbiji u periodu velike ekonomske krize. Šta je dijaspora dobila za to – bazično ništa, i čak joj se iz godine u godinu oduzima i ono najosnovnije, pravo glasa.
Kao potpredsednik Saveta dijaspore, koji je tadašnja Savezna vlada SR Jugoslavije osnovala 2002. godine, i jedan od dva zvanična predstavnika dijaspore iz SAD, aktivno sam učestvovala u borbi za dobijanje državljanstva po skraćenom postupku, za ostvarivanje prava dijaspore da glasa u diplomatsko-konzularnim predstavništvima (DKP) u inostranstvu pismom, elektronskom poštom ili punomoćjem, na regulisanju pitanja vojnog roka za dvojne državljane, na rešavanju pitanja povraćaja imovine i rehabilitacije nepravedno osuđenih, kao i na formiranju Ministarstva za dijasporu. Nas nekoliko je pripremilo detaljan predlog kako treba da izgleda Ministarstvo za dijasporu i s kojim dužnostima i obavezama.
Posle deset godina, mogu, nažalost, da zaključim da su odnosi dijaspore i matice gotovo gori nego što su bili, da dijaspora još uvek ne može da ostvari svoje pravo da glasa putem pisma ili elektronske pošte, da je jedinstveni birački spisak napravljen tek ove godine, i to katastrofalno, tako da izgleda da ima više birača na spisku nego što ima državljana Srbije, još uvek nije vraćena otuđena imovina, a rehabilitacija nepravedno osuđenih ide veoma sporo i traljavo. Ministarstvo za dijasporu je dodeljeno jednoj minornoj partiji, čije su delegacije (čast izuzecima) podsećale na jagnjeće brigade koje su harale dijasporom. Investitori iz srpske dijaspore su smatrani investitorima drugog reda, kojima ne treba davati nikakve povlastice, dok su se milioni evra praktično poklanjali Ju-Es-Stilu, „Fijatu” i stranim bankama. Srpski stručnjaci, inženjeri, naučnici, profesori sa ogromnim iskustvom u zemljama širom sveta nisu potrebni matici, jer partokrate sve to znaju mnogo bolje. Svedoci smo da je nauka bačena na kolena, Institut u Vinči uništen, a obrazovanje dovedeno na najniže grane, kao i nekada čuveni Beogradski univerzitet.
Navešću nekoliko primera iz ličnog iskustva kao pokazatelje sistematskog sprečavanja dijaspore da glasa. Iako sam se uredno i na vreme registrovala 2007. godine da glasam u DKP u Čikagu, kada sam otišla da glasam, nisam mogla da ostvarim to pravo pošto su spiskovi za Čikago poslati u Vašington, iz Vašingtona u Čikago i tako u krug. Niko nije mogao da glasa. Do danas nisam dobila obaveštenje da li je iko odgovarao zbog slanja pogrešnih spiskova na izborna mesta. Drugo, konzulat u Čikagu je morao da proveri spiskove i da o greškama obavesti nadležne da bi se to što pre ispravilo.
Pre četiri godine, nas nekoliko kolega smo uspeli da sakupimo dovoljan broj registrovanih birača da bi se otvorilo izborno mesto u San Francisko zalivu. Ja sam bila jedan od članova izborne komisije. Ljudi koji su se uredno prijavili i došli da glasaju nisu mogli da glasaju, jer ih ponovo nije bilo na spisku. A da ne pominjem 19 turista (to jest posmatrača iz raznih stranaka), koji su se pojavili rano ujutro i onda otišli u šoping, da bi se pojavili kasno uveče. Njih nije interesovalo niti naše niti njihovo glasanje, jer njih naravno u našim spiskovima nije ni bilo pošto se nisu ni potrudili da se prijave da će glasati u inostranstvu.
I ovog puta su se dešavale veoma čudne stvari oko biračkih spiskova i obaveštavanja dijaspore: 1) Nadležni konzulat u Čikagu nije učinio gotovo ništa da se ljudi koji su imali pravo da glasaju obaveste kako to mogu i da učine. Na primer, ja sam dobila pismo sa obaveštenjem iz konzulata samo jedan dan pre isteka roka za prijavu. 2) Pošto su se u poslednjih deset godina putne isprave i lična dokumenta menjala nekoliko puta, čak i oni koji su na sve načine probali da prate promene i pribave važeća dokumenta odustali su kada su se pojavili biometrijski pasoši i lične karte; sada je potrebno da se lično putuje do Čikaga ili Vašingtona (uz ogromne troškove), što je ranije moglo da se ostvari poštom. 3) Rok za obaveštavanje dijaspore bio je izuzetno kratak i niko, na primer, nije obavestio dijasporu u Kaliforniji da je rok za podnošenje prijava 14. april. To naravno nije pisalo u obaveštenjima koje je poslao konzulat. 5) Ovo je bio treći uzastopni put kako je ponovo traženo da se prijavljujemo za birački spisak, iako smo to već dva puta uradili. 6) Nas u Kaliforniji niko nije obavestio da li će biti otvoreno biračko mesto. Nigde nismo mogli da dobijemo obaveštenje gde će biti otvorena biračka mesta. Kako smo kasnije pročitali, broj biračkih mesta u dijaspori je prepolovljen. Jedan deo prijavljenih je dobio pismo sa obaveštenjem iz konzulata, ali tri dana pre izbora, dok su neki obaveštenje dobili na sam dan izbora, 5. maja! Imajući u vidu da se avionske karte u SAD nabavljaju bar dve nedelje unapred, jer inače su izuzetno skupe, ovo je značilo da ljudi iz Kalifornije neće moći da putuju u Čikago na dan izbora da glasaju. Ja sam sprovela anketu među biračima iz Kalifornije i niko nije mogao da ode do Čikaga. Veliki broj uredno registrovanih birača uopšte nije dobio nikakvo obaveštenje, iako su se po treći put redovno prijavili i iako su glasali pre četiri godine.
Iz navedenog, jasno je da je sve urađeno kako bi se srpska dijaspora sprečila da glasa i kako bi se u medijima proturila slika da srpska dijaspora nije zainteresovana da glasa. Zato se pod hitno mora omogućiti dijaspori s pravom glasa da to pravo i ostvari u DKP u inostranstvu ili pismom, elektronskom poštom ili punomoćjem.
Profesor univerziteta, Kalifornija, SAD

Donatori i izbeglički problem
U Sarajevu je posle dužih priprema 24. aprila održana donatorska konferencija na kojoj je predstavljen regionalni program trajnog rešavanja stambenih potreba najugroženijih izbegličkih porodica, ukupno njih 24.000. Od ovog broja, u Srbiji bi trebalo da reši problem 16.780 porodica ili oko 45.000 osoba. Ukupna vrednost regionalnog programa je 584 miliona evra, od čega Srbiji treba da pripadne 335,2 miliona. Od tog novca u Srbiji je predviđena izgradnja 10.000 stambenih jedinica, otkup 2.000 domaćinstava sa okućnicom, izgradnja 1.200 montažnih kuća i donacija 3.580 paketa građevinskog materijala za završetak započetih i adaptaciju neuslovnih stambenih objekata. Procenjuje se da će na ovaj način biti rešena stambena pitanja svih izbeglica iz perioda 1991–1995. koji žive u nekom obliku kolektivnog smeštaja. Očekuje se da će iz ovih sredstava biti rešeni i stambeni problemi izbeglica koji žive u privatnom smeštaju.
Kako bi regionalni program bio sproveden, planirano je da uz podršku UNHCR-a, Evropske komisije, OEBS-a i vlade SAD bude prikupljen 501 milion evra, dok su se zemlje učesnice (Srbija, Hrvatska, BiH i Crna Gora) obavezale da obezbede 83 miliona (Srbija oko 33 miliona). Na donatorskoj konferenciji prikupljeno je oko 300 miliona evra ali je dato obećanje da će biti prikupljena i preostala sredstva.
Umesto da se uvaže naša prava koja su nam na volšeban način uskraćena u zemlji porekla, preko ove donatorske konferencije uvažene su samo naše potrebe. Da bi skrenula pažnju na nerešene probleme, izbeglička udruženja su pokrenula potpisivanje peticije, koju je potpisalo oko 70.000 izbeglih i prognanih Srba iz Hrvatske. I pored toga Asocijacija izbegličkih udruženja podržala je organizovanje ove donatorske konferencije ocenjujući da će tako biti rešeni stambeni problemi za najugroženije kategorije izbeglica iz Hrvatske i BiH.
Naši problemi sadržani su u „Non-paperu” koji je još 2009. usvojila Vlada Srbije i u Peticiji izbegličkih udruženja. Pored održavanja donatorske konferencije i dalje će naša akcija ići prema međunarodnoj zajednici da se konačno usvoje akti koji bi garantovali primenu Bečkog sporazuma o sukcesiji, U aneksu G tog sporazuma jasno se kaže da će građanima i pravnim licima biti priznata, zaštićena i vraćena prava koja su imali na dan 31. decembara 1990. To bi značilo da se izbeglim i prognanim Srbima iz Hrvatske vrate oduzeta imovina i stanarska prava, kao što je učinjeno u BiH.
Predsednik Asocijacije izbegličkih i drugih udruženja Srba iz Hrvatske

Olimpijakos iz „mrtvih” do titule
Od našeg specijalnog izveštača
Istanbul - Svi izveštači u dvorani „Sinan Erdem” su pocepali svoje izveštaje sedam desetinki pre kraja, pa i potpisnik ovih redova, jer preokret kakav je viđen u ovom finalu Evrolige spada u najveće sih vremena: CSKA - Olimpijakos 61:62 (10:7, 24:13, 19:20, 8:22).
Dvanaest minuta pre kraja Moskovljani su vodili s 19 poena razlike (53:34) protiv tima kome niko nije davao šansu da će stići i do četvertfinala, pa je sve ukazivalo na to da će razigrani Teodosić (tri trojke za minut), zajedeno s Kirilenkom i Krstićem odvesti svoju ekipu do sedme titule.
Međutim, u tom trenutku trener tima iz Pireja Dušan Ivković je uveo u igru mlade igrače - Slukasa (22), Papanikolaua (22), Marcarisa (22) i Kešelja (24) - što je bio pun pogodak. Posle Kešeljeve trojke (53:48, serija 14:0) CSKA je morao da uzme tajm-aut, ali ni to nije zaustavilo „crveno-bele”.
Papanikolau i Printezis, otkrovenja ove sezone, nastavili su da melju CSKA, uz pomoć duše tima Spanulisa. Teodosić je srljao iz greške u grešku. I tako, mic po mic, došlo se do drame. Kad je Šiškauskas, jedan od najboljih izvođača slobodnih bacanja u Evropi u poslednjih desetak godina (nije promašio nijedno slobodno bacanje na EP 2003), promašio oba „penala” nepunih deset sekundi pre kraja (61:60 za CSKA) otvorila se velika nada za Olimpijakos. Krenula je poslednja kontra, Spanulis je pronašao Printezisa koji je sedam desetinki pre zvuka sirene iz reketa dao koš.
U trenutku se sve pretvorilo u ludnicu, blizu 4.000 navijača Olimpijakosa se obrušilo ka parketu, a Ivković i njegov pomoćnik Kesar našli su se u zagrljaju igrača. Za njega ovaj trijumf ima poseban značaj, jer i njemu i Olimpijakosu je ovo druga kruna i obe su zajedno osvojili, prvu pre 15 godina. Tako je postao trener koji je napravio najveći razmak između dve titule.

-Hvala igračima koji su, uprkos otežavajućim okolnostima uči sezone, verovali da možemo mnogo. Hvala im što su i u finalu verovali i onda kad su ih svi otpisali. Kad smozaostajali 19 poena, probao sam da podignem ritam uvođenjem mladih igrača i zahvaljujući njima vratili smo se u igru. Teško je sada kontrolisati emocije, ovo je stvarno neočekivano. Možda bi, pre svega, trebalo da čestitam porodici Angelopulos koja je uprkos teškoj finansijskoj situaciji ostala vlasnik kluba.
Dvorana: Sinan Erdem. Gledalaca: 14.000. Sudije: Lamonika (Italija), Martin (Španija), Sahin (Turska).
CSKA: Teodosić 15 (trojke 4-9), Lavrinovič 5, Šiškauskas 8 (0-1), Mehija, Krstić 11, Kirilenko 12 (1-1), Voronov, Voroncevič, Šved 3 (0-1), Kaun 2, Hrjapa 3 (1-2), Gordon 2. Trener: Kazlauskas.
OLIMPIJAKOS: Hajnes, Antić 7 (0-3), Spanulis 15 (2-5), Dorsi, Kešelj 3 (1-3), Papadopulos, Gečevicijus, Printezis 12 (0-3), Papanikolau 18 (3-3), Mancaris 3 (1-2), Slukas 4 (1-2), Lo. Trener: Ivković.
------------------------------------
Lo je istinski junak
Dušan Ivković je posle finala rekao da ne želi da izdvaja pojedince, ali je istakao košarkaša koji je sezonu počeo u Partizanu:
-Ejsi Lo je istinski junak. Zbog povrede u polufinalu dva dana je proveo u sobi, nije mogao čak da se spusti do recepcije, ali je stegao zube.
-------------------------------------
Kazlauskas: Promenljivi Teodosić
Od našeg specijalnog izveštača
Istanbul - Trener CSKA Jonas Kazlauskas je posle finala rekao:
- Nije mi lako posle ovakog meča. Izgubili smo kontrolu igre u trenutku kad smo vodili ubedljivo, moji igrači su pomislili da je kraj. Trener Ivković nije imao šta da izgubi. Uveo je mlade i to mu se vratilo.
Da li ste zadovoljni igrom Teodosića (pet izgubljenih lopti)?
-Miloš je dobro počeo, ali nije ostao na tom nivou.
Kad smo pitali Ivkovićevog pomoćnika Aleksandra Kesara gde će ekipa da proslavi titulu, rekao nam je kroz smešak da niko nije planirao slavlje i da zato ne zna. Svi igrači Olimpijakosa su bili van sebe, nekadašnji igrač Zvezde Pero Antić se prvi popeo na obruč i makazama isekao ”suvenir”. Marko Kešelj, koji je takođe bio u Zvezdi, u prvi mah je vikao da je ”sve ovo zbog brkova” (koje je pustio per fajnal-fora) a onda je nastavio:
- Pobeda u poslednjoj skundi protiv najboljeg tima Evrope - ima li išta lepše. Pokazali smo šta je košarka, do poslednjeg sekunda ne zna se ko pobeđuje. Idemo u Pirej s titulom posle 15 godina. Niko nije verovao u nas uoči szone, ali smo pokazali da smo tim.
--------------------------------
Kirilenko: Loše u napadu
Najbolji igrač CSKA Andrej Kirilenko ima objašnjenje zašto je njegov tim izgubio:
-Ne znam zašto smo odustali od svoje igre u napadu, koja nam je donela prednost. Opet, dogodile su se neke neočekivane stvari, da Šiškauskas promaši nešto što nikad ne promašuje, kao i Teodosić.
------------------------------------
Spanulis najbolji igrač
Vasilis Spanulis je proglašen za najboljeg igrača fajnal-fora. Tako se pridružio Dejanu Bodirogi i još svega nekolicini igrača koji su s dva različita tima bili MVP (bio je najbolji s Panatinaikosom pre tri godine).

Borac se najviše plaši Zvezdinih Čačana
Sutrašnja završna utakmica Kupa Srbije (Kruševac, 20 č) predstavlja svojevrsnu utehu za oba finalista. Crvenoj zvezdi bi pobednički pehar olakšao tugu zbog pete uzastopne godine bez titule prvaka, a Borcu zbog ispadanja iz naše najjače lige.
Favorit se zna – to su beogradski „crveno-beli”. Međutim, kup-takmičenje, pogotovo kad se igra samo jedan meč, smanjuje tu realnu razliku između suparnika. Uostalom, čačanski „crveno-beli” su to već i potvrdili kada su u polufinalu, i to u Novom Sadu, izbacili Vojvodinu. A Novosađani su toliko želeli trofej koji nikada nisu osvojili (prvaci su bili 1966. i 1989) da su čak isposlovali da budu i domaćini. Ali, posle hladnog tuša su odustali, pa je u pomoć pritekao Kruševac.
To što se igra u neutralnom gradu možda je i najveći adut Borca. Zvezda ovog proleća nije izgubila nijednu utakmicu u prvenstvu i kupu, ali ima tri remija na gostovanjima.
Čačani se, kako je na konferenciji za novinare u beogradskom hotelu „Hajat” priznao njihov trener Vojičić, najviše boje svojih u Zvezdinom dresu. To su Lazović, koji je u Zvezdu došao pre tri godine, i Mladenović, koji se zimus preselio iz Čačka u Beograd. Trener Borca tvrdi i da su Beograđani spremniji od njegovog tima, ali, podsetio je da ima dve pobede protiv Zvezde i nada se da bi sutra mogla da bude i treća. Najavio je kontranapade, ali da se njegova ekipa neće preterano zatvoriti.
Borčev prvotimac Radanović ne spori da je Zvezda favorit, međutim, naglašava da to ništa ne znači na terenu. Za pravo su mu dali i Zvezdini predstavnici u „Hajatu”. Trener Prosinečki ukazuje da je oprez, pogotovo u finalu, neophodan, a to što ih svi vide kao osvajače Kupa može da bude malo opterećenje za njegove igrače.
Razume se, svi bi hteli lepu igru, ali je trofej, ipak, važniji od toga. Zvezdi je on bitan i zbog toga što je, kako je kazao njen kapiten Mikić, ušla u ovu sezonu da osvoji prvenstvo, pa pošto se to nije dogodilo ne bi smela da se ispusti ova prilika.
I. C.

Čačani nemaju vremena da jauču
Najveći uspeh u svojoj istoriji čačanski Borac je ostvario pre nešto više od mesec dana kada se u Novom Sadu, na opšte iznenađenje, izborio za ulazak u finale Kupa Srbije. Sudbina je htela da tanušnu nit, koja ga je držala u našoj najjačoj ligi, prekine u Čačku baš Vojvodina.
Ali, Borac nema vremena da jauče od bola. Pred njim je sutra okršaj s Crvenom zvezdu u Kruševcu i njegova je obaveza da se – ne preda.
Bio je on unapred prežaljen i 1946. kada se igralo prvo prvenstvo Srbije, koje je bilo kvalifikaciono takmičenje za ulazak u Prvu ligu Jugoslavije. U prvom kolu, kraj Morave, domaćin je pobedio Crvenu zvezdu s 2:1.
Na toj utakmici je za Borac igrao Mladomir Đorđević, koji se kasnije proslavio kao filmski režiser Puriša Đorđević. On nije jedini iz kluba koji se pročuo van sporta. Kliničko-bolnički centar „Dr Dragiša Mišović” u Beogradu se zove po potpredsedniku kluba iz Čačka. Po zvaničnoj verziji poginuo je u saobraćajnom udesu 1939. kada ga je policija sprovodila u zatvor na Adi Ciganliji.
Borac je osnovan 1. maja 1926. kao radnički klub. I bio je jedan od osnivača radničke sportske zajednice 12. jula 1928.
Njegov značaj iz tog doba prof. dr Mihailo Andrejević, vođa naše reprezentacije na Prvom svetskom prvenstvu 1930. u Montevideu, funkcioner BSK-a i predsednik nacionalnog fudbalskog saveza, ovako je ocenio za klupsku monografiju „Tim Borca bio je kompletan”, koju je napisao Aleksandar Kerković:
„Ova grupa je tada kao opoziciona grupa izglasala nepoverenje upravi Beogradskog loptačkog podsaveza i u sledećoj upravi su predstavnici radničke zajednice dobili više svojih predstavnika, a takođe i u upravi Jugoslovenskog nogometnog saveza. Ta sve veća borbenost radničkih klubova omogućila je bolji uticaj na politički razvoj napredne omladine toga doba. Tome su doprineli svojom aktivnošću i ljudi i igrači iz Borca i Čačka okupljajući naprednu omladinu toga kraja. Počev od predsednika Jove Jolovića, kao i braće Mitrović, Dojčila kao novinara, a posebno aktivnog igrača pok. Ratka, narodnog heroja...”
Što je Borac „crveno-beli” zasluga pripada njegovom prvom predsedniku. Pošto nadležni nisu hteli da odobre klubu crvenu boju Jovan Jolović je zamolio ženski deo svoje porodice da preko crvenih dresova ušije bele trake.
Njegovom sinu Živoradu, jednom od naših neumornih fudbalskih pregalaca (decenijama rukovodilac takmičenja za Kup Jugoslavije), ovih dana su pomešana osećanja:
– Koliko sam srećan što je Borac ostvario istorijski uspeh ulaskom u finale nacionalnog Kupa, toliko sam tužan što ispada iz lige. Pre ovoga sam tugovao zbog kluba samo 1993. kada je sponzor neovlašćeno promenio klubu ime u Čačak i umesto tradicionalne značke nametnuo grb Jevrema Obrenovića. To je izazvalo proteste, pa se o tome vodila i polemika u „Politikinoj” rubrici „Među nama” u kojoj sam i ja učestvovao.
Bilo je to drugi put da Borac menja ime. Prvi put je to bilo da bi se „isfintirala” zabrana Uprave Drinske banovine, koja je 27. septembra 1937. odlučila da raspusti Borac. Pošto su u klubu očekivali da njihova žalba neće biti uslišena fuzionisao se s Trgovačkom omladinom 17. aprila 1938. i pod imenom Omladinac nastavio do okupacije.  
Za vreme rata klub nije radio, a njegovo igralište je poslužilo Nemcima da 20. jula 1941. na njemu iz odmazde streljaju 12 rodoljuba, što je Kerković u svojoj knjizi potkrepio i fotografijom.
Za izgradnju tog svog prvog igrališta Borac (tada Omladinac) najviše duguje inž. Dragomiru Tošiću, bivšem beku BSK-a i reprezentacije (bio 1930. u Montevideu), koji je tu došao zbog izgradnje pruge Čačak-Požega. On je u klubu radio i kao trener bez ikakve nadoknade.
Najveći Borčev predratni uspeh bilo je prvo mesto u Zapadnomoravskoj župi 1934. Drugoligaš je postao 1962. i nikada nije ispao iz nje. Učestvovao je tri puta u kvalifikacijama za ulazak u Prvu ligu, ali mu se nijednom nije posrećilo da se tamo i probije.
Kada je Savez za fizičku kulturu Jugoslavije 1976. predložio da umesto dve grupe Druga liga ponovo ima četiri Čačani su bili protiv toga.
„Te godine Borac je na kraju jesenjeg dela prvenstva bio pretposlednji sa svega 11 bodova. Svi su očekivali da će se Borac zalagati za predlog SOFKJ koji bi obezbeđivao siguran drugoligaški status. Međutim, delegacija Borca, zadržavajući svoj stav kada je tim bio visoko plasiran, izjavila je da ne podržava ovaj stav o podeli lige. Urednik „Politike” Rade Stanojević objavio je posle ovog sastanka komentar pod naslovom: „Borac umire uspravno”,” preneo je Kerković pohvalu klubu koji ne prodaje veru za večeru.
To sada može da posluži kao putokaz ovoj generaciji Borca. Njihov klub je oduvek bio spreman da umre uspravno, a na njima je da opravdaju njegovo ime i da se, bez obzira na sve, bore.
Ivan Cvetković
----------------------------------------
Klub nije ušao u Prvu ligu, ali igrači jesu
Borac je u Jugoslaviji imao najduži drugoligaški staž, ali se ni jednom nije probio u Prvu ligu. Međutim, kakve je igrače imao vidi se i po tome što je posle neuspešnih kvalifikacija (1970-1973) od njegovih fudbalera u prvoligaškim klubovima mogao da se sastavi ceo tim: Avramović (Rijeka), Kovačević (Partizan), Drobnjak, Baralić, Rajevac (C. zvezda), Kostić, Jovašević, Janićijević (Beograd), Topalović, Martinović (Radnički, Kragujevac) i Ćuslović (Napredak).
Najuspešniji treneri su mu bili bivši igrači. U Drugu ligu ga je uveo Živorad Stanković, u kvalifikacijama za Prvu ligu ga je vodio Dragan Bojović, u Evropu ga je izveo Milovan Rajevac, a sada, u finalu Kupa Srbije, vodiće ga Slavko Vojičić.
Čačani u Kruševcu već osvajali Kup Srbije
Borac je tri puta osvajao Kup Srbije, ali je to tada bila samo etapa za ulazak u završnicu Kupa Jugoslavije. Prvi put je to bilo 1958, kada je i počelo da se igra po tom sistemu, drugi put 1971, posle čega je izbacio čak i Partizan i to u Beogradu (1:1, penalima 5:3), a treći put 1978, kada je trofej osvojen baš u Kruševcu, pobedom protiv Napretka s 4:2.
Idealni tim Borca 
U knjizi „Borčevi jubileji” Miodraga Matovića naveden je idealan tim izabran povodom 75 godina kluba. Žiri od 26 bivših igrača izabrao je ovaj sastav: Avramović, Dunjić, Vebel, Baralić, Radonjić, Petrović, Kulašević, Matović, Milinković, Đ. Čakarević i Dragićević.

Kumis – specijalitet iz Baškirije
Pre dolaska u Baškotorstan znao sam da je konjsko meso bogato belančevinama, da ima nizak sadržaj masti i da se uz ćureće smatra najkvalitetnijim mesom.
Upotreba konjskog mesa u ishrani ljudi bila mi je poznata. U Beogradu sam jedno vreme često jeo konjske kobasice (kombinacija konjskog i junećeg mesa). O primeni kobiljeg mleka u ljudskoj ishrani nisam ništa znao. Došavši u Ufu, interesovao sam se za baškirsku kuhinju, i jedan kolega mi je počeo pričati o jednom nacionalnom napitku koji se proizvodi iz kobiljeg mleka.
Sama pomisao na kobilje mleko nije mi bila prijatna, a nisam bio siguran ni da li se on šali ili je ozbiljan. Posle nekoliko meseci krenuo sam na razgovor kod generalnog direktora.
Zajedno s jednom kolegom ušao sam u njegovu kancelariju. On je bio sam, rekao nam je da se pre pet minuta vratio sa jednog poslovnog sastanka.
Bio je raspoložen, i rekavši da sednemo spustio je na sto, ispred nas po flašu braon boje po obliku i veličini nalik na pivsku flašu. Želeo je da se našali, a i da nas iznenadi napitkom koji mu je bio nepoznat kao i nama. Ispričao nam je da je bio gost kod jednog poslovnog prijatelja koji ima farmu kobila i bavi se proizvodnjom kobiljeg mleka.
Dalje iz tog mleka proizvodi KUMIS – napitak kojim nas je direktor ugostio. Poželeo sam da ga probam. Vrativši se u svoju kancelariju, otvorio sam flašu i nalio polovinu čaše. Probavši, primetio sam da je napitak blago gaziran, osetio sam i ukus mleka. Normalno sam popio celu čašu, a ostatak je popila koleginica (Tatarka) kojoj je taj napitak poznat. Ona me je pitala da li mi sviđa kumis. Iskreno sam odgovorio da nije loš, ali i da nisam baš impresioniran, i da ne volim gazirana pića, pa ga neću kupovati. Ona se nasmejala rekavši da u njemu ima i alkohola. Rekla je još da lako peni i da odlično gasi žeđ. To me je začudilo ali i nateralo da malo pročitam o kumisu i o kobiljem mleku uopšte.
U poređenju sa kravljim kobilje mleko ima manje masti, a belančivina minerala i vitamina C nekoliko puta više. Pored visokog procenta vitamina C, treba naglasiti da se sadržaj vitamina A i D menja tokom godine. U toku leta više je vitamina A, a manje D, a u toku zime je obrnuto.
Otuda i kumis, kiselomlečni napitak, je različit u različitim dobima godine. Čak se razlikuje po mesecima. Najkvalitetniji su majski, junski i julski kumisi. Svaki od njih ima i svoj poseban naziv. Kumis se dobija kiseljenjem kobiljeg mleka uz pomoć bakterija. Sintezom vitamina C i B dobija se alkohol, koga u prosečnom kumisu ima od 0,2 do 2,5%. Svako selo, svaka porodica ima svoj recept proizvodnje kumisa, pa u nekim slučajevima alkohol dostiže i do 4,5%. U Kazahstanu se čak pravi i takozvani neobuzdani kumis u kome je oko 40% alkohola. Ipak u prodavnicama se može kupiti samo onaj kumis koji ima nizak sadržaj alkohola.
Od davnina se proizvodio u stepskim oblastima, posebno u današnjem Kazahstanu, procenjuje se da je star preko 5.500 godina. Antički grčki pisac Herodot u 5. veku pre nove ere, spominjao je kumis, nazivajući ga mlečnim vinom. Nazivaju ga i čarobnim napitkom jer usporava proces starenja i naglašavaju da ga žene piju češće nego muškarci.

Kako su naprednjaci postali relativni dobitnik izbora
S obzirom na to da je lista okupljena oko Srpske napredne stranke ostvarila najbolji rezultat na parlamentarnim izborima, ova stranka trebalo bi da bude zadovoljna. Podrška od 29,20 odsto glasova ili 73 mandata u parlamentu, daleko je ispod onoga što su naprednjaci očekivali.
Tomislav Nikolić, lider ove stranke i predsednički kandidat, koji je u prvom krugu završio na drugom mestu zahvaljujući tome što je 10.138 ljudi više glasalo za njegovog protivkandidata osporava rezultate izbora zbog krađe.
Nikolić je poručio da je „verovatno u svetskoj istoriji nezabeleženo da se na neregularnost izbora žali onaj ko je pobedio, ali da je to samo znak da SNS ne zna sa kolikom je razlikom pobedio”. „Uhvatili smo ih u krađi glasačkih listića i dokazaćemo zašto nismo pobedili sa 15 odsto razlike, koliko je otprilike naša snaga”, rekao je Nikolić tokom kampanje za drugi krug predsedničkih izbora.
Možda se zbog toga naprednjaci nisu ni odazvali pozivima „Politike” da analiziraju svoj izborni rezultat, a ni pitanje da li su naprednjaci na izborima ostvarili uspeh ili neuspeh nije se pokazalo kao lako.
Politički analitičar Branko Radun smatra da se, kada neko na izborima osvoji najviše glasova, to smatra uspehom, a da je druga stvar kako će se taj rezultat kapitalizovati.
„Ako bi Nikolić pobedio na predsedničkim izborima, to bi bio trijumf SNS-a, jer ko ima predsednika i najveći broj mandata u skupštini taj je pobednik, a druga je stvar ko formira vladu”, kazao je Radun.
Zoran Stojiljković, profesor političke sociologije na FNP, objašnjava za „Politiku” da u izbornoj sociologiji postoje apsolutni i relativni dobitnici i gubitnici. „Na ovim izborima apsolutni dobitnik je samo koalicija oko SPS-a, a gubitnici su radikali i do neke mere Dveri. Svi ostali su ostvarili relativni dobitak. Za koaliciju oko naprednjaka to je ispod očekivanja jer treći put ulaze u fazu da budu pojedinačno najjači a da ne uspevaju da formiraju vladu i to ovoga puta sa osetno slabijim rezultatom, i od očekivanja i od ranijih rezultata”, kazao je Stojiljković.
Prema istraživanjima javnog mnjenja SNS je stajao mnogo bolje pre zvaničnog početka izborne kampanje, a u nekim momentima je imao i 15 odsto razlike u odnosu na DS. Ako se uzme kao tačno da nije bilo izborne krađe, što tvrdi vlast i posmatrači izbora, kako se ta prednost istopila, prvo u istraživanjima brojnih agencija, a potom i na izborima?
Radun smatra da je negativna kampanja dosta uticala na to da se jedan deo naprednjačkih birača pokoleba. „Demokrate imaju dominaciju u medijima i mnogo više novca. Kada računate rejtinge imate trend da vladajuće stranke imaju mrežu uticaja i više instrumenata preko kojih mogu da prikupe glasove, zapošljavaju ljude, vezuju ih na razne načine za stranku”, objašnjava Radun.
Na pitanje koliko je medijska pristrasnost, koju su naprednjaci kritikovali tokom cele kampanje, imala uticaja na izborni rezultat, Stojiljković je odgovorio da „slabije medijsko prisustvo i malo kritičniji tretman prema njima nego prema strankama vlasti jeste do izvesne mere doprineo ovakvom rezultatu”. Stojiljković podseća da nisu samo naprednjaci ti koji kritikuju pristrasnost medija nego da je to i stav međunarodnih posmatračkih organizacija.
Osnove da naprednjaci uđu u kategoriju relativnih dobitnika Stojiljković vidi u krizi rasta. „Oni su rasli kao organizacija, u velikoj meri ne precizirajući svoju programsku osnovu i ne govoreći o svojim kadrovskim rešenjima, što im se kao bumerang vratilo”, rekao je on i dodao da se videlo „u kolikoj su prednosti stranke vlasti u odnosu na naprednjake, odnosno bivše radikale, koji već dugo nisu u vlasti i ne mogu da se pozovu na snagu pozitivnog primera”.
Osim što smatra da im njihovi koalicioni partneri nisu ništa doneli nego samo oduzeli, Stojiljković naglašava da su naprednjaci vrhunac kampanje doživeli davno, jer je ona za njih počela još sa Nikolićevim štrajkom glađu „koji je bio promašaj i od koga oni stagniraju ili padaju”.
„Poslednjih desetak dana naprednjaci su imali prilično dosadnu političku kampanju i stalno su bili u situaciji da nešto objašnjavaju. Negativna kampanja protiv njih nije naišla na adekvatan i brz odgovor, a mogli su lako da se odbrane. Trapave i defanzivne reakcije i sklonost medija strankama vlasti, dali su ovakav rezultat”, zaključio je Stojiljković.
B. Mitrinović

SNS: Zorić laže, fizički ćemo braniti glasove 20. maja
BEOGRAD – Predsednički kandidat SNS Tomislav Nikolić odbacio je danas tvrdnje Tužilaštva da nije bilo izborne krađe i najavio da će se za drugi krug predsedničkih izbora naprednjaci bolje organizovati i da su spremni da „fizički brane svaki glas”.
„Ovoga puta neće moći da bude krađe ili ćemo zaista da se tučemo kad god budu hteli da kradu. Ovog puta sam spreman da se fizički ja lično tučem na biračkom mestu na kome kradu”, rekao je Nikolić novinarima posle sastanka sa članovima GO stranke.
Prema njegovim rečima, neće biti zapisnika na mestu na kome se dogodi krađa, a kako je dodao, to stav stranke.
„Svaki glas ćemo braniti fizički”, najavio je Nikolić.
Republičko tužilaštvo je samo produžena ruka DS-a, rekao je NIkolić i dodao da naprednjaci ne odustaju od nastojanja da dokažu da je na ozborima 6. maja bilo izborne krađe, ali da ipak izlaze na drugi krug predsedničkih izbora.
Nikolić je objasnio da je, uprkos dilemi da li da izađe na izbore 20. maja, „prelomio” i rešio da nastavi učešće uz podršku, kako je naglasio, dva sina - biološkog, Radomira i političkog, Aleksandra Vučića.
On je ponovio da će kontrola na izborima biti rigorozna, a da je od RIK zatražio da na biračkim mestima jedna polovina predsednika i zamenika predsednika biračkih odbora bude iz DS, a druga iz SNS.
Nikolić je dodao da je razgovarao i sa ljudima iz EU, da im je predložio da OEBS ispita validnost izbornih rezultata u Subotici i dodao da će ono što ta, kako je naveo, nezavisna i neutralna komisija utvrdi prihvatiti kao merilo za čitavu Srbiju.
Na pitanje da li će izaći na televizijski duel sa protivkandidatom DS Borisom Tadićem, Nikolić je rekao da jedva čeka to sučeljavanje i da će mu reći sve ono „što niko ne sme da mu kaže”.
Lider naprednjaka je rekao da se vlast osvaja na izborima, a ne na ulici, „kao što su to učinili oni koji sada valdaju državom”.
Govoreći o izjavi portparola Tužilaštva Tome Zorića da nije bilo falsifikovanja izbornih rezultata na biračkom mestu u Pančevu, zamenik predsednika SNS Aleksandar Vučih je rekao da je je Zorić lažov.
„Toma Zorić laže i u zapisnicima, onim koji su otišli u RIK, Boris Tadić je dobio bar pet puta više glasova nego što ih ima u glasačim listićima”, tvrdi Vučić.
I Vučić i Nikolić su naveli da proteste nastavljaju , da će oni biti nenasilni , dok je Vučić negirao da pozivaju na nerede.
-------------------------------------------------------
DS: Izbor Nikolića opasnost po mir u Srbiji
BEOGRAD – Demokratska stranka osudila je danas najavu predsedničkog kandidata koalicije „Pokrenimo Srbiju” Tomislava Nikolića da su naprednjaci „spremni da fizički brane svaki glas” uz ocenu da se obistinilo ono na šta su sve vreme upozoravali, da je „politika Nikolića nepredvidiva, a njegov izbor predstavlja opasnost za stabilnost i mir u Srbiji”.
„Za Nikolića više nemaju značaja ni institucije, ni tužilastvo, ni slobodni izbori, samo batina i nasilje kojima misli da pobedi, jer građani ne žele da glasaju za njega”, navedeno je u saopštenju DS. Iz DS su naveli da su obmane Nikolića raskrinkane, da je potvrđeno da se ne može govoriti ni o kakvoj izbornoj krađi nego o izbornom porazu za koji lider SNS obmanama i nasiljem traži izgovor.
„Zato Nikolić vređa i omalovažava institucije, jer on zapravo ne veruje u demokratski poredak nego u haos. Malo je trebalo da se naprednjaci vrate u svoje radikalsko ponašanje, da izađu sa repertoarom pretnji i uvreda, sve sa ciljem da uplaše građane da ne izađu na izbore, a da oni svoj poraz nizom incidenata opovrgnu”, piše u saopštenju.
Prema rečima demokrata, ljudi koji su govorili da im „nije žao što je ubijen Ćuruvija i najavljivali smrt Zorana Đinđića, danas govore kako će funkcionere Demokratske stranke vezivati za radijatore i tući na ulicama”. „Obistinilo se ono na šta smo sve vreme upozoravali: Politika Tomislava Nikolića je nepredvidiva, a njegov izbor predstavlja opasnost za stabilnost i mir u Srbiji”, navodi DS.

Petković: Svečlja kriminalizacijom Srba opravdava prisustvo parapolicije
Direktor Kancelarije za Kosovo i Metohiju Petar Petković ocenio je danas da je pokušaji ministra unutrašnjih poslova privremenih prištinskih institucija Dželjalja Svečlje da kriminalizuje Srbe sa severa KiM imaju za cilj da opravdaju, kako je naveo, protivpravno prisustvo parapolicijskih jedinica, „gde danonoćno terorišu srpski narod”.
„Lažni ministar, a pravi nasilnik i ekstremista Dželjalj Svećlja, zajedno sa njegovim okupacionim falangama preobučenim u odela Kosovske policije, jedini su kriminalci na severu Kosova i Metohije i tu nemaju šta da traže”, naveo je Petković u saopštenju. Poručio je da bi bilo najbolje da Svećlja „pođe od sebe i optužnice koja je godinama podignuta protiv njega zbog napada kamenicama na pripadnike tzv. Kosovske policije, ali i zbog prevrtanja vozila misije Euleks”.
Dodao je da bi Svećlja, umesto što „nezakonito da privodi Srbe navodnom poznanju pravde i prava”, trebalo prvo sam da prestane da beži od tog istog prava i pravde.
„Da li je sprovođenje reda i zakona to što je kukavički poslao svoje falange da duge cevi uperuju u sina predsednika Aleksandra Vučića zbog jedne majice? Da li je vladavina prava kada Kurtijevi specijalci pucaju u leđa Dragiši Galjku, Miljanu Deleviću, Milanu Jovanoviću, braći Stojanović iz Gotovuše? Ili, kada brutalno pretuku srpsku decu Daru i Kristijana”, zapitao je Petković. Naglasio je da „hibridni rat koji Svećlja kukavički vodi iz Prištine protiv svega srpskog i posebno severa Kosova i Metohije”, rezultirao time da „nema tog čestitog Srbina koji bi ni javno ni tajno pristao da bude alibi Svećlji u njegovoj bolesnoj opsesiji okupacije severa i proterivanja Srba sa Kosova i Metohije”.
„To mu nikada neće uspeti”, poručio je Petković. Svečlja je ranije danas u intervjuu portalu Košev rekao da nije protiv srpskog naroda, već, kako tvrdi â€žšovinističkih projekata Srbije i kriminalaca”.

Ferstapen: Srećan sam što smo pobedili 11. put uzastopno
Vozač Red Bula Holanđanin Maks Ferstapen izjavio je danas da je srećan što je svom timu doneo pobedu na Velikoj nagradi Velike Britanije u šampionatu Formule jedan, prenosi Bi-Bi-Si.
Ferstapen je Red Bulu doneo 11. uzastopnu pobedu u Formuli 1, čime je ovaj tim izjednačio 35 godina star rekord Meklarena..
„Naravno da sam vrlo srećan što smo opet pobedili. Tu mislim i na 11. uzastopnu pobedu za ekipu. Mislim da je to prilično neverovatno, ali danas nije bilo tako jednostavno”, rekao je Ferstapen, koji je u Silverstonu stigao do šeste uzastopne pobede ove sezone.
Vozač Red Bula je ove godine zabeležio osam pobeda. Drugo mesto na VN Velike Britanije pripalo je vozaču Meklarena Landu Norisu.
„Veliko hvala celom timu napravili su neverovatan posao. Ništa od ovoga ne bi bilo moguće bez napornog rada koji su uložili. Stavili su me na tvrde gume, ne znam zašto - još su nejasni po pitanju nekih stvari”, rekao je Noris.
Vozač Mercedesa Luis Hamilton je stigao do trećeg mesta u Silverstonu.
„Hvala svima koji su me podržavali. Osetio sam energiju, osetio podršku i to je takođe razlog zašto smo se vratili ovde”, izjavio je Hamilton.
Prvo mesto u generalnom plasmanu vozača drži Ferstapen sa 255 bodova, dok je njegov timski kolega Serhio Peres osvojio 156.
Naredna trka u šampionatu F1 biće vožena 23. jula za Veliku nagradu Mađarske na stazi Hungaroring, prenosi Tanjug.

Na prelazu Gradina, na izlazu iz Srbije, čeka se četiri sata
Prema informacijama uprave granične policije u 17.15 časova, putnička vozila čekaju četiri sata na graničnom prelazu Gradina, na izlazu iz Srbije a na Preševu, na izlazu iz zemlje, putnička vozila i autobusi š zadržavaju 35 minuta, navode iz Auto-moto saveza Srbije (AMSS).
Teretna vozila najduže čekaju na Batrovcima, na izlazu iz Srbije i to dva sata dok se na prelazu Horgoš i Šid, na izlazu iz Srbije, zadržavaju 90 minuta.
Na ostalim graničnim prelazima nema dužih zadržavanja za sve kategorije vozila, prenose iz AMSS-a.

Tesla i Karađorđevići
Dr Oliver Subotić*
Dok sam iščitavao primarne izvore za potrebe pisanja knjige „Tesla: Duhovni lik”, imao sam prilike da se lično uverim u ono što su gotovo svi Teslini biografi u manjoj ili većoj meri uočili u njegovoj ličnosti, a to su izrazite „oscilacije” (neretko i protivrečnosti) u raznim temama. Ipak, primetio sam da postoji nekoliko tema u kojima, slikovito rečeno, ne postoje „sinusoide” i izražene „amplitude”, već isključivo „linearna funkcija”. Jedna od tih retkih tema gde Tesla pokazuje jasnu konstantu u stavovima je odnos prema srpstvu, Kraljevini Jugoslaviji i Kraljevskom domu Karađorđevića.
Nikola Tesla je tokom američkog perioda svog života postao izrazit kosmopolita, ostavši istovremeno srpski patriota. Tokom američkog perioda se formirao i kao ubeđeni srpsko-jugoslovenski monarhista, te je poput većine srpskih intelektualaca tog vremena vatreno podržavao koncept Kraljevine Jugoslavije i bio veliki poštovalac kraljevske loze Karađorđević. To poštovanje se već može uočiti u dostupnim dokumentima iz perioda Prvog svetskog rata, kada on izražava divljenje podvizima srpske vojske predvođene svojim nezaboravnim voždom, kraljem Petrom Prvim Oslobodiocem. Tako, povodom inicijative jeromonaha Nikolaja Velimirovića iz 1915. godine, da zajedno sa Mihajlom Pupinom i Pajom Radosavljevićem potpiše „Vidovdanski proglas” i pozove Srbe u SAD da pomognu svojim sunarodnicima na Balkanu, Tesla iznosi stav da bi taj apel američki Srbi najpre poslušali ako bi ga potpisala dva srpska kralja: Petar Karađorđević i Nikola Petrović.
Ličnost u kraljevskoj lozi Karađorđević, koju je Tesla posebno izdvajao, bio je kralj Aleksandar, koji ga je odlikovao Ordenom Jugoslovenske krune prvog stepena 1931. godine. Kralja Aleksandra je doživljavao kao vladara koji je uspeo da napravi snažnu državu (Kraljevinu Jugoslaviju) i ujedini tri balkanska naroda (Srbe, Hrvate i Slovence). U svom posmrtnom slovu Kralju Mučeniku, objavljenom 1934. godine u „Njujork tajmsu”, Tesla ovako zbori: „Poput Vašingtona, bio je sposoban i neustrašiv general koji je oslobodio svoju zemlju od ugnjetavanja; poput Linkolna bio je mudar i patriotski vođa koji je pretrpeo mučeništvo.” Tesla je, pritom, verovao da će mučenička krv kralja Aleksandra definitivno ujediniti narode Kraljevine Jugoslavije (što se, kao što je dobro poznato, nije desilo). Sa druge strane, strahovao je za jedinstvo mlade države, zbog čega je javno podsetio sve Hrvate i Slovence na činjenicu da je njihova sloboda kupljena cenom srpske krvi u Prvom svetskom ratu. Kralj Aleksandar je za Teslu bio i ostao ličnost koja zaslužuje da bude na „pijedestalu srpskih velikana” – pišući pozdravno pismo Srbima u Geriju (Indijana, SAD) uoči Drugog svetskog rata, on za kralja Aleksandra koristi epitete „Veliki” i „Mučenik”.
Kada je reč o kralju Petru Drugom Karađorđeviću, Tesla i prema njemu pokazuje odnos dubokog poštovanja i izrazite odanosti, približan onome koji je ukazivao kralju Aleksandru. U jednom pismu iz 1938. godine upućenom inženjeru Slavku Bokšanu, Tesla kralja Petra Drugog naziva „mladim orlićem iz gnezda velikog orla”, a Srbe u SAD javno poziva da budu odani mladom monarhu, koga naziva „zenicom u oku naroda”. On kralja Petra Drugog veliča u nekoliko javnih objava u SAD želeći mu mnoga leta. Na koncu, poslednji Teslin izlazak u javnost – tačno pola godine pred smrt – bio je osmog jula 1942. godine u hotelu „Njujorker”. On tada, već prilično ugroženog zdravlja, izlazi u pratnji svog sestrića, diplomate Save Kosanovića, da pozdravi kralja Petra Drugog. Mladi kralj je u to vreme bio u poseti SAD, sa ciljem da od predsednika Ruzvelta izmoli vojnu pomoć za generala Dragoljuba Mihailovića (koga je Tesla, po rečima čuvenog američkog istraživača Lelanda Andersona, smatrao za „simbol drevne srpske borbe za krst časni i slobodu zlatnu”). „Hrvatski glas” izveštava o susretu mladog monarha i Tesle, navodeći kako je genijalni pronalazač rekao da mu je kralj svojom posetom učinio najveću čast i da će mu to biti „najmilija uspomena”. Svoj uvodni govor kralju Petru Drugom Tesla je završio rečima: „Veličanstvo, Bog Vas blagoslovio!”. Prema Kraljevim memoarima, obojica su tokom rastanka plakala, a Tesla ga je otpratio podsećanjem na zaveštanje kralja Aleksandra: da čuva jedinstvo naroda Kraljevine.
Važno je ovom prilikom istaći da je Tesli bila apsolutna strana bilo kakva ideja Jugoslavije bez srpske krune na njenom čelu – ostao je odan kralju Petru Drugom Karađorđeviću i pored stalnih ubeđivanja okoline da pređe na stranu Tita i njegovih komunista, koji su se od samog početka rata spremali za revolucionarni prevrat i nasilno preuzimanje vlasti. O čvrstom Teslinom stavu prilično argumentovano piše Margaret Čejni, pozivajući se na hrvatskog profesora Bogdana Radicu, diplomatu Kraljevine Jugoslavije u SAD, koji je tokom rata prešao na Titovu stranu. Iz njene studije saznajemo da je Sava Kosanović bezuspešno pokušavao da privoli svog genijalnog ujaka da se od kralja okrene ka Titu. O svemu navedenom u svojim memoarima svedoči i Konstantin Fotić, ambasador Kraljevine Jugoslavije u SAD, koji navodi da je svaki pokušaj da se od Nikole Tesle izvuče bilo kakva poruka protiv Kralja Petra Drugog bila bezuspešna. Teslina odanost srpskoj kruni bila je do kraja života održana besprekorno.
Da li bi Tesla, da je danas među nama, od „linearne funkcije” skrenuo kao „sinusoidi” u navedenim temama? To je već domen pretpostavki. A ono što možemo pretpostaviti jeste da bi zbog gorkog iskustva Jasenovca, Jadovna i, na kraju, „Oluje” imao krajnje rezervisan stav prema nekoj novoj jugoslovenskoj ideji. Možemo slobodno pretpostaviti i to da bi se i danas zalagao za što bolje odnose Srba sa Hrvatima i Slovencima, koje je smatrao bratskim narodima. A ako ćemo suditi po ogromnom poštovanju koje je decenijama ukazivao Karađorđevićima – kao i ništa manjem poštovanju koje oni do dan danas ukazuju njemu – verovatno bi u naše vreme bio i počasni član Krunskog saveta.
*Osnivač Zadužbine „Petar Mandić”, dobročine ustanove koja neguje uspomenu na Tesline pretke

Rustem Mustafa svedoči na suđenju Tačiju
Suđenje Hašimu Tačiju i njegovim saučesnicima optuženima za ratne zločine na KiM nastavlja se sutra, a kako saznaju mediji u Prištini, sudsko veće saslušaće Rustema Mustafu, bivšeg komandanta oslobodilačke vojske Kosova (OVK) u Operativnoj zoni Lap, inače poznatog kriminalca i osuđivanog ratnog zločinca. Mustafa je jedan od retkih pripadnika OVK i jedini komandant te terorističke jedinice koji su u Prištini osuđeni za ratne zločine na KiM. On je potvrdio da je dobio poziv od Specijalizovanog tužilaštva u Hagu da se iduće sedmice pojavi kao svedok.
Mustafa će, kako se očekuje, svedočiti o funkcionisanju OVK, a u izjavama za medije kazao je da namerava da „brani istinu o ratu OVK”.
Rustem Mustafa poznat je kao komandant Remi, a tokom rata 1998–1999. bio je komandant regionalne zone Lap i član takozvane lapske grupe OVK. Posle rata, postao je poslanik i potpredsednik Demokratske partije Kosova. Uhapšen je u avgustu 2002. i izveden pred Okružni sud u Prištini u kojem su sudile međunarodne sudije Unmika. Osuđen je prvostepeno na 17 godina zatvora jer je utvrđeno da je sa još trojicom pripadnika OVK ubio petoro nelojalnih kosovskih Albanaca. Vrhovni sud Kosova preinačio je presudu 2005. i naložio novo suđenje pa je 2013. osuđen na četiri godine zatvora.
Bio je optužen da je zajedno sa drugim pripadnicima OVK držao zarobljenike u nehumanim uslovima, uskraćujući im adekvatnu zdravstvenu negu, hranu i vodu. Zatočenici su podvrgavani stalnom premlaćivanju, mučenju i pretnjama smrću od avgusta 1998. do juna 1999. godine.
Sumnja se da je tokom rata na KiM učestvovao u teškim zločinima nad Srbima kao i da je u zoni Lap osnivao logore u kojima su civili saslušavani, zlostavljani i ubijani. Grupe pod kontrolom Mustafe, prema podacima dostupnim medijima, posle rata proterivale su preostale Srbe i preprodavale napuštene stanove i drugu imovinu. Mustafa je pored terorističke grupe BIA formirao i „Skiftere” i „Crvenu ruku”, čiji su pripadnici progonili, kidnapovali i ubijali Srbe na području Prištine i Podujeva.
Prema podacima srpskih bezbednosnih službi, Mustafa je još od osamdesetih godina prošlog veka privođen zbog trgovine narkoticima, krijumčarenja oružja, ucena, napada na policiju i drugih teških krivičnih dela. Američke obaveštajne službe smatraju ga jednom od osoba od kojih preti opasnost po mir na Balkanu.
Prema obaveštajnim podacima, Mustafa u svojim kriminalnim aktivnostima, pre svega u trgovini drogom, sarađuje sa Ramušom Haradinajem, dok je do 2015, kada je pravosnažno osuđen, bio poslanik i potpredsednik stranke Hašima Tačija.
Rustem Mustafa jedan je od prvih pripadnika OVK koje je još krajem 2018. u predistražnom postupku saslušalo tužilaštvo u Hagu, pa se tada nagađalo da će on biti i jedan od prvih čije će se ime naći na nekoj od optužnica. Iako je Mustafa zbog svoje pozicije u komandi OVK pominjan odmah uz Tačija, Kadrija Veselija, Adema Čekua, Fatmira Limaja i ostalih, haški tužilac će ga saslušati kao svedoka, a ne kao okrivljenog.

Kaciga glavu čuva
Biciklisti su često prinuđeni da se kreću kolovozom gde ih vozači motornih vozila tretiraju kao „ometače”, a ne kao sastavni deo saobraćajnog sistema
Na teritoriji Srbije od početka godine poginule su 23 bicikliste, a povređeno je više od 400. MUP Srbije skrenuo je pažnju da su oni najugroženija kategorija učesnika u saobraćaju.
„Apelujemo na vozače putničkih i teretnih vozila i autobusa da posebnu pažnju usmere na bicikliste, kako bi sačuvali njihovu bezbednost. Sa druge strane, apelujemo i na bicikliste da upotrebnom svetala i reflektujućih elemenata učine sebe vidljivijim, a samim tim i bezbednijim u saobraćaju”, saopšteno je iz MUP-a i objavljen apel i na društvenim mrežama.
Ključni problem, kada je reč o bezbednosti biciklista u saobraćaju, jeste njihova ranjivost, jer i pri relativno malim brzinama često zadobijaju teške povrede, uglavnom zbog toga što im je jedina zaštita njihova odeća, ukazali su stručnjaci Agencije za bezbednost saobraćaja (ABS).
Važnu ulogu ima i brzina vozila koja učestvuju u sudaru sa biciklistima, naročito kada je reč o težim posledicama. Biciklisti su često slabo uočljivi za druge učesnike u saobraćaju, pre svega jer su dimenzije vozila manje u poređenju sa automobilima, autobusima ili teretnim vozilima.
To je poseban problem u noćnim uslovima vidljivosti, pogotovo u slučajevima kada bicikl nije opremljen odgovarajućim svetlima, a to su belo na prednjoj i crveno svetlo na zadnjoj strani bicikla, kao i ako vozač i putnik na biciklu ne nose svetlu odeću.
Stručnjaci naglašavaju i činjenicu da biciklisti različite starosne dobi i pola imaju različite psihofizičke sposobnosti. Deca uglavnom nemaju dovoljno iskustva i znanja, a stariji imaju smanjenu moć zapažanja, smanjene fizičke sposobnosti i pokretljivost.
Bezbednost dvotočkaša u velikoj meri zavisi i od saobraćajnog okruženja, koje je najčešće dizajnirano i prilagođeno za kretanje motornih vozila i nije predviđeno za bicikliste.
„Oni su često prinuđeni da se kreću kolovozom gde ih vozači motornih vozila tretiraju kao ’ometače’ saobraćaja, a ne kao sastavni deo saobraćajnog sistema, pri čemu često i sami ne poštuju pravila – ne postupaju u skladu sa signalizacijom, zabranom korišćenja mobilnih telefona, audio i video uređaja, upotrebom svetala na biciklu. Saobraćajne nesreće sa učešćem biciklista, zbog njihove velike ranjivosti, češće za posledicu imaju poginule osobe, nego što je to slučaj kod udesa sa učešćem samo motornih vozila sa zatvorenom karoserijom”, navodi se u rezultatima istraživanja ABS-a.
Kada se uporedo posmatraju podaci o nastradalim biciklistima i nastradalim vozačima i putnicima u automobilima, dolazi se do podataka da biciklisti kada učestvuju u saobraćajnoj nesreći imaju skoro šest puta veći rizik da smrtno stradaju nego što je to slučaj sa putnicima i vozačima u automobilima.
U proseku, godišnje u udesima u Srbiji pogine oko 50 i bude povređeno oko 1.486 biciklista. Svaka jedanaesta poginula i svaka četrnaesta povređena osoba u saobraćajnim nesrećama je – biciklista. Oni čine oko devet odsto od ukupnog broja poginulih i oko sedam procenata od svih povređenih osoba u udesima, pokazuju podaci ABS-a.
Saobraćajne nesreće sa učešćem biciklista se najčešće događaju u leto i jesen, odnosno u periodu godine od jula do oktobra, a najviše u avgustu.
Stručnjaci savetuju biciklistima da imaju zakopčanu zaštitnu kacigu, koja će im spasiti život u slučaju pada sa bicikla i sprečiti povrede glave.
„Koristite štitnike za kolena i laktove kako biste ublažili udarce od pada. Nosite odgovarajuće cipele i proverite da li su pertle pravilno vezane. Obucite adekvatnu odeću – pantalone sa užim nogavicama, majice i jakne koje su uz telo, kako ne bi došlo do zakačinjanja delova garderobe o pedale i druge delove bicikla”, savetuju iz ABS-a.
Bicikl treba da bude ispravan, ručice na upravljaču čvrste i pravilno podešene, a sedište na odgovarajućoj visini – tako da stopala obe noge budu u stanju da dodirnu zemlju. Kočnice moraju da budu ispravne, a pneumatici na točkovima napumpani pod odgovarajućim pritiskom.
Belo svetlo na prednjoj i crveno na zadnjoj strani bicikla moraju biti ispravni i postavljeni na odgovarajuće položaje. Zvonce ili sirena takođe moraju biti ispravni.
„Kada prelazite preko kolovoza, trudite se da se ponašate kao da ste pešak. Pogledajte pažljivo levo, desno, levo. Kada procenite da je bezbedno započnite prelazak, gurajući bicikl pored sebe. Koristite ručne signale da upozorite druge učesnike u saobraćaju ili im date obaveštenje o skretanju i promeni položaja na kolovozu”, savetuju stručnjaci.
U noćnim uslovima i kada je smanjena vidljivost, osim što bicikl mora da bude osvetljen, biciklista treba da ima svetlu i odeću sa retroreflektujućim materijalima. Ako voze bicikl kolovozom, treba da se kreću u širini od najviše jedan metar od desne ivice kolovoza, ali ne uz sam ivičnjak.

Tužilaštvo: nije bilo izborne krađe
Iz Republičkog javnog tužilaštva juče je saopšteno da krađom listića sa biračkog mesta broj 57 u Pančevu na koju je javnosti ukazala Srpska napredna stranka, nije promenjena izborna volja građana. Portparol tužilaštva Tomo Zorić rekao je da niko nije prekrajao izbornu volju građana, nego da su listići ukradeni pošto su svi članovi biračkog odbora, uključujući i one iz SNS-a, potpisali zapisnik bez primedaba posle brojanja glasova. 
– Zapisnik o rezultatima glasanja sa biračkog mesta u Pančevu predat je Republičkoj izbornoj komisiji bez ikakvih izmena – kazao je Zorić i objasnio da je reč o krivičnom delu oduzimanja dokumenata o glasanju. Viša tužiteljka u Pančevu Gordana Čolić dodala je da je za to delo zaprećena kazna do tri godine zatvora. 
– Nesumnjivo je utvrđeno da nije bilo falsifikovanja zapisnika o rezultatima glasanja koji su potpisali predstavnici svih stranaka, što je potvrđeno veštačenjem. To ukazuje da je došlo do oduzimanja glasačkih listića posle izbornog procesa i sada policija po nalogu tužilaštva radi na utvrđivanju identiteta osoba koje su oduzele listiće ili eventualno omogućile oduzimanje listića – rekao je Zorić. 
Predstavnici tužilaštva nisu odgovorili kako je vreća sa izbornim materijalom ukradena, niti koliko su blizu otkrivanju odgovornih. 
Zorić je kazao da je potrebno razlikovati dve pravne situacije – izbornu krađu, odnosno prekrajanje izbornog rezultata od oduzimanja arhivske građe, odnosno glasačkih listića koji su prebrojani, što su i predstavnici svih stranaka zapisnički konstatovali. 
On je dodao da „tužilaštvo i policija brzo rade”, da će javnosti saopštiti rezultate postupka i da će svi odgovorni za krađu listića biti procesuirani. 
Zorić je naveo da od ukupno 16.782 vreće u RIK nije stiglo još oko 20, među kojima je i vreća sa biračkog mesta broj 57 u Osnovnoj školi „Sveti Sava” u Pančevu. U istrazi je utvrđeno da je među listićima koji su predati policiji bilo 1.057 listića za predsedničke izbore, a 1.052 za izbor poslanika Skupštine Srbije. 
Na tom biračkom mestu predsednica biračkog odbora je iz Srpske radikalne stranke, saznaje „Politika“.
„Nacionalni kriminalistički centar veštačenjem je utvrdio da su listići koje su čelnici SNS-a pokazali javnosti – originalni.”
On je podsetio da su čelnici SNS-a Tomislav Nikolić i Aleksandar Vučić tvrdili da je nađeno oko 3.000 listića, a da su policiji predali 2.109. Nikolić je rekao da su listići nađeni u kontejneru dok je Vučić u policiji izjavio da je izborni materijal dostavljen ispred prostorija stranke. 
Zorić je naveo da je policija obavila razgovore sa više od 10 članova biračkog odbora sa biračkog mesta u Pančevu i sa dva člana Gradske izborne komisije Pančeva, koji su bili zaduženi za primopredaju izbornog materijala RIK-u. 
Ministar policije Ivica Dačić rekao je juče da je u toku istraga povodom tvrdnji funkcionera SNS-a o izbornoj krađi, kako bi se utvrdilo da li je reč o organizovanoj akciji za nameštanje izbora na određenim biračkim mestima ili o propustima u izbornom procesu. 
Dačić je naveo da je u okviru te istrage saslušano više desetina ljudi, „koji su učestvovali u izbornom lancu” i da će policija informacije do kojih dođe u istrazi proslediti tužilaštvu.
Ministar policije je podsetio da je MUP dobio nalog za prikupljanje obaveštenja od građana i da će taj posao završiti. 
– Imajući u vidu da su, kako su rekli u Srpskoj naprednoj stranci, u tome učestvovale brojne stranke, saslušani su predstavnici svih stranaka s obzirom na to da su imali svoje predstavnike na biračkim mestima. Gde god bude bilo primedaba i potrebe da se policija uključi to će biti urađeno – rekao je Dačić novinarima. 
Ministar je naglasio da nije bilo privilegovanih, niti zaštićenih, odnosno da svi koji su učestvovali u tom procesu moraju da daju izjave kako bi se tačno utvrdilo da li je i gde bilo neke greške. 
Dačić je, podsetivši da su socijalisti pre 2000. godine bili optuživani za izborne krađe, rekao: 
– Sigurno je da nikome od nas ne pada na pamet da učestvuje u bilo čemu ovakvom. Važno je da izbori budu regularni, da izborni rezultati budu prihvaćeni, jer je to osnova stabilnosti društva zbog čega pozdravljam odluku Tomislava Nikolića da nastavi izborni proces. 
Prema Dačićevom mišljenju, važno je da se politički problemi rešavaju na politički način, odnosno političkim sredstvima, a sve ostalo je stvar političke borbe. 
On je posebno naglasio da se kao lider jedne od stranaka ne meša u istragu, te da je policiji dao odrešene ruke da, u skladu sa zakonom, prikupi sva obaveštenja i da ih dostavi tužilaštvu.
M. Derikonjić
-----------------------------------------

DS: izbor Nikolića opasnost po mir u Srbiji
Demokratska stranka (DS) osudila je juče najavu predsedničkog kandidata koalicije Pokrenimo Srbiju Tomislava Nikolića da su naprednjaci „spremni da fizički brane svaki glas”, uz ocenu da se obistinilo ono na šta su sve vreme upozoravali, da je „politika Nikolića nepredvidiva, a njegov izbor predstavlja opasnost za stabilnost i mir u Srbiji”. „Za Nikolića više nemaju značaja ni institucije, ni tužilaštvo, ni slobodni izbori, samo batina i nasilje kojima misli da pobedi, jer građani ne žele da glasaju za njega”, navedeno je u saopštenju DS-a, koje prenosi Tanjug. Iz DS-a su naveli da su obmane Nikolića raskrinkane, da je potvrđeno da se ne može govoriti ni o kakvoj izbornoj krađi nego o izbornom porazu za koji lider SNS-a obmanama i nasiljem traži izgovor. „Zato Nikolić vređa i omalovažava institucije, jer on zapravo ne veruje u demokratski poredak nego u haos. Malo je trebalo da se naprednjaci vrate u svoje radikalsko ponašanje, da izađu sa repertoarom pretnji i uvreda, sve sa ciljem da uplaše građane da ne izađu na izbore, a da oni svoj poraz nizom incidenata opovrgnu”, piše u saopštenju.

Dačić: U toku istraga povom navoda SNS
STARA PAZOVA – Ministar policije Ivica Dačić izjavio je danas da je u toku istraga povodom tvrdnji funkcionera SNS o izbornoj krađi, kako bi se utvrdilo da li je reč o organizovanoj akciji za nameštanje izbora na određenim biračkim mestima ili o propustima u izbornom procesu.
Dačić je naveo da je u okviru te istrage saslušano više desetina ljudi, „koji su učestvovali u izbornom lancu”, i da će policija saznanja do kojih dođe u istrazi proslediti Tužilaštvu, koje će reći da li postoje elementi prekršaja ili krvičnog dela.
Ministar policije je podsetio da je MUP dobio nalog za prikupljanje obaveštenja od građana i taj posao će završiti i sve dobijene informacije proslediti tužilaštvu.
„Imajući u vidu da su, kako su rekli u Srpskoj naprednoj stranci, u tome učestvovale brojne stranke, predstavnici svih stranaka su saslušani s obzirom da su imali svoje predstavnike na biračkim mestima”, rekao je ministar.
„Gde god bude bilo primedbi i potrebe da se policija uključi, pratićemo to najozbiljnije i naši službenici će obavljati svoj posao”, rekao je Dačić novinarima.
Ministar je posebno naglasio da nije bilo privilegovanih, niti zaštićenih, odnosno da svi koji su učestvovali u tom procesu moraju da daju izjave kako bi se tačno utvrdilo da li je i gde bilo neke greške.
Dačić je, podsetivši da su socijalisti pre 2000. godine bili optuživani za izborne kgrađe, rekao:
„Sigurno je da nikome od nas ne pada na pamet da učestvuje u bilo čemu ovakvom”.
„Važno je da izbori budi regularni, da izborni rezultati budu prihvaćeni, jer je to osnova stabilnosti društva zbog čega pozdravljam odluku Tomislava Nikolića da nastavi izborni proces”, naglasio je Dačić.
Prema njegovom mišljenju, važno je da se politički problemi rešavaju na politički način, odnosno političkim sredstvima, a sve ostalo je stvar političke borbe.
Dačić je posebno naglasio da se kao lider jedne od stranaka ne meša u istragu, te da je policiji dao odrešene ruke da, u skladu sa zakonom, prikupi sva obaveštenja i da ih dostavi Tužilaštvu.
-----------------------------------------
Dačić: Da predsednički izbori proteknu u miru
BEOGRAD– Predsednik Socijalističke partije Srbije Ivica Dačić izjavio je danas da je najvažnije da drugi krug predsedničkih izbora protekne u miru i da se potom pristupi konstituisanju organa vlasti u skladu sa izbornom voljom građana.
On je pozdravio odluku predsedničkog kandidata Srpske napredne stranka Tomislava Nikolića da učestvuje u drugom krugu predsedničkih izbora, istakavši da je vreme „da stavimo tačku na izbore i da se okrenemo Srbiji”.
Dačić, koji je ministar unutrašnjih poslova, ponovio je da je policija po nalogu tužilaštva sprovodi istragu povodom tvrdnji SNS da je na izborima došlo do krađe glasova.
On je istovremeno ukazao i na ličnu odgovornost svakog od učesnika u izbornom procesu, istakavši da „nije pristalica nikakve izborne krađe, ali ni haosa koji može da nanese štetu Srbiji”.
„Sve treba da se vrati u normalni politički proces... razumem i potrebe kampanje i motivacije biračkog tela koje je radila SNS, ali treba voditi računa da se kampanja ne pretvori u haos”, rekao je Dačić.
On smatra i da do organizovane izaborne krađe na „đuđevdanskim izborima” nije došlo, ali da je moguće da je bilo određenih nepravilnosti.

SDA ljuti partnere
Od našeg dopisnika
Sarajevo – Lideri šest vladajućih političkih stranaka u BiH sastaće se sutra u Mostaru i pokušati usaglasiti stavove oko konačnog rešenja za sprovođenje presude suda u Strazburu u predmetu „Sejdić–Finci”. Generalni sekretar Saveta Evrope Torbjorn Jagland, koji je nedavno boravio u BiH, ocenio je da nastavak razgovora o presudi, o čemu je „šestorka” prošlog meseca razgovarala i u Banjaluci, ima ključni značaj.
Jagland je upozorio predstavnike vlasti u BiH da bi „jasno artikulisan” predlog za izvršenje presude trebalo proslediti parlamentu BiH i Savetu Evrope pre početka narednog meseca, odnosno održavanja sastanka u Strazburu.
Generalni sekretar Saveta Evrope naglasio je da nesprovođenje presude, koja eliminiše diskriminatorske ustavne odredbe, potvrđuje da BiH ne ispunjava uslove na evropskom putu i dovodi se u opasnost da joj međunarodna zajednica ne prizna rezultate opštih izbora 2014. godine ako oni budu sprovođeni po važećem Ustavu BiH.
Predsednik HDZ-a BiH Dragan Čović, koji će sutra biti domaćin „šestorki”, izjavio je da će na sastanku zatražiti od čelnika Stranke demokratske akcije (SDA) Sulejmana Tihića da objasni kako je došlo do toga da njegova stranka prekrši „banjalučki dogovor” i glasa protiv budžeta BiH za ovu godinu.
„Ako ste deo vlasti, onda je logično, ne samo da podržavate dogovoreno nego da stvarate ambijent da se takva aktivnost sprovede, a ne da budete protiv nje. Tako da će se to morati raščistiti, hoćemo li sutra isto ovako raditi oko bilo kojeg drugog posla koji nas čeka”, rekao je Čović.
Neočekivano ponašanje poslanika SDA u parlamentu BiH i njihovo odlučno „ne” budžetu u prvom čitanju Čović je ocenio kao „pokušaj za političko pozicioniranje na narednim izborima”.
Osim što je prekršila dogovor o budžetu, SDA insistira i na izuzimanju Srebrenice iz Izbornog zakona BiH i najavljuje bojkotovanje narednih lokalnih izbora, te se protivi zatvaranju međunarodne supervizije u distriktu Brčko, bez obzira na to što su za to ispunjeni svi uslovi.
Predsednik Republike Srpske Milorad Dodik smatra da SDA, zbog kalkulantske politike koju vodi, „treba izbaciti” iz Saveta ministara BiH.
„Kalkulantska politika SDA usmerena je, pre svega, na temu Srebrenice”, rekao je Dodik, ponovo naglašavajući da će izbori u ovoj lokalnoj zajednici „biti održani po propisima koji važe i za druge opštine u RS”.
Analitičar Međunarodne krizne grupe za Balkan Srećko Latal upozorava da su međunarodni zvaničnici postali svesni činjenice da pojedine bošnjačke stranke koriste Srebrenicu za međusobno političko razračunavanje.
Da SDA ne razmišlja o korigovanju svojih stavova ni po cenu izbacivanja iz vlasti može se to zaključiti iz saopštenja koje je pre nekoliko dana uputila javnosti.
„Principijelno i dosledno branićemo svoje stavove, zarad nekoliko ministarskih fotelja nećemo podržati one koji rade protiv interesa BiH”, poručuju iz SDA.
Dušanka Stanišić

Majski sneg iznenadio Balkan
BEOGRAD – Posle majskog leta, ceo balkanski region je tokom vikenda ušao u majsku jesen.
U nekoliko gradova na severu Crne Gore danas pada sneg, a temperatura u celoj zemlji je u proseku niža za skoro 20 stepeni u odnosu na prethodne dane.
Sneg je zabeleo na Žabljaku, dok u Pljevljima i Bijelom Polju pada sneg praćen kišom. Jaka susnežica je i u ostalim mestima na severu Crne Gore, gde temperature jedva prelaze nula stepeni Celzijusovih.
I u više gradova Bosne i Hercegovine sinoć i jutros pada sneg. Sarajevo je osvanulo pod snegom, a temperatura do 25 stepeni zabeležena je jedino u Trebinju.
Visina snega u Sarajevu jutros je iznosila 39 centimetara, saobraćaj je otežan.
U Republici Srpskoj sneg je izazvao kvarove na dalekovodima, a na području opštine Sokolac i Han Pijesak više sela je ostalo bez struje. Na području opštine Sokolac u kvaru su četiri dalekovoda, dok struje nema na više od 50 trafostanica.
Sneg je padao na planini Vlašić, a temperatura se spustila na dva stepena, dok je na Bjelašnici, a prema podacima Federalnog hidrometeorološkog zavoda, izmereno minus dva stepena.
Sneg je padao i u Tesliću, Mrkonjić Gradu, Ribniku, Bosanskom Petrovcu i Skender Vakufu, preneli su sarajevski smediji.
Gotovo u svim gradovima u BiH pada kiša, a tako će biti i narednih dana s tim što se očekuje postepeno slabljenje padavina i dnevna temperatura od 4 do 10.
Sneg koji je tokom vikenda u Hrvatskoj padao na području Like i Gorkog kotara iznenadio je domaće stanovništvo, ali još više turiste koji su krenuli na jadransku obalu.
Sneg je zabeleo u tim planinskim područjima i na vrhovima višim od 700 metara, a na najvišem vrhu Zavižan na Velebitu izmereno je minus četiri stepena, uz tri santimetra snega.
Loše vreme i orkanska bura uzrokuje probleme, a prema podacima Državnog hidrometeorološkog zavoda (DHMZ), na većem delu Jadrana, a naročito na severnom i srednjem delu uključujuči i unutrašnjost Dalmacije i mestimice Gorski kotar i Liku duva jaka bura, s olujnim, mestimično i orkanskim udarima i do 120 kilometara na sat.
Iz DZMH su dali podatak da je sneg u Gorskom kotaru jedne godine pao i 30. maja.
Snažno nevreme noćas je zahvatilo Pulu, ali nadležne službe nemaju informacije o značajnijoj šteti. Oblačno i hladno i u Sloveniji, samo će na zapadu zemlje biti sunčano, dok se jutarnja kiša očekuje u istočnim i jugoistočnim delovima zemlje. Jutarnje temperature između četiri i deset stepeni, a dnevne do 15 stepeni. U Srbiji od jutros u većini mesta pada kiša, a temperature su se kretale od jedan do 10 stepeni. Hladno vreme zadržaće se i narednih dana.

Kisela inflacija
Ako bi se sudilo samo po stopi aprilske inflacije od 2,7 odsto Srbija je stala uz rame sa Nemačkom, u kojoj je 0,1 procenat niža. Konačno smo postali deo civilizovane porodice evropskih zemalja u kojima rast cena nije stvar viših sila ili loše sudbine, već smišljene ekonomske politike. Ali, gle čuda, tom podatku gotovo se niko ne raduje.
Čak ni sam guverner kome je u opisu radnog mesta upravo vođenje računa o kretanju cena. Dobar antiinflacioni rezultat ne spominju čak ni kandidati u aktuelnoj predsedničkoj predizbornoj trci. Šta se, zapravo, događa?
Stopa inflacije u svakoj ekonomiji najbolje je ogledalo svega onog što se u njoj dešava. Sa ovih 2,7 odsto svi bi trebalo da se valjamo od sreće. Postigli smo, konačno, stabilnost jednog od najvažnijih pokazatelja makroekonomske politike – cene su pod kontrolom. Ali tu, ipak, nešto ne stoji kako valja. Otuda, valjda, i kiselo raspoloženje.
Ne treba mnogo truda i znanja da bi se doznalo šta nam sreću kvari. Nisku stopu inflacije ne prate, nažalost, ostali parametri – padaju industrijska proizvodnja, a s njom i ukupan privredni rast, kurs raste, opada tražnja, a s njom trgovina na malo i veliko, sve je veći broj nezaposlenih, građevinarstvo u nikada većim mukama… Relativno povoljan tempo izvoza održava se na kukuruzu i sirovinama.
Odista – da li se treba radovati ovako niskoj stopi inflacije? Da li je trenutak da se nešto promeni u makroekonomskoj i monetarnoj politici? Jedan od odgovora delimično se nalazi i u trenutnoj stopi referentne kamatne stope koju je NBS minule nedelje zadržala na visokih 9,5 procenata. Visokih u odnosu na stopu inflacije, razume se.
Kako pomiriti te neravnoteže, koje su, bez svake sumnje, mnogo dublje nego što se to da naslutiti njihovim pukim poređenjem?
Najveća naučna svetska ekonomska imena smatraju da je došao trenutak da se od štednje i mnogih ograničenja krene u razvoj, investicije, jačanje potrošnje, jer ona jedino može da podstakne malaksalu privredu.
Da li Srbija može da primeni taj recept? Tim pre što i MMF siromašnim zemljama, pa i nama, preporučuje malo „opušteniju” novčanu i antiinflacionu politiku?
Mrka kapa, jer smo u deficitima i dugovima do guše. A i koga bi to trebalo podsticati i pomagati kada privreda nije u stanju da vrati svaki četvrti uzeti kredit. Nekima ni džabe date pare ne mogu da pomognu da stanu na noge.
Sve su ovo veoma bolna i otvorena pitanja za novu političku garnituru. Start nije rđav – inflacija je ukroćena, ali šta dalje. Valja nam raditi, zarađivati i živeti, a za stvaranje takvog ambijenta potrebno je mnogo više od pukih predizbornih obećanja.

Drugarice iz klupe osvojile 17 diploma
Užice – U užičku Prvu osnovnu školu „Kralj Petar Drugi“, u ovoj školskoj godini stiglo je čak 17 diploma sa takmičenja. Postigle su to dve drugarice iz iste klupe, Sofija Bojović i Marija Dimitrijević iz VI2. Gde god su se nadmetale, od školskog do državnog nivoa, iz raznih predmeta su dobijale priznanja.
Podelile su prvo mesto na republičkom takmičenju iz fizike, održanom nedavno u Trsteniku, a tu je i niz diploma osvojenih na okružnom i opštinskom takmičenju. Sofija ih je stekla devet: prva na republičkom i okružnom te treća na opštinskom iz fizike, prva na okružnom i opštinskom iz informatike, prva na opštinskom iz biologije, prva na opštinskom i treća na okružnom iz srpskog jezika, druga na opštinskom takmičenju iz matematike.
Marija je osvojila osam diploma: iz fizike ima prva mesta na republičkom, okružnom i opštinskom takmičenju, iz biologije prvo na opštinskom i drugo na okružnom, iz matematike prvo na opštinskom i treće na okružnom, a iz srpskog drugo na opštinskom.
Uz to, imaju sve petice iz svih predmeta. Najbolje su drugarice, sede u istoj klupi i dopunjavaju se kad zatreba. Žive blizu u delu grada zvanom Terazije, pa se i posle škole posećuju.
Kako sve ovo Sofija i Marija uspevaju, pitanje se samo nametnulo. Pre svega, redovno uče i vežbaju, sve precizno planiraju. Dnevno uče oko tri sata, i to najpre gradivo koje su tog dana uz razumevanje pažljivo slušale u školi. Nemaju recept za uspeh na takmičenjima, jedino što nekad uporno vežbaju zadatke sa ranijih takmičenja, nekad lakše, nekad teške, govore za „Politiku“ Sofija i Marija. Još nisu odlučile da li će po osnovnoj da uče gimnaziju ili srednju medicinsku školu.
Njihovi drugovi i drugarice iz razreda, ponosni na Sofiju i Mariju, uglas govore da je odeljenje VI2 po uspehu najbolje u školi. Od 24 đaka 16 je odličnih, od toga osam sa svim peticama. Pomenite i nas u novinama, viču Marica Kuzeljević, Sofija Obradović, Katarina Bralović, Sara Bošković, Biljana Kremić, Dalibor Simić i drugi iz razreda, dok najuporniji od njih Miljan Barić dodaje: – Ove dve naše drugarice mnogo znaju, a tu smo i mi da prepišemo od njih kad zatreba.
I nastavnici škole, posebno razredni starešina Jelena Maksimović, ponosni su na Sofijine i Marijine uspehe. Rečju, 17 diploma za dve učenice u jednoj školskoj godini ponos je i za takvu školu kao što je užička Prva osnovna, iz čijih klupa su u svet krenule mnoge kasnije znamenite ličnosti.
B. Pejović

Privrednici iz Italije u Šumadiji
Kragujevac – Dolazak „Fijata“ u „Zastavu“ nije samo preporodio tu fabriku, koja će se sa novim modelom automobila „500 L“ uskoro ponovo pojaviti na svetskom tržištu, već je širom otvorio vrata i za mnoge druge investitore iz Italije, koji u sve većem broju, i to na teritoriji cele Šumadije, traže mogućnost za kooperaciju sa našim preduzećima ili, pak, pogodne lokacije za gradnju svojih pogona.
Ove srede u Kragujevac dolaze predstavnici čak sedam kompanija iz pokrajine Abruco, čije je administrativno sedište u gradu L'Akvila, a o ozbiljnosti ove posete ponajbolje govori to što će delegaciju italijanskih privrednika predvoditi visoki državni činovnik, direktor odeljka za razvoj Ministarstva ekonomije, dr Vićenco Donato. U društvu Donata biće zamenik predsednika Državne razvojne agencije pokrajine Abruco, Leandro Verculi, kao i potpredsednik regije, dr Alfredo Kastiljone.
Goste iz Italije primiće gradski zvaničnici, ali i rukovodstvo Grupe „Zastava vozila“, privrednog društva u okviru kojeg danas radi čak 11 firmi koje su bile u sastavu nekada jedinstvenog sistema, a koje u ovom trenutku zapošljavaju 1.833 radnika, gotovo duplo više nego nova fabrika „Fijat automobili Srbija“, formirana 29. septembra 2008. godine.
Privredna delegacija iz Italije biće gost i našeg Ministarstva ekonomije, a prema rečima direktora Grupe „Zastava vozila“, Dragana Srejovića, cilj ove posete je uspostavljanje novih ekonomskih odnosa Šumadije i pokrajine Abruco.
– Pošto je „Fijat“ preuzeo kragujevačku fabriku automobila, u Grupi „Zastava vozila“, pod čijim su okriljem svojevremeno radila sva „Zastavina“ preduzeća, ostalo je dosta firmi koje sada traže svoje mesto na tržištu. Iako i dalje pripadaju društvenom sektoru, sva ova preduzeća moraju normalno da rade i po mogućstvu se razvijaju, pre svega zbog oko dve hiljade radnika koji su i dalje na državnom budžetu. Zato je nama cilj da svim tim firmama pronađemo strateškog partnera ili bar sklopimo poslovne ugovore, koji će ih održati u životu, a po mogućstvu obezbediti i njihov tehnološki napredak – izjavio je Srejović u razgovoru za „Politiku“.
Abruco je središnja italijanska regija, poznata po malim i srednjim preduzećima koja gravitiraju ka ekonomskom centru u Peskari, a njihova proizvodnja je kompatibilna sa privredom Šumadije, odnosno centralne Srbije. Reč je uglavnom o proizvođačima komponenti, odnosno sklopova za različite vrste vozila, ali ima i onih koja mogu odgovoriti visokim zahtevima globalne internet-tehnologije, bez koje je danas nezamisliv razvoj autoindustrije.
O mogućnostima saradnje sa šumadijskim preduzećima u Kragujevcu će razgovarati predstavnici firmi IMM, „Prođeto logistiko”, „Kompanjija italijana Rimorki”, IAM, „Tehnomek-SUD”, „Marpres”, „Mar plastik”, a zajedno sa njima biće i prof. dr Di Lilo, predavač na odseku za mašinstvo Univerziteta u L’Akvili. Razgovorima će se, kako se očekuju, priključiti i profesori kragujevačkog Fakulteta inženjerskih nauka. 
Prvi kontakti treba da omoguće širenje zajedničkih privrednih aktivnosti na području cele Šumadije, imajući u vidu da je lokalizacija proizvođača autokomponenti jedna od ključnih stavki u realizaciji velikog posla sa „Fijatom“, čija je fabrika već privukla četiri velika investitora. „Džonson kontrol”, „Promo manjeti”, HTL i „Siđit”, podsetimo, spadaju u prvu grupu snabdevača torinske kompanije, koja danas upravlja i američkim „Krajslerom”.
Inače, u Kragujevcu se već nalaze predstavnici jedne druge italijanske regije. Reč je o pokrajini Friuli Venecija Đulija, koja je krajem 2009. godine ovde otvorila svoju stalnu kancelariju.
Brane Kartalović

Jubilej kladovske elektrane
Kladovo – Kladovska elektrana „Đerdap 1” ulazi 16. maja u petu deceniju uspešnog rada, sa više od 230 milijardi kilovata struje i započetom obnovom agregata, koji će od 2015. godine biti za desetinu jači i proizvoditi struju i naredne četiri decenije. Povodom jubileja, u našoj najvećoj hidroelektrani naglašavaju da je njenih šest agregata (toliko ih ima i rumunski deo zajedničke srpsko-rumunske elektrane) radilo besprekorno i da su oni protekle četiri decenije proizveli deset odsto više struje nego što je bilo planirano. 
Kada bude završena upravo započeta revitalizacija svih šest agregata, instalisana snaga „Đerdapa 1” biće uvećana za sto megavata, što je ravno snazi celog jednog „Zvornika” na Drini. Najveći deo poslova u obnovi naših agregata na „Đerdapu 1” završiće ruska firma „Silovije mašini” iz Sankt Peterburga, upravo isto ono preduzeće koje je isporučilo i postojeće agregate koji su izuzetno pouzdano funkcionisali minule četiri decenije. 
Direktor elektrane Ljubiša Jokić kaže da na „Đerdapu 1” nije bilo neplaniranog zastoja u proizvodnji i da je oprema ruskog proizvođača i naših podizvođača kvalitetna. Jokić podseća da je „višak” od deset odsto znatno ostvarenje. 
U hronologiji rada elektrane upisano je da je najberićetnija bila 1980. godina. Tada je pri izuzetno visokom vodostaju u toku cele godine (prosek je bio 6.883 kubika u sekundi) proizvedeno 7,215 milijardi kilovata struje. Najveća mesečna proizvodnja bila je u maju 1985. godine (729,5 miliona kilovata), a najveća dnevna proizvodnja zabeležena je 27. decembra 1982. godine (26,120 miliona kilovata). 
Bilo je i sušnih meseci i izuzetno retkih podbačaja u proizvodnji, kao što se to dogodilo minule i početkom ove godine. Prošlogodišnji plan proizvodnje ispunjen je sa samo 82 odsto zato što je minula godina imala čak devet sušnih meseci i isto toliko mesečnih podbačaja u proizvodnji. A i ova je počela zabrinjavajuće. Mali dotoci uticali su na realizaciju planova u januaru, martu i aprilu, a posebno će se po lošem učinku pamtiti februar. Dunav je tada bio okovan ledom pa je u tom mesecu proizvodnja podbacila 41 odsto. 
Ipak pamti će se „višak” od 23 milijarde kilovata u minule četiri decenije. Ravan je gotovo četvorogodišnjoj prosečnoj proizvodnji. Kao da je elektrana radila 44, a ne 40 godina.
Započeta obnova agregata trenutno ne ide planiranim tempom. Direktor Jokić kaže da to sada ne zavisi od radnika Privrednog društva „Đerdap”, niti od domaćih podizvođača radova već isključivo od ruskog proizvođača koji kasni sa isporukom opreme. Kasnilo se i sa obnovom agregata broj šest, a još više se kasni sa obnovom „četvorke”. Radnici „Đerdapa” i naših firmi „Severa”, „Goše”, „Geosonde”, „Jadrana” i „Energoprojekta”, instituta „Nikola Tesla” i „Mihajlo Pupin”, kao i zagrebačkog „Končara”, rumunske kompanije „General turbo”, nemačke „Vircburg” i italijanske „Bruno Prezeci” se drže rokova, ali isporuka iz Rusije kasni pet meseci.
Direktor Jokić kaže da se čini sve da se isporuka opreme za „četvorku” ubrza. I da se skrate rokovi isporuke opreme za preostala četiri agregata, kako bi kompletna revitalizacija „Đerdapa 1” bila završena za šest godina, kako je i planirano, tačnije do kraja 2015. godine. 
Računa se na čvrsta ugovorna obećanja ruskog proizvođača opreme, ali i na doprinos koji bi mogao imati „interventni” dogovor Srbije i Rusije. Upravo i zbog toga što se ova revitalizacija obavlja po klirinškom dugu bivšeg SSSR-a prema bivšoj SFRJ.
Stojan Todorović

Saradnja muzičkih škola Segedina i Subotice
Subotica – Mecosopran Tamara Marković 20 godina suvereno je vladala operskim scenama Evrope, od Bukurešta, preko Berlina, Beograda, Maribora, gostovala po celom svetu od Japana do Argentine, ali poslednjih meseci ona se potvrđuje u novoj vrsti iskustva. Od drugog polugodišta predaje kamernu muziku u Srednjoj muzičkoj školi u Subotici.
– Posle više od 20 godina umetničkog scenskog rada osećala sam se spremnom da počnem da se bavim muzičkom pedagogijom. Nastupala sam krajem prošle godine na novogodišnjem koncertu u Gradskoj kući, i upoznala ljude u Muzičkoj školi koji su tražili nastavnike. Već od 16. januara počela sam da radim i drago mi je što se pedagogijom bavim u Subotici, u koju sam dolazila još kao student i pevala u predstavama dok je pozorištem rukovodio Ljubiša Ristić – priča Tamara Marković za „Politiku“.
Prema njenim rečima, ovdašnja muzička škola, stara 144 godine, poznata je po izuzetnim gudačima, i ona sada predaje deci koja potiču iz čuvenih muzičkih porodica. Rad sa mladim ljudima je inspirativan i zahtevan, a zahvaljujući uključivanju škole u muzičku saradnju, učenici imaju priliku za više međunarodnih nastupa.
– Muzička škola sarađuje sa srodnom stručnom školom „Ištvan Vantuš“ iz Segedina. Direktor naše škole Ištvan Antal i segedinske Ištvan Ujvari sačinili su program pod nazivom „Čija je ovo muzika?“, koji je finansirala Evropska unija kroz IPA program prekogranične saradnje. To je jedan od retkih projekata iz oblasti umetnosti koji je dobio podršku ovog programa, i upravo zahvaljujući tome održavaju se zajednički koncerti svakog meseca – kaže Markovićeva.
Koncerti učenika dveju muzičkih škola održavaju se naizmenično u Subotici i Segedinu i tematski su uobličeni, pa je do sada predstavljena kamerna i crkvena muzika, a u planu je narodna i folklor, kao i horska muzika. Prvi koncert kamerne muzike održan je marta u Nacionalnoj galeriji u Segedinu i za to predstavljanje Tamara Marković je odabrala „Ravanicu“ od Rajka Maksimovića. Kao trio nastupili su Aleksandra Bukvić na klaviru, Dragana Nikolić, sopran i Jelena Grmača, flauta.
– Bilo je to prvi put da ovo delo izvodi neki trio. Kolege iz Mađarske su se potrudile i pre kompozicije emitovale slajd sa slikom Ravanice, i dali nekoliko istorijskih naznaka zbog čega je ona važna. Kada je potom usledila kompozicija, to je stvarno dočaralo jednu posebnu atmosferu. Nakon tog susreta „Ravanica“ je proglašena najbolje izabranim delom na ovom koncertu i bila sam veoma ponosna zbog toga – kaže naša sagovornica.
Ovi mesečni susreti učenika dveju muzičkih škola veliki su motiv i iskustvo za same učenike koji dobijaju novu priliku za nastupe i afirmaciju usred sveopšte estradizacije muzičke scene, ali i za same pedagoge.
– Već sam dogovorila odlazak na njihove časove, kod profesorice Zite Timee Šomođvari i ovi kontakti, razmena pedagoškog iskustva mnogo nam znače – kaže muzički pedagog.
Aleksandra Isakov

Vreme je najvredniji eksponat
Od našeg stalnog dopisnika
Banjaluka – Po nalogu kralja Aleksandra Karađorđevića, sadašnji Muzej Republike Srpske osnovao je 1930. godine prvi ban Vrbaske banovine, Svetislav Tisa Milosavljević. Ban Milosavljević je u Banjaluci izgradio sve što je i danas reprezentativno i što je otvorilo njene vizure kao evropskog grada, kazala je na početku razgovora za „Politiku” direktorka Muzeja RS Nada Puvačić.
Kakav je istorijski hod Muzeja RS? 
Za 82 godine Muzej RS je promenio pet društvenih sistema i sedam adresa. On je kompleksna ustanova sa stalnom izložbenom postavkom, od paleolita do savremenog doba – odeljenjima arheologije, istorije, prirode, etnologije i istorije umetnosti. Čuvamo dokaze vremena i ljudi koji su ga gradili stručnošću i profesionalnošću. Ali pre svega čuvamo tradiciju koja je temelj našeg nacionalnog identiteta.
Sa više od 30.000 predmeta, stalnom postavkom, redovnim tematskim izložbama kustosa, gostujućim izložbama, radionicama, tradicionalnim manifestacijama uspeli smo da pozicioniramo Muzej RS u red najznačajnijih kulturnih ustanova na zapadnom Balkanu.
Koliki je značaj muzeja za RS i Bosnu i Hercegovinu?
Njegov značaj je ogroman za RS jer je u izvesnom smislu i atribut njene državnosti. On je centralna ustanova zaštite pokretnih kulturnih dobara i temelj za razvoj svesti o postojanju i trajanju. Stara dama Evropa šetkala se banjalučkom Gospodskom ulicom na razmeđu 19. i 20. veka. Svedoci odlaze ali ostaju knjige, predmeti, zapisana sećanja koja čuvamo. Po definiciji mi smo sećanje naroda, prozor u prošlost i prozor u budućnost. Neverovatno je koliko je bila visoka svest naroda da izgradi svoj muzej. Narod je možda tada bio manje prosvećen i obrazovan ali je imao bolji sistem vrednosti i nepogrešivo radio u korist nacionalnog i kulturnog programa zajednice.
Koje zbirke imate i koje su najvrednije?
Imamo pet odeljenja sa zbirkama arheologije, etnologije istorije, prirodnjačkog odeljenja i istorije umetnosti. Kao direktor i domaćin kuće govorim da ne postoji najvredniji ili najznačajniji muzejski predmet. U celini to je porodica vrednih eksponata i dokaza vremena. U muzejima je najvredniji eksponat upravo vreme. Često, kao profesor književnosti citiram antologijsko Kočićevo pitanje starca iz pripovetke „U mećavi”: „Ideš li rode”, jer nas tako snažno opominje kuda idemo, kuda se krećemo i nećemo li zalutati.
Novim pristupom „Otvorenog muzeja' u proteklim godinama uradili smo više od 120 manifestacija, otvorili se potpuno prema javnosti, povećali posetu, postali centar dešavanja i stekli argumente za podršku Ministarstva prosvete i kulture.
Kako gradite muzej? 
Ne može samo novac graditi grad i njegovu kulturu. Jer, grad gradom čine ljudi koji ga čuvaju a ne razaraju. Grad ne čine oni koji u gradu stanuju nego oni koji imaju građansku svest a to se gradi najduže i najupornije. Zato glasam da se zaštiti svaka ploča, svaka kuća, svaka ličnost jer ako zaboravimo junake, umetnike i graditelje, ako svet od nas počinje sutra će i nas zaboraviti, a to je zaista najteži kraj. Uvek ističem svoje saznanje: „I mi smo nečija prošlost, koju će neko sutra proučavati.”
Šta se promenilo vašim dolaskom na mesto direktora? 
Moj cilj po dolasku na mesto direktora bio je vratiti dostojanstvo, ubediti javnost da je to najznačajnija kulturna institucija, podići opštu svest o njenom značaju i podići svest zaposlenih o značaju posla koji rade. To je ogromna odgovornost. Sa agilnom Pedagoškom službom, sa osmišljenim kampanjama, odličnim katalozima izložbi, krasnim izložbama etnologije, istorije, istorije umetnosti, numizmatičkom zbirkom, slikama Špire Bocarića, izložbama prirodnjačkog odeljenja, arheološkim nakitom... gostovali smo u Budvi, Novom Sadu, Beogradu, Sarajevu, Zenici, Trebinju, Bijeljini, Srebrenici, Zvorniku...
Jeste li uneli neke novine u rad Muzeja RS? 
Uz veliku pomoć švedske organizacije Kulturna baština bez granica afirmisali smo na polju kulture psihosocijalni program za decu sa posebnim potrebama. Na susretu 12 muzeja u Geteborgu program muzejske Pedagoške službe proglašen je najboljim, a rad s decom s posebnim potrebama ističe se kao najbolji primer. Arheolozi rade sa arheolozima iz Kembridža na velikim projektima.
Da li ste počeli reviziju muzejske građe? 
Počeli smo reviziju muzejske građe, prvo bibliotečkog fonda jer naša mala specijalizovana biblioteka poseduje izuzetne primerke knjiga. Naša najstarija knjiga su izvodi iz Plutarhovih paralelnih biografija iz 1597. godine. Raritet je rukopis Persijsko-turskog rečnika... Ističem knjige jer one imaju datovano vreme i kako rekoh ono je najvredniji eksponat u muzeju. Od kostiju mamuta, arheološkog nakita na kojem leže milenijumi, do velike i prve izložbe na ovim prostorima o Jasenovcu, eksponata savremenog slikarstva i građanske Banjaluke iz doba Vrbaske banovine. Ovaj muzej daje veliku i kvalitetnu sliku vremena iza nas.
Boro Marić

Petković: Svečlja kriminalizacijom Srba opravdava prisustvo parapolicije
Direktor Kancelarije za Kosovo i Metohiju Petar Petković ocenio je danas da je pokušaji ministra unutrašnjih poslova privremenih prištinskih institucija Dželjalja Svečlje da kriminalizuje Srbe sa severa KiM imaju za cilj da opravdaju, kako je naveo, protivpravno prisustvo parapolicijskih jedinica, „gde danonoćno terorišu srpski narod”.
„Lažni ministar, a pravi nasilnik i ekstremista Dželjalj Svećlja, zajedno sa njegovim okupacionim falangama preobučenim u odela Kosovske policije, jedini su kriminalci na severu Kosova i Metohije i tu nemaju šta da traže”, naveo je Petković u saopštenju. Poručio je da bi bilo najbolje da Svećlja „pođe od sebe i optužnice koja je godinama podignuta protiv njega zbog napada kamenicama na pripadnike tzv. Kosovske policije, ali i zbog prevrtanja vozila misije Euleks”.
Dodao je da bi Svećlja, umesto što „nezakonito da privodi Srbe navodnom poznanju pravde i prava”, trebalo prvo sam da prestane da beži od tog istog prava i pravde.
„Da li je sprovođenje reda i zakona to što je kukavički poslao svoje falange da duge cevi uperuju u sina predsednika Aleksandra Vučića zbog jedne majice? Da li je vladavina prava kada Kurtijevi specijalci pucaju u leđa Dragiši Galjku, Miljanu Deleviću, Milanu Jovanoviću, braći Stojanović iz Gotovuše? Ili, kada brutalno pretuku srpsku decu Daru i Kristijana”, zapitao je Petković. Naglasio je da „hibridni rat koji Svećlja kukavički vodi iz Prištine protiv svega srpskog i posebno severa Kosova i Metohije”, rezultirao time da „nema tog čestitog Srbina koji bi ni javno ni tajno pristao da bude alibi Svećlji u njegovoj bolesnoj opsesiji okupacije severa i proterivanja Srba sa Kosova i Metohije”.
„To mu nikada neće uspeti”, poručio je Petković. Svečlja je ranije danas u intervjuu portalu Košev rekao da nije protiv srpskog naroda, već, kako tvrdi â€žšovinističkih projekata Srbije i kriminalaca”.

Ferstapen: Srećan sam što smo pobedili 11. put uzastopno
Vozač Red Bula Holanđanin Maks Ferstapen izjavio je danas da je srećan što je svom timu doneo pobedu na Velikoj nagradi Velike Britanije u šampionatu Formule jedan, prenosi Bi-Bi-Si.
Ferstapen je Red Bulu doneo 11. uzastopnu pobedu u Formuli 1, čime je ovaj tim izjednačio 35 godina star rekord Meklarena..
„Naravno da sam vrlo srećan što smo opet pobedili. Tu mislim i na 11. uzastopnu pobedu za ekipu. Mislim da je to prilično neverovatno, ali danas nije bilo tako jednostavno”, rekao je Ferstapen, koji je u Silverstonu stigao do šeste uzastopne pobede ove sezone.
Vozač Red Bula je ove godine zabeležio osam pobeda. Drugo mesto na VN Velike Britanije pripalo je vozaču Meklarena Landu Norisu.
„Veliko hvala celom timu napravili su neverovatan posao. Ništa od ovoga ne bi bilo moguće bez napornog rada koji su uložili. Stavili su me na tvrde gume, ne znam zašto - još su nejasni po pitanju nekih stvari”, rekao je Noris.
Vozač Mercedesa Luis Hamilton je stigao do trećeg mesta u Silverstonu.
„Hvala svima koji su me podržavali. Osetio sam energiju, osetio podršku i to je takođe razlog zašto smo se vratili ovde”, izjavio je Hamilton.
Prvo mesto u generalnom plasmanu vozača drži Ferstapen sa 255 bodova, dok je njegov timski kolega Serhio Peres osvojio 156.
Naredna trka u šampionatu F1 biće vožena 23. jula za Veliku nagradu Mađarske na stazi Hungaroring, prenosi Tanjug.

Na prelazu Gradina, na izlazu iz Srbije, čeka se četiri sata
Prema informacijama uprave granične policije u 17.15 časova, putnička vozila čekaju četiri sata na graničnom prelazu Gradina, na izlazu iz Srbije a na Preševu, na izlazu iz zemlje, putnička vozila i autobusi š zadržavaju 35 minuta, navode iz Auto-moto saveza Srbije (AMSS).
Teretna vozila najduže čekaju na Batrovcima, na izlazu iz Srbije i to dva sata dok se na prelazu Horgoš i Šid, na izlazu iz Srbije, zadržavaju 90 minuta.
Na ostalim graničnim prelazima nema dužih zadržavanja za sve kategorije vozila, prenose iz AMSS-a.

Tesla i Karađorđevići
Dr Oliver Subotić*
Dok sam iščitavao primarne izvore za potrebe pisanja knjige „Tesla: Duhovni lik”, imao sam prilike da se lično uverim u ono što su gotovo svi Teslini biografi u manjoj ili većoj meri uočili u njegovoj ličnosti, a to su izrazite „oscilacije” (neretko i protivrečnosti) u raznim temama. Ipak, primetio sam da postoji nekoliko tema u kojima, slikovito rečeno, ne postoje „sinusoide” i izražene „amplitude”, već isključivo „linearna funkcija”. Jedna od tih retkih tema gde Tesla pokazuje jasnu konstantu u stavovima je odnos prema srpstvu, Kraljevini Jugoslaviji i Kraljevskom domu Karađorđevića.
Nikola Tesla je tokom američkog perioda svog života postao izrazit kosmopolita, ostavši istovremeno srpski patriota. Tokom američkog perioda se formirao i kao ubeđeni srpsko-jugoslovenski monarhista, te je poput većine srpskih intelektualaca tog vremena vatreno podržavao koncept Kraljevine Jugoslavije i bio veliki poštovalac kraljevske loze Karađorđević. To poštovanje se već može uočiti u dostupnim dokumentima iz perioda Prvog svetskog rata, kada on izražava divljenje podvizima srpske vojske predvođene svojim nezaboravnim voždom, kraljem Petrom Prvim Oslobodiocem. Tako, povodom inicijative jeromonaha Nikolaja Velimirovića iz 1915. godine, da zajedno sa Mihajlom Pupinom i Pajom Radosavljevićem potpiše „Vidovdanski proglas” i pozove Srbe u SAD da pomognu svojim sunarodnicima na Balkanu, Tesla iznosi stav da bi taj apel američki Srbi najpre poslušali ako bi ga potpisala dva srpska kralja: Petar Karađorđević i Nikola Petrović.
Ličnost u kraljevskoj lozi Karađorđević, koju je Tesla posebno izdvajao, bio je kralj Aleksandar, koji ga je odlikovao Ordenom Jugoslovenske krune prvog stepena 1931. godine. Kralja Aleksandra je doživljavao kao vladara koji je uspeo da napravi snažnu državu (Kraljevinu Jugoslaviju) i ujedini tri balkanska naroda (Srbe, Hrvate i Slovence). U svom posmrtnom slovu Kralju Mučeniku, objavljenom 1934. godine u „Njujork tajmsu”, Tesla ovako zbori: „Poput Vašingtona, bio je sposoban i neustrašiv general koji je oslobodio svoju zemlju od ugnjetavanja; poput Linkolna bio je mudar i patriotski vođa koji je pretrpeo mučeništvo.” Tesla je, pritom, verovao da će mučenička krv kralja Aleksandra definitivno ujediniti narode Kraljevine Jugoslavije (što se, kao što je dobro poznato, nije desilo). Sa druge strane, strahovao je za jedinstvo mlade države, zbog čega je javno podsetio sve Hrvate i Slovence na činjenicu da je njihova sloboda kupljena cenom srpske krvi u Prvom svetskom ratu. Kralj Aleksandar je za Teslu bio i ostao ličnost koja zaslužuje da bude na „pijedestalu srpskih velikana” – pišući pozdravno pismo Srbima u Geriju (Indijana, SAD) uoči Drugog svetskog rata, on za kralja Aleksandra koristi epitete „Veliki” i „Mučenik”.
Kada je reč o kralju Petru Drugom Karađorđeviću, Tesla i prema njemu pokazuje odnos dubokog poštovanja i izrazite odanosti, približan onome koji je ukazivao kralju Aleksandru. U jednom pismu iz 1938. godine upućenom inženjeru Slavku Bokšanu, Tesla kralja Petra Drugog naziva „mladim orlićem iz gnezda velikog orla”, a Srbe u SAD javno poziva da budu odani mladom monarhu, koga naziva „zenicom u oku naroda”. On kralja Petra Drugog veliča u nekoliko javnih objava u SAD želeći mu mnoga leta. Na koncu, poslednji Teslin izlazak u javnost – tačno pola godine pred smrt – bio je osmog jula 1942. godine u hotelu „Njujorker”. On tada, već prilično ugroženog zdravlja, izlazi u pratnji svog sestrića, diplomate Save Kosanovića, da pozdravi kralja Petra Drugog. Mladi kralj je u to vreme bio u poseti SAD, sa ciljem da od predsednika Ruzvelta izmoli vojnu pomoć za generala Dragoljuba Mihailovića (koga je Tesla, po rečima čuvenog američkog istraživača Lelanda Andersona, smatrao za „simbol drevne srpske borbe za krst časni i slobodu zlatnu”). „Hrvatski glas” izveštava o susretu mladog monarha i Tesle, navodeći kako je genijalni pronalazač rekao da mu je kralj svojom posetom učinio najveću čast i da će mu to biti „najmilija uspomena”. Svoj uvodni govor kralju Petru Drugom Tesla je završio rečima: „Veličanstvo, Bog Vas blagoslovio!”. Prema Kraljevim memoarima, obojica su tokom rastanka plakala, a Tesla ga je otpratio podsećanjem na zaveštanje kralja Aleksandra: da čuva jedinstvo naroda Kraljevine.
Važno je ovom prilikom istaći da je Tesli bila apsolutna strana bilo kakva ideja Jugoslavije bez srpske krune na njenom čelu – ostao je odan kralju Petru Drugom Karađorđeviću i pored stalnih ubeđivanja okoline da pređe na stranu Tita i njegovih komunista, koji su se od samog početka rata spremali za revolucionarni prevrat i nasilno preuzimanje vlasti. O čvrstom Teslinom stavu prilično argumentovano piše Margaret Čejni, pozivajući se na hrvatskog profesora Bogdana Radicu, diplomatu Kraljevine Jugoslavije u SAD, koji je tokom rata prešao na Titovu stranu. Iz njene studije saznajemo da je Sava Kosanović bezuspešno pokušavao da privoli svog genijalnog ujaka da se od kralja okrene ka Titu. O svemu navedenom u svojim memoarima svedoči i Konstantin Fotić, ambasador Kraljevine Jugoslavije u SAD, koji navodi da je svaki pokušaj da se od Nikole Tesle izvuče bilo kakva poruka protiv Kralja Petra Drugog bila bezuspešna. Teslina odanost srpskoj kruni bila je do kraja života održana besprekorno.
Da li bi Tesla, da je danas među nama, od „linearne funkcije” skrenuo kao „sinusoidi” u navedenim temama? To je već domen pretpostavki. A ono što možemo pretpostaviti jeste da bi zbog gorkog iskustva Jasenovca, Jadovna i, na kraju, „Oluje” imao krajnje rezervisan stav prema nekoj novoj jugoslovenskoj ideji. Možemo slobodno pretpostaviti i to da bi se i danas zalagao za što bolje odnose Srba sa Hrvatima i Slovencima, koje je smatrao bratskim narodima. A ako ćemo suditi po ogromnom poštovanju koje je decenijama ukazivao Karađorđevićima – kao i ništa manjem poštovanju koje oni do dan danas ukazuju njemu – verovatno bi u naše vreme bio i počasni član Krunskog saveta.
*Osnivač Zadužbine „Petar Mandić”, dobročine ustanove koja neguje uspomenu na Tesline pretke

Rustem Mustafa svedoči na suđenju Tačiju
Suđenje Hašimu Tačiju i njegovim saučesnicima optuženima za ratne zločine na KiM nastavlja se sutra, a kako saznaju mediji u Prištini, sudsko veće saslušaće Rustema Mustafu, bivšeg komandanta oslobodilačke vojske Kosova (OVK) u Operativnoj zoni Lap, inače poznatog kriminalca i osuđivanog ratnog zločinca. Mustafa je jedan od retkih pripadnika OVK i jedini komandant te terorističke jedinice koji su u Prištini osuđeni za ratne zločine na KiM. On je potvrdio da je dobio poziv od Specijalizovanog tužilaštva u Hagu da se iduće sedmice pojavi kao svedok.
Mustafa će, kako se očekuje, svedočiti o funkcionisanju OVK, a u izjavama za medije kazao je da namerava da „brani istinu o ratu OVK”.
Rustem Mustafa poznat je kao komandant Remi, a tokom rata 1998–1999. bio je komandant regionalne zone Lap i član takozvane lapske grupe OVK. Posle rata, postao je poslanik i potpredsednik Demokratske partije Kosova. Uhapšen je u avgustu 2002. i izveden pred Okružni sud u Prištini u kojem su sudile međunarodne sudije Unmika. Osuđen je prvostepeno na 17 godina zatvora jer je utvrđeno da je sa još trojicom pripadnika OVK ubio petoro nelojalnih kosovskih Albanaca. Vrhovni sud Kosova preinačio je presudu 2005. i naložio novo suđenje pa je 2013. osuđen na četiri godine zatvora.
Bio je optužen da je zajedno sa drugim pripadnicima OVK držao zarobljenike u nehumanim uslovima, uskraćujući im adekvatnu zdravstvenu negu, hranu i vodu. Zatočenici su podvrgavani stalnom premlaćivanju, mučenju i pretnjama smrću od avgusta 1998. do juna 1999. godine.
Sumnja se da je tokom rata na KiM učestvovao u teškim zločinima nad Srbima kao i da je u zoni Lap osnivao logore u kojima su civili saslušavani, zlostavljani i ubijani. Grupe pod kontrolom Mustafe, prema podacima dostupnim medijima, posle rata proterivale su preostale Srbe i preprodavale napuštene stanove i drugu imovinu. Mustafa je pored terorističke grupe BIA formirao i „Skiftere” i „Crvenu ruku”, čiji su pripadnici progonili, kidnapovali i ubijali Srbe na području Prištine i Podujeva.
Prema podacima srpskih bezbednosnih službi, Mustafa je još od osamdesetih godina prošlog veka privođen zbog trgovine narkoticima, krijumčarenja oružja, ucena, napada na policiju i drugih teških krivičnih dela. Američke obaveštajne službe smatraju ga jednom od osoba od kojih preti opasnost po mir na Balkanu.
Prema obaveštajnim podacima, Mustafa u svojim kriminalnim aktivnostima, pre svega u trgovini drogom, sarađuje sa Ramušom Haradinajem, dok je do 2015, kada je pravosnažno osuđen, bio poslanik i potpredsednik stranke Hašima Tačija.
Rustem Mustafa jedan je od prvih pripadnika OVK koje je još krajem 2018. u predistražnom postupku saslušalo tužilaštvo u Hagu, pa se tada nagađalo da će on biti i jedan od prvih čije će se ime naći na nekoj od optužnica. Iako je Mustafa zbog svoje pozicije u komandi OVK pominjan odmah uz Tačija, Kadrija Veselija, Adema Čekua, Fatmira Limaja i ostalih, haški tužilac će ga saslušati kao svedoka, a ne kao okrivljenog.

Kaciga glavu čuva
Biciklisti su često prinuđeni da se kreću kolovozom gde ih vozači motornih vozila tretiraju kao „ometače”, a ne kao sastavni deo saobraćajnog sistema
Na teritoriji Srbije od početka godine poginule su 23 bicikliste, a povređeno je više od 400. MUP Srbije skrenuo je pažnju da su oni najugroženija kategorija učesnika u saobraćaju.
„Apelujemo na vozače putničkih i teretnih vozila i autobusa da posebnu pažnju usmere na bicikliste, kako bi sačuvali njihovu bezbednost. Sa druge strane, apelujemo i na bicikliste da upotrebnom svetala i reflektujućih elemenata učine sebe vidljivijim, a samim tim i bezbednijim u saobraćaju”, saopšteno je iz MUP-a i objavljen apel i na društvenim mrežama.
Ključni problem, kada je reč o bezbednosti biciklista u saobraćaju, jeste njihova ranjivost, jer i pri relativno malim brzinama često zadobijaju teške povrede, uglavnom zbog toga što im je jedina zaštita njihova odeća, ukazali su stručnjaci Agencije za bezbednost saobraćaja (ABS).
Važnu ulogu ima i brzina vozila koja učestvuju u sudaru sa biciklistima, naročito kada je reč o težim posledicama. Biciklisti su često slabo uočljivi za druge učesnike u saobraćaju, pre svega jer su dimenzije vozila manje u poređenju sa automobilima, autobusima ili teretnim vozilima.
To je poseban problem u noćnim uslovima vidljivosti, pogotovo u slučajevima kada bicikl nije opremljen odgovarajućim svetlima, a to su belo na prednjoj i crveno svetlo na zadnjoj strani bicikla, kao i ako vozač i putnik na biciklu ne nose svetlu odeću.
Stručnjaci naglašavaju i činjenicu da biciklisti različite starosne dobi i pola imaju različite psihofizičke sposobnosti. Deca uglavnom nemaju dovoljno iskustva i znanja, a stariji imaju smanjenu moć zapažanja, smanjene fizičke sposobnosti i pokretljivost.
Bezbednost dvotočkaša u velikoj meri zavisi i od saobraćajnog okruženja, koje je najčešće dizajnirano i prilagođeno za kretanje motornih vozila i nije predviđeno za bicikliste.
„Oni su često prinuđeni da se kreću kolovozom gde ih vozači motornih vozila tretiraju kao ’ometače’ saobraćaja, a ne kao sastavni deo saobraćajnog sistema, pri čemu često i sami ne poštuju pravila – ne postupaju u skladu sa signalizacijom, zabranom korišćenja mobilnih telefona, audio i video uređaja, upotrebom svetala na biciklu. Saobraćajne nesreće sa učešćem biciklista, zbog njihove velike ranjivosti, češće za posledicu imaju poginule osobe, nego što je to slučaj kod udesa sa učešćem samo motornih vozila sa zatvorenom karoserijom”, navodi se u rezultatima istraživanja ABS-a.
Kada se uporedo posmatraju podaci o nastradalim biciklistima i nastradalim vozačima i putnicima u automobilima, dolazi se do podataka da biciklisti kada učestvuju u saobraćajnoj nesreći imaju skoro šest puta veći rizik da smrtno stradaju nego što je to slučaj sa putnicima i vozačima u automobilima.
U proseku, godišnje u udesima u Srbiji pogine oko 50 i bude povređeno oko 1.486 biciklista. Svaka jedanaesta poginula i svaka četrnaesta povređena osoba u saobraćajnim nesrećama je – biciklista. Oni čine oko devet odsto od ukupnog broja poginulih i oko sedam procenata od svih povređenih osoba u udesima, pokazuju podaci ABS-a.
Saobraćajne nesreće sa učešćem biciklista se najčešće događaju u leto i jesen, odnosno u periodu godine od jula do oktobra, a najviše u avgustu.
Stručnjaci savetuju biciklistima da imaju zakopčanu zaštitnu kacigu, koja će im spasiti život u slučaju pada sa bicikla i sprečiti povrede glave.
„Koristite štitnike za kolena i laktove kako biste ublažili udarce od pada. Nosite odgovarajuće cipele i proverite da li su pertle pravilno vezane. Obucite adekvatnu odeću – pantalone sa užim nogavicama, majice i jakne koje su uz telo, kako ne bi došlo do zakačinjanja delova garderobe o pedale i druge delove bicikla”, savetuju iz ABS-a.
Bicikl treba da bude ispravan, ručice na upravljaču čvrste i pravilno podešene, a sedište na odgovarajućoj visini – tako da stopala obe noge budu u stanju da dodirnu zemlju. Kočnice moraju da budu ispravne, a pneumatici na točkovima napumpani pod odgovarajućim pritiskom.
Belo svetlo na prednjoj i crveno na zadnjoj strani bicikla moraju biti ispravni i postavljeni na odgovarajuće položaje. Zvonce ili sirena takođe moraju biti ispravni.
„Kada prelazite preko kolovoza, trudite se da se ponašate kao da ste pešak. Pogledajte pažljivo levo, desno, levo. Kada procenite da je bezbedno započnite prelazak, gurajući bicikl pored sebe. Koristite ručne signale da upozorite druge učesnike u saobraćaju ili im date obaveštenje o skretanju i promeni položaja na kolovozu”, savetuju stručnjaci.
U noćnim uslovima i kada je smanjena vidljivost, osim što bicikl mora da bude osvetljen, biciklista treba da ima svetlu i odeću sa retroreflektujućim materijalima. Ako voze bicikl kolovozom, treba da se kreću u širini od najviše jedan metar od desne ivice kolovoza, ali ne uz sam ivičnjak.

Skromnost je najveći zahtev našeg vremena
Nisam želela da pišem memoare. Niti autobiografsku knjigu koja će biti još jedna laž, još jedno slavljenje same sebe u kontekstu svih mogućih laži, licemerja i narcisoidnosti. Mislima sam, ili ću se literarno usuditi da otkrijem nešto novo, otvoriti neki tesnac istine o samoj sebi i društvu, zatim ću stisnuti zube i imati petlju da to javno i objavim, ili se neću time baviti. U toj dilemi provela sam prilično vremena. Pisala sam i razmišljala: imam unuke. Hoću li im zagorčati život? Mi smo konzervativna sredina...
Otvoreno progovoriti o ljubavi, stidu, strahu, skromnosti... dilema je koju je na radost čitalaca sa sobom raskrstila Mani Gotovac, jedna od ikona jugoslovenskog teatra. Rezultat toga je dvotomni autobiografski roman „Fališ mi” lucidne, harizmatične, neponovljive Mani Gotovac koji je objavila kuća „Profil knjiga”. U njemu je iskreno, bez zazora, nadahnuto, pitko, emotivno, dramski govorila o zaboravljenim vrednostima, svojim ljubavima, preljubama, bračnim lomovima, burnim prijateljstvima sa glumcima, piscima, političarima...
Sa Mani Gotovac smo razgovarali u beogradskom „Mažestiku”, i iz tog razgovora prenosimo njena razmišljanja...
Ljubav...
Možda nemam pravo, ali reći ću da je tema mojih knjiga: ljubav. Mislim da je ljubav danas najugroženija pojava u svetu, a njome se bavim jer se ona bavi mnome. „Umreću noćas od lepote”, stih je čudesnog Tina Ujevića. Divno je doći u stanje u kojem možeš iskreno reći: „Umreću noćas od lepote”. To je možda jedan od vrhunskih osećaja ljubavi. Međutim, ljubav ne shvatam samo kao nešto što je radosno, svetlo, ružičasto. Nje nema bez bola. Ona uključuje patnju, muku, nemir. I upravo zbog toga je toliko dragocen osećaj, najdragoceniji od svih koje nam život može ponuditi. Možda bi vreme trebalo da upotrebimo ne da stičemo novac, nego da ponovo pokušamo da volimo. Da ponovo izmišljamo načine kako da volimo. Zaboravili smo da volimo, zaboravili smo jezik ljubavi. Izumro je taj kreativni odnos između muškarca i žene. Bojimo se rizika. Bojimo se gubitka, poraza. Bojimo se svega onoga zbog čega, ako se bojite, ne možete doživeti ljubav. Dakle, najpre bi se valjalo prestati bojati različitih emocija koje nam pruža ljubav, a onda bismo možda dospeli ponovo do nje.
Skromnost...
Zaista mislim da je skromnost prvi uslov stvaranja bilo čega. Naravno, i teatra, i pisanja, i slikanja. Pa ako hoćete, može se preneti i na društvena pitanja. Možda je skromnost prvi uslov stvaranja države. Možda bismo sa više skromnosti izašli iz ove stravične krize u kojoj se nalazimo. Sa nešto više skromnosti bismo možda bili manje pohlepni, manje požudni, manje skloni pornografiji, manje ludi za novcem, za osvajanjima, mačizmom, za svim ovim pojavama koje nas dekonstruišu. Skromnost je najveći zahtev našeg vremena. Nisam nikada ni težila, niti živela na nekakvim jahtama, u velelepnim vilama, oblačila se u kožu i svetske brendove. Ta vrsta bogatstva me nije zanimala. Zanimalo me je unutrašnje bogatstvo svojih prijatelja, mojih ljubavnika, muževa, moje dece, unuka, svih onih sa kojima sam često i puno razgovarala. Da, razgovor je bogatstvo. Unutrašnje bogatstvo. Dakle, ono što u sebi imamo. Nije bogatstvo samo novac.
Stid...
Stid je prvi znak straha. Zato me je uvek jako zanimao, jer sam tako otkrivala čega se boji meni bliska osoba kada se stidi. Uvek sam sama sebe pitala: čega se to bojim kada se stidim. To je genijalno u Kafkinom „Procesu“ napisano: Kada izvade nož da ubiju Ka on se stideo. Na njegovom licu pre nego što je umro bio je stid. Dakle, stid umesto straha. To je bio strah od smrti. On se stideo što se plaši smrti.
Zaboraviti...
Imali smo najgore što se imati može. Mislim mi Hrvati i vi Srbi, mi između sebe. Moramo da nađemo način da preživimo to što nam se dogodilo. Možda je još malo rano da ponovo uspostavimo onakve kontakte kakve smo imali. Ali, negde smo na tom putu. Opet smo kod pitanja ljubavi. Da li će se prijateljstvo ponovo roditi? Da li ćemo uspeti da oprostimo i zaboravimo? Da li ćemo se zauvek izvući iz te tragedije i krenuti dalje? U tome najviše mogu da pomognu, nikako političari, već umetnici jer oni govore jezikom koji je razumljiv i nisu im potrebna sredstva mržnje ili noža. Od svih tih katastrofa u kojima živimo – mržnje, haosa i droge – jedino nas može spasti umetnost. Kako ovih prostora tako i ona koja nas povezuje sa drugim zemljama Evrope. Uostalom, svi smo mi na putu za Evropu. Slovenci već jesu, vi ćete biti. Svi ćemo biti deo jedne zemlje koja se zove Evropom. Naravno da nemam nikakvih iluzija o toj našoj „obećanoj zemlji”, o još jednoj smišljenoj utopiji. Nemojmo se zavaravati! Ništa nam u njoj neće biti blistavo, ni sjajno. Ona je možda u najvećoj krizi od kada postoji. Ne govorim o materijalnoj krizi. Govorim o onoj bitnoj, moralnoj, etičkoj, duhovnoj krizi. Iz nje se valja nekako izvući. Pronaći neki drugi, treći, peti put. Možda će se taj put otvoriti. Možda ga u Evropi zajedno pronađemo.
Borka G. Trebješanin

Sveštenici na budžetu, crkva odvojena od države
Država će ubuduće sveštenicima svih konfesija uplaćivati iz budžeta doprinose do nivoa najniže mesečne osnovice, potvrdili su juče „Politici” u Fondu za penzijsko i invalidsko osiguranje. To im je omogućeno Uredbom vlade o uplatama doprinosa za penzijsko, invalidsko i zdravstveno osiguranje sveštenika i verskih službenika, koja je juče stupila na snagu.
Najniža osnovica za sveštenike i verske službenike za celu 2012. godinu iznosi 19.498 dinara.
Ovom uredbom, koju je vlada donela četvrtog maja, uređuje se iznos, način i dinamika uplate doprinosa, a država će dotirati ove troškove čime će se obezbediti penzije za oko 2.000 sveštenika u Srbiji.
Prema rečima Jelice Timotijević, direktora Sektora za odnose s javnošću u PIO fondu, pravo da po uredbi budu pomognuti iz budžeta ima 1.700 pravoslavnih, kao i 300 sveštenika rimokatoličke crkve, islamskog imama, protestantskih pastora...
Vlada će, kako i stoji u uredbi, uplaćivati doprinose na najnižu mesečnu osnovicu, a razliku doprinosa između najniže i izabrane mesečne osnovice uplaćivaće osiguranik, odnosno crkva ili verska zajednica u skladu s zakonom, pojasnio je Željko Simić, načelnik matične evidencije u PIO fondu.
Dakle, ukoliko je neki od sveštenika, bilo koje vere, koji po uredbi ima pravo na dotacije iz budžeta, nezadovoljan visinom osnovice na koju će mu država plaćati doprinose, a od čega će zavisti i njegova konačna penzija, razliku doprinosa između najniže i izabrane osnovice može sam sebi da uplaćuje.
Nadležni za poslove vera prenosiće sredstva na propisane uplatne račune doprinosa najkasnije do 15. u mesecu za prethodni mesec, a oni koji su odgovorni za obavezno socijalno osiguranje dostaviće podatke o sveštenicima i promenama u osiguranju Poreskoj upravi.
Osnovica doprinosa za svakog osiguranika crkve, odnosno verske zajednice, opredeljuje se u saradnji s nadležnom organizacijom za obavezno socijalno osiguranje, kaže Simić i dodaje da poreznici donose rešenje o zaduženju na osnovicu doprinosa koju odredi crkva, odnosno verska zajednica. 
Osnovica koja se odredi za određenog osiguranika ne može se menjati u toku tekuće godine. Što znači, kaže Simić, ukoliko je određeno da to bude najniža osnovica ona će važiti cele te godine, a crkva ili verska zajednica su dužne da predlog usaglašene osnovice dostave penzijskom ili zdravstvenom fondu do 15. februara.
Ukoliko po isteku tekuće godine ne dostave novi predlog osnovice, ona će nastaviti da važi i naredne godine. Do sada je, kaže Simić, bila praksa da sveštenici sami ili eparhije za njih uplaćuju doprinose u skladu s svojim mogućnostima. Važno je da uplate budu na vreme kako im poreznici ne bi zaračunavali dodatnu kamatu, naglašava Simić, dodajući da uplatom na najnižu osnovicu sveštenici neće biti degradirani.
Prosečna penzija sveštenika Srpske pravoslavne crkve iznosi oko 20.000 dinara. Novom uredbom vlade verski službenici će državu koštati po 153.000 dinara koliko iznose porezi i doprinosi.

Imovina za dugove, novi pogon za budućnost
Kraljevo – Za mnoge Kraljevčane, posebno bivše i sadašnje radnike ,,Magnohroma”, uglavnom je neuverljiva priča o novoj privatizaciji ove fabrike. Prihvatljivija je ocena da je i ta, poslednjih godina retka povoljna vest o posrnuloj kraljevačkoj privredi, još jedno olako dato predizborno obećanja.
Stoga su predstavnici ovdašnjeg ogranka URS-a, aludirajući više na konačan uspeh svoje politike nego zbog vetra u leđa jednom od predsedničkih kandidata, podsetili kako je pre godinu dana, ,,uprkos brojnim kritikama i čak podsmehu, u ovoj fabrici pokrenuta i od tada na kašičicu održavana proizvodnja”.
– Da toga nije bilo – naglasio je na konferenciji za medije poslanik URS-a Jovan Nešović – ne bi bilo ni potencijalnih kupaca. Znali smo mi da proizvodnja uz jednu rotacionu peć ne može biti ekonomski isplativa, ali smo održavali fabriku da bi pronašli novog strateškog partnera – istakao je Nešović.
Tu su se čuli i detalji o pregovorima i nedavno potpisanom Memorandumu o razumevanju sa predstavnicima austrijskog koncerna RHI AG, koje potvrđuje i sadašnje rukovodstvo ,,Magnohroma”. Ukratko rečeno, ako se prema početnoj ceni od 5,6 miliona evra proda imovina dela „Magnohroma”, odnosno fabrike vatrostalnih proizvoda, sve pare bi otišle na izmirenje dugova. Najpre bi Agenciji za privatizaciju bilo plaćeno pet odsto, privatizacionom savetniku jedan procenat, stotinak hiljada evra duga ovdašnjem preduzeću ,,Autotransport”, više od dva miliona evra Hipo banci, oko 1,8 miliona evra bivšim radnicima koji već mesecima štrajkuju tražeći isplatu zaostalih plata i još neutvrđen iznos za isplatu poreza... I, tako bi se istopio novac od prodaje.
Može biti da se taj plan isplata dugova delimično i promeni, ali se teško može računati na veći ostatak novca. Kada bi novi vlasnik bio austrijski koncern RHI AG, krenuo bi sa proizvodnjom bez postojećih hipoteka na više objekata u ovom pogonu i obaveza izvršenja sudskih rešenja zbog radničkih dugova.
Uz preuzimanje 68 sadašnjih radnika dogovoreno je i ulaganje u narednih pet godina oko 60 miliona evra za izgradnju novog pogona. Tu bi se zaposlilo oko 400 radnika, istina uz poznate subvencije države po novom radnom mestu. Njihove plate bile bi najmanje za 20 odsto veće od minimalnih zarada u Srbiji.
U novom pogonu bi se proizvodilo oko 120.000 tona sintera, od sirovine koja bi se dovozila iz ,,Magnohromovih” rudnika sa područja Čačka i Zlatibora, jer bi pravo eksploatacije bilo ustupljeno budućem vlasniku.
Sada se čeka raspisivanje tendera. Može se, naravno, pojaviti i neki kupac koji nudi više, ali se ovde tome ne nadaju tvrdeći da nema boljeg od RHI AG, koji u celom svetu ima 33 slične fabrike, proizvodi godišnje oko dva miliona tona sintera i drugog vatrostalnog materijala, zapošljava oko osam hiljada radnika i ostvaruje prihod od oko 1,8 milijardi evra...
M. Dugalić

Privatni izvršitelji počinju sa radom 25. maja
Privatni izvršitelji u Srbiji počeće sa radom 25. maja kada će 59 njih položiti zakletvu, saznaje „Politika”. Ova odluka doneta je na jučerašnjoj osnivačkoj skupštini Komore izvršitelja, održanoj u Palati Srbija.
Na pomenutom sastanku, za predsednika komore izabran je Mihajlo Dragović, a za njegovog zamenika Svetlana Manić, dok je za predsednika Skupštine komore izabran Miloš Dumić. Na osnivačkoj skupštini izabran je i predsednik Izvršnog odbora – Dragana Stojkov i četiri člana ovog tela, dok će na čelu Nadzornog odbora komore biti Nebojša Spasojević. Osim izbora članova tela, na skupštini se raspravljalo i o aktima iz nadležnosti komore.
Kako je ranije najavljivano, sudovi će privatnim izvršiteljima, od dana kada polože zakletvu, prepustiti nadležnost nad neplaćenim komunalnim i drugim uslugama na osnovu Zakona o izvršenju i obezbeđenju, usvojenog u maju prošle godine. Takvih predmeta u beogradskom sudu ima više od milion i oni svojom brojnošću najviše opterećuju srpsko pravosuđe.
Rad privatnih izvršitelja odvijaće se uz kontrolu Ministarstva pravde koje će, između ostalog, nadgledati njihove prolazne račune, da se novac od izvršenja ne bi preusmeravao za nedozvoljene namere.
Profesionalni izvršitelji razlikovaće se po kvalifikaciji, jer je uslov pravni fakultet i radno iskustvo, za razliku od sudskih, koji imaju srednje škole. Motivacija je takođe argument „za”, s obzirom na to da sudski izvršitelji nemaju interes u zaradi, dok će profesionalni imati motivaciju kroz tarifu koja im to obezbeđuje.
U postupku sprovođenja izvršenja, profesionalni će imati ista prava i ovlašćenja kao i sudski, tako da će koristiti mogućnost prinude, kroz angažovanje policije za asistenciju.
Svaki od njih moraće da ima kancelariju, kompjuter i prateću opremu, jer će biti umrežena jedinstvena aplikacija. Moraće da imaju kasu, sefove u kojima se čuvaju dokumenta, a ako skladište oduzete stvari, predviđeno je da imaju posebne prostore ili zakupljena skladišta.
M. D.

MUP podržao „Tamarin zakon”
Branko Miladinović, otac novinarke Tamare Miladinović, koja je tragično stradala u požaru u novosadskom klubu „Kontrast” predao je juče Ivici Dačiću, ministru policije, predlog za izmenu Zakona o zaštiti od požara, Zakona o penzijskom i invalidskom osiguranju i Zakona o zapošljavanju. Predlog takozvanog Tamarinog zakona predviđa, između ostalog, uvođenje požarnog spasioca u ugostiteljske objekte, uvođenje benificiranog radnog staža za novinare – dva meseca za godinu dana i uvođenje obaveze države da mladima, koji su završili školovanje i na listi su biroa za zapošljavanje, uplaćuje bar 10 evra mesečno u privatni penzioni fond.
– MUP u čijoj je nadležnosti Zakon o zaštiti od požara razmotriće sve što je potrebno uraditi da se spreče ovakve tragedije u budućnosti – rekao je Dačić.
Branko Miladinović je zahvalio MUP-u na podršci i naglasio da je njegova namera kao predlagača izmena zakona, da se „nijedan mladi život ne ugasi i da je važno da se iskristališe mozaik odgovornosti svih nadležnih.
– U svim ugostiteljskim objektima za zabavu sa više od dve stotine posetilaca obavezno je angažovanje „požarnog spasioca”, koji bi bio prisutan sve vreme trajanja priredbe ili performansa. On mora da ima položen ispit iz protivpožarne zaštite. Svaka prostorija gde se okuplja veći broj mladih ljudi mora da bude opremljena kompletnom protivpožarnom zaštitom. Svaki sanitarni čvor bez prozora u ugostiteljskim objektima mora posedovati gas-maske ili upakovane vlažne filtere za jednokratnu upotrebu – navedeno je u predlogu.
Prema predlogu „Tamarinog zakona” predviđeno je i da svuda gde ima više od 1.000 posetilaca, kao i u sportskim objektima, obavezno budu prisutna vatrogasna vozila.
Šest osoba je stradalo u požaru koji je izbio u novosadskoj diskoteci „Kontrast”: Marina Aničić (25) iz Čuruga, Tamara Miladinović (25) iz Novog Sada, Milena Dalmacija (26) iz Futoga, Zoran Ignjatović (28) koji je državljanin BiH sa prebivalištem u Novom Sadu, Marko Pavlović (29) iz Kragujevca i Renato Vuković (21) iz Kikinde.
Policija je uhapsila vlasnika objekta Alojza G. (68) i dvojicu zakupaca Slavišu S. (48) i Dejana R. (36), kao i Miroslava P. (50), električara instalatera, koji je od 2006. godine održavao instalacije u diskoteci. Oni su osumnjičeni za izazivanje opšte opasnosti. Utvrđeno je da su požar prouzrokovale neispravne električne instalacije ispod bine u tom objektu.
D. Vukosavljević
-------------------------------------------
„Marijin zakon” protiv pedofila
Vlada Srbije je 20. aprila ove godine usvojila takozvani Marijin zakon, koji predviđa da izvršioci krivičnih dela silovanja ili pedofilije nakon odsluženja zatvorske kazne budu pod nadzorom policije i društva. Osuđenima neće biti dozvoljen ni uslovni otpust, već će morati u celosti da odsluže kaznu. Za izradu zakona korišćen je tekst „Marijinog zakona” koji je sačinio i Ministarstvu pravde dostavio Slobodan Jovanović iz Starih Ledinaca, čija je osmogodišnja ćerka pre dve godine silovana i ugušena. Pored toga, korišćena su rešenja iz Velike Britanije u toj oblasti, posebno za mere nakon odslužene kazne.

Protest kao motiv
Srbiji opet preti postizborna drama, iako, paradoksalno, rezultati nikog iole upućenog nisu mogli iznenaditi, s obzirom na to da su oni – bar kada se radi o odnosu između dve najveće stranke – već mesecima vrlo slični, sa svega nekoliko procenata prednosti na jednu ili drugu stranu. S tim da su na kraju i jedni i drugi dobili nešto manje od očekivanog, a SPS nekoliko procenata više, što je Ivicu Dačića i učinilo pr(a)vim pobednikom ovog još neokončanog izbornog ciklusa.
Zapravo, jedino pravo iznenađenje ovih izbora, mada je čak i ono bilo donekle naslućivano, jeste to što su radikali skliznuli ispod cenzusa, sa velikim šansama da tu i ostanu. Interesantno je da se o tome u medijima veoma malo govori. I možda čitava ova aktuelna naprednjačko-dverjanska galama o „pokradenim izborima” – što ne znači da nije bilo, što bi rekao Velja Ilić, „kraduckanja”, a posebno muljanja sa nevažećim listićima – pored ostalog, ima za cilj i da malo zabašuri udeo ove dve stranke u „udruženom poduhvatu” potapanja radikala kao i ovakve i onakve, ali nesumnjivo dosledne, proruske, antievropske i antihaške srpske parlamentarne stranke sa dvodecenijskim stažom. I, što je posebno važno, stranke koja je uvek među prvima objavljivala najtačnije izborne rezultate, nezavisno od toga da li su joj oni odgovarali ili nisu.
Mnogi će se zbog toga sada radovati, i to ne samo oni sa antiradikalskog, prozapadnog dela političkog spektra. Naprotiv, verovatno su zbog toga najsrećniji upravo naprednjaci, a trljaju sigurno ruke i oni u DSS-u, računajući da bi ponekim razočaranim radikalom mogli malo ojačati svoju infrastrukturu i sve starije biračko telo. Nisu, razume se, nesrećni ni u DS-u, a pogotovo su zadovoljni po EU kancelarijama i ambasadama.
Pokazalo se da Srbija ipak nije Penelopa i da se sa na početku druge decenije dvadeset prvog veka sa parolom „Srbija čeka Šešelja” ne može uraditi mnogo. No, za cenzus bi verovatno i to bilo dovoljno da se Šešelj kandidovao lično, da su se malo manje bavili „izdajnikom Nikolićem” i da u poslednjim danima kampanje mediji poput RTS-a, „Kurira” i „Presa” nisu krenuli da dižu Dveri.
Znajući da nemaju bog zna čime da se pohvale, sem „Đilasovim” mostom i nešto ,,Mrkonjićevih” autoputeva i obilaznica, u vladajućoj stranci su zaključili da im je jedina šansa da igraju na rascepkanost opozicije i dezavuisanje naprednjačke alternative. I, za razliku od ostalog, u tome su bili prilično uspešni.
Znalo se unapred da je bajka to da će „mnogi” nekadašnji Tadićevi birači sada glasati za naprednjake, kao što su se, navodno, neprestano „zaklinjali” i obećavali u nameštenim javljanjima i komentarima po internetu i radio Fokusu. Naravno da neće. (Na kraju su SNS i SRS u zbiru dobili nešto od onoga koliko su na prošlim izborima imali jedinstveni radikali.) Ali su neki, realno ljuti i objektivno razočarani, „evroreformski” birači možda mogli glasanje da preskoče. I upravo to ko će u poslednji čas ostati kod kuće, a ko će ipak izaći, jeste ključ uspešne kampanje i ono što uvek unosi dozu neizvesnosti u izborna odmeravanja.
Zato verujem da osnovni razlog ovog SNS protesta upravo i jeste da obodri i motiviše svoje malaksale i razočarane birače, kojima su godinama punjene uši pričom o „sigurnih” od 35 do 40 odsto i „najmanje deset odsto prednosti nad žutima”. I kako sada te birače motivisati da izađu kad se raspršio sanak o konačnom dolasku na vlast? U tom smislu, ma koliko bio riskantan, protivrečan, neodgovoran i nelogičan (pokradeni smo, pozivamo na ustanak, ne priznajemo rezultate, ali i idemo u drugi krug), Nikolićev potez ipak nije potpuno besmislen. Da nije krenuo sa pričom o krađi, on bi ovog puta u drugom krugu izgubio, takoreći, rutinski, izlaznost bi bila mnogo manja, apstinenata bi bilo na obe strane, a presudili bi sigurni glasovi i partijska infrastruktura. Ovako je ulog podignut, strasti usplamsale, priča o izbornoj krađi pokrila dogovor o vladi DS-a i SPS-a, a lopta prebačena u dvorište demokrata gde su već pomislili da su izbori završeni i zato im je trebalo čak nekoliko dana da se snađu i odgovore. Nikolić sada rizikuje katastrofu, ali može da se nada i čudi. Plus ima odličan alibi ukoliko ishodom ne bude zadovoljan.
Na kraju, nije li malo čudno da su pre četiri godine Nikolić i Vučić bili mnogo mirniji i opušteniji nakon poraza u predsedničkoj trci, iako je on bio zaista tesan i premda ni tada nije bilo ništa manje glasina i čudnih izveštaja sa terena? A još je neobičnije što se drama (sa elementima tragedije i farse) pravi sada, kada razlika između rivala praktično i nema, odnosno kada su svedene na to ko će brže i bolje da nas vodi ka EU i da li je bolja (Đilasova) „narodna kancelarija”, ili pak ona (Vučićeva) „za brze odgovore”. Drugim rečima, stiče se utisak kao da ih je tada sa demokratama povezivalo nešto manje vidljivo, a opet mnogo jače od tada očiglednih i dramatičnih ideoloških razlika, kao što su Kosovo, Hag, EU... I izgleda da ih upravo ta mutna političko-poslovna pozadina danas razdvaja i čini ovako nepomirljivim protivnicima, mnogo većim nego što su onda bili.
Drugim rečima, nisu li možda tada, pre četiri godine, pala neka obećanja i dogovori koji su se u međuvremenu izjalovili? Tačno je da razvodi mogu da budu bolni, ali najviše frustracija i elektriciteta uvek ostavljaju nerealizovane veze.
glavni urednik časopisa ,,Nova srpska politička misao”

Pacijenti godinama čekaju hirurga „na glasu”
Pacijent kome su u februaru 2005. godine lekari Instituta za ortopedsko-hirurške bolesti „Banjica” zakazali ugradnju proteze kuka, prema trenutnom stanju sa sajta Republičkog fonda za zdravstveno osiguranje (RFZO), doći će na red za intervenciju 26. juna 2012. godine. Najdrastičniji je slučaj čoveka koji je dobio dijagnozu za operaciju još 2004. godine, a tek naredne godine će moći da legne na operacioni sto. 
I u drugim bolnicama u Srbiji situacija nije sjajna, jer se pacijentima čini kao da se liste čekanja uopšte ne smanjuju, a novi bolesnici stalno pristižu. U bolnici u Kraljevu, jedan pacijent mora da čeka na operaciju kuka do aprila 2014. godine, a u KBC „Zemun” jedan bolesnik će doći na red 30. juna iste godine. 
– Kada sam došao na mesto direktora bolnice, nasledio sam listu čekanja od 2004. godine i dao sam prioritet tome da se problem reši. Pre osam meseci krenuli smo u akciju uređivanja lista čekanja i masovno smo pozivali pacijente. Ljudi koji su više godina bili na listi najčešće su čekali revizije operacija, jer im je posle nekoliko godina dotrajala proteza. Sada se za ugradnju kuka čeka sedam meseci na intervenciju, a na operaciju kolena do godinu i po dana. Postoji problem ako svi pacijenti hoće da ih operiše hirurg koji je „na glasu”, pa se onda kod njega stvaraju gužve – kaže profesor dr Slobodan Slavković, direktor instituta „Banjica”.
Osim lista čekanja iz oblasti ortopedije, najduže su one za operaciju katarakte. Zbog brojnih prigovora pacijenata, ove liste su „pročešljali” urednici sajta „Zdravoskop”, koji objašnjavaju da je trenutno na ovim listama 11.330 pacijenata.
– Ovo je lista bez podataka iz ustanova koje ih nisu dostavile, poput KC „Niš”, ZC „Šabac”, ZC „Paraćin”, ZC „Kruševac”... Sumnjamo da se broj od oko 15.000 pacijenata koji čekaju ovu operaciju od pre pola godine nije smanjio. Lekari su ravnodušni kada je reč o ovom problemu. Pre nekoliko meseci RFZO je najavljivao da će pokušati da reši problem dugog čekanja na operaciju katarakte tako što će formirati stručnu komisiju na republičkom nivou koja će ponuditi rešenje. Do toga nije došlo. Na operaciju katarakte 2.187 pacijenata stići će tek 2013. godine, njih 349 2014, a na listi koju je dostavio ZC „Zrenjanin”, dva pacijenata planirana su za 2015. godinu. To znači da više od 2.500 pacijenata neće dočekati rešenje svog problema u toku ove godine – naglasila je Markovićeva.
Naša sagovornica kaže da se zastoj na listama čekanja pravi kako bi pacijenti bili „preusmereni” u privatne klinike, u kojima inače rade ili sarađuju lekari iz državnih ustanova. Ona podseća da operacija katarakte na jednom oku košta 1.000 evra, a da ako svaki deseti pacijent sa liste čekanja izgubi strpljenje i obrati se privatnom sektoru, tu može da se zaradi tri miliona evra.
– Sa ortopedijom nemamo velikih problema, a kada je reč o operacijama katarakte, koje čine 80 odsto svih zahvata na očnom odeljenju, nailazi se na prepreke. Glavni problem je nedostatak sočiva, jer mi uradimo onoliko intervencija koliko dobijemo sočiva. Nabavkom sočiva se isključivo bave RFZO i Ministarstvo zdravlja, a mi smo slali više dopisa u kojima smo objašnjavali koliko možemo da radimo. Naša ustanova predstavlja rasadnik kadrova za ove operacije, a naši oftalmolozi mogu da urade i više od 2.000 zahvata godišnje. Dok je bio dozvoljen dopunski rad, mi smo po ceni od oko 500 evra radili operacije pacijentima koji su to želeli, pa je oko 100 ljudi operisano – ističe doc. dr Aleksandar Milošević, direktor Kliničko-bolničkog centra „Zvezdara”, dodajući da su umanjili listu čekanja sa 3.100 na 2.100 imena za operaciju. 
Sanja Mirosavljević napominje da je u toku revidiranje lista čekanja za oftalmologiju i ortopediju i da će najverovatnije u toku juna oni izaći u javnost sa podacima o uređenim listama. 
– Imaćemo okvirne podatke o stvarnom broju ljudi koji čekaju, jer je činjenica da su neki koji su na listama već operisani. Tada više neće biti „duplih” prijava, odnosno slučajeva da se pacijenti prijave u nekoliko bolnica  – objasnila je Mirosavljevićeva.
Ako je za utehu, treba naglasiti da se i u mnogo bogatijim zemljama čeka na određene intervencije, ali za razliku od naše države, kod njih se ne dešava prepoznatljiva situacija u srpskom zdravstvu: ako pacijent „pripremi” koverat – moći će i da „preskoči” listu čekanja.
Danijela Davidov-Kesar
---------------------------------------
Ministarstvo zdravlja: Lista nije mrtvo slovo na papiru
– Prosečna dužina čekanja je različita, varira od nekoliko dana pa do nekoliko godina, zavisi od vrste procedure kao i kapaciteta ustanove za pružanje usluga iz ovih oblasti. Pacijent za koga lekar specijalista proceni da život nije u tom trenutku ugrožen i da se dijagnostička ili terapeutska procedura može obaviti kasnije, stavlja se na listu čekanja. Treba naglasiti i to da ova lista nije mrtvo slovo na papiru, već da se pacijenti na njoj pomeraju u zavisnosti od zdravstvenog stanja u kome se nalaze. Ovo stanje se utvrđuje na redovnim kontrolnim pregledima, koje im lekar zakaže na prvom pregledu – objašnjavaju u Ministarstvu zdravlja.

Izbori 1996. i 2012. ne mogu se porediti
Naša politička scena neće više biti ista zbog ovoga što se dešava, naše institucije neće više biti iste, ocenila je juče Sonja Liht, predsednica Fonda za političku izuzetnost, založivši se da se slučaj navodne izborne krađe ispita do kraja. Ona je za B 92 rekla da treba ispitati da li su optužbe samo lansirane da bi se poremetila situacija i izborno telo dovelo u zabludu, a ako je to slučaj, odgovorni za to treba da snose posledice. Prema njenom mišljenju posledice treba da snose i oni koji su, ako se to utvrdi, odgovorni za navodnu krađu glasova jer „igranje izborima znači igranje sa budućnošću Srbije”.
Ovo je prvi put posle demokratskih promena 2000. godine da se pokreće tema izbornih zloupotreba. Ostala je upamćena velika izborna krađa za koju je 1996. godine bio okrivljen režim Slobodana Miloševića. Tada je, kako podsećaju analitičari, vlast optužila opoziciju da je pokrala izbore jer je naknadnim doterivanjem rezultata pokušala da promeni izbornu volju građana koji su masovno glasali za opoziciju. Ovoga puta, opozicija optužuje vlast da je manipulisala sa izbornim materijalom.
I Zoran Lučić, iz Cesida, i istoričar Čedomir Antić, iz Naprednog kluba, kažu da se ne mogu porediti današnja postizborna situacija i ona iz 1996. godine jer pre 16 godina ljudi nisu izašli na ulice zbog izborne krađe nego zato što su želeli da spreče izbornu krađu koju je posle izbora hteo da napravi SPS.
„Retka je situacija da u jednoj autoritarnoj državi, kakva je bila Miloševićeva Srbija, vlast optuži opoziciju da je pokrala izbore. Na tim izborima koji su bili održani 3. novembra, odnela je pobedu koalicija SPS–JUL–ND. To je bila jedna od najvećih Miloševićevih pobeda, uz 1990. godinu. Međutim, bio je dvokružni sistem izbora na lokalu. U drugom krugu, bez obzira na to što je koalicija SPS–JUL–ND prvo dobila za četvrtinu više glasova nego koalicija Zajedno, u drugom krugu su se objedinili svi opozicioni glasovi i koalicija Zajedno je odnela veliku pobedu. To je bilo veliko iznenađenje za socijaliste, oni to nisu očekivali”, podseća Antić na ono šta se dešavalo 1996. godine.
Nekoliko dana kasnije počeli su, kako navodi, da pristižu prigovori od SPS- ovih kontrolora koji su prethodno potpisali zapisnike. I naravno, pošto je sud bio potpuno potčinjen Miloševiću, sudovi su ubrzano počeli da poništavaju izbore i da zakazuju treći krug. Pošto je bilo očigledno da se to dešava samo u slučajevima gde je opozicija pobedila, ona je vrlo brzo proglasila svoju pobedu i izašla na ulice.
Kada je reč o razlikama u izbornom procesu između 1996. i 2012. godine, Lučić kaže da su one ogromne. Tada je, objašnjava, bilo savršeno jasno da postoji gomila biračkih mesta na kojima je krađa očigledna. On podseća na slučaj albanskog mesta Đerekare u izbornoj jedinici Vranje u kojoj je na izbore izašlo svih 1.219 upisanih birača i svi su do jednog glasali za koaliciju SPS–JUL–Nova demokratija. 
Profesor Vladimir Goati, predsednik Transparentnosti Srbija, kaže da je zaista slaba tačka našeg izbornog procesa nedovoljna obezbeđenost biračkog materijala čiju vrednost on poredi sa vrednošću koju ima novac.
„Glasački listić u demokratiji je ono što je monetarna jedinica u ekonomiji. Međutim, u Srbiji je slaba tačka čak i u samom zakonu to što listići nisu na adekvatan način obezbeđeni na putu od izborne administracije do birača i nazad. To je vrlo nebranjen teren. Da bi listić bio upotrebljiv on mora biti praktično pod čeličnom bravom, a kod nas se on poverava predsedniku biračkog odbora koji nema uslove da obezbedi njegovu punu sigurnost, kao što su listići na nebranjenom terenu kada se završi glasanje. Nije slučajno što je izborni proces u Francuskoj pod nadzorom Ministarstva unutrašnjih poslova koji distribuiraju i čuvaju izborni materijal”, objašnjava Goati.
Pojedini analitičari su saglasni da nije bilo većih nepravilnosti u toku glasanja i ne isključuju mogućnost da je do nekih manipulacija došlo kasnije. 
„Izgleda, da je bilo nekakvog doterivanja, štimovanja. Pojava listića dovodi sudstvo Srbije pred jednu dilemu koju bi moralo da reši. Neko mora da odgovara – ili neko iz vlasti ko je kriv zato što se pojavio taj višak i što nije ranije prijavljeno da je nestao ili ljudi iz opozicije koji su te listiće, navodno, ukrali”, smatra Antić, ali veruje da se ni jedno ni drugo neće desiti.
Za Lučića je nesporno da je došlo do krađe izbornog materijala. „Pred republičku skupštinu su došli naprednjaci i istresli sadržaj jedne vreće sa glasačkim listićima. I to je važna stvar, to uopšte ne treba potceniti. To jeste krivično delo – krađa izbornog materijala. Da li je bilo krađe izbora ili nije bilo krađe izbora, to može da se utvrdi kada se utvrdi ko je ukrao materijal, kako je materijal dospeo tamo”, kaže on i ističe da se moraju do kraja izvesti svi dokazi jer kada se utvrdi kako se došlo do tog materijala znaće se i da li je taj materijal mogao da služi za izbornu krađu ili ne.
Goati smatra da je do krađe izbornog materijala došlo u vreme kada su izborni listići bili „čuvani”.
„Iz nečega što je niz incidenata neko je pokušao da sa izvesnim, vrlo zanimljivim zakašnjenjem, dovede u pitanje legitimitet čitave izborne procedure. Ako je nestalo više vreća sa izbornim materijalom onda je to deo nekog šireg poduhvata”ocenjuje Goati.
B. Čpajak
J. Cerovina

Nikolić: Znatno više kontrolora SNS u drugom krugu
BEOGRAD – Predsednički kandidat SNS Tomislav Nikolić izjavio je da će učestvovati u drugom krugu izbora da ne bi lideru DS Borisu Tadiću pružio priliku da bude automatski izabran za predsednika i najavio da će drugi krug kontrolisati znatno više kontrolora koalicije oko te stranke.
Nikolić je, gostujući na RTS, objasnio da će pored ljudi na samim biračkim mestima biti i po 50 kontrolora oko biračkih mesta, da će svaki birač koji uđe na birališta biti prebrojan, kao i da će svaki član SNS na biračkim mestima ostati do prebrojavanja glasova.
Na pitanje kako je moguće da je bilo, kako tvrdi SNS, krađe izbora kada je na svakom biračkom mestu bilo kontrolora iz SNS, Nikolić je naveo da nije isključeno da su neki članovi biračkih odbora iz SNS napuštali biračka mesta, zbog čega je verovatno moglo da dođe do propusta.
Lider SNS je istakao da se o učešću u drugom krugu konsultovao sa sobom, porodicom i najbližim saradnicima i odlučio da Borisu Tadiću ne pruži priliku da automatski bude izabran za predsednika.
„Idem sa puno vere i volje na izbore i izbegavam velike nevolje za Srbiju, umem ja da brinem o Srbiji... Zarekao sam se da nikada na ulici neću da osvajam vlast i da ničije dete zbog mene neće da gine. Ja drugog puta ne vidim osim da se borim u institucijama i na glasačkim listićima”, rekao je Nikolić i naveo da bi odustajanje od učešća u drugom krugu izbora predstavljalo odustajanje od borbe.
Upitan kako će, ako postane predsednik Srbije, sarađivati sa vladom ukoliko je ne budu činile stranke njegove opcije, Nikolić je rekao da će se ponašati kao predsednik svih građana, da će ta vlada biti od njega pohvaljena za sve što bude dobro radila, ali da neće dozvoliti da „nastavi da uništava zemlju”.
Ponavljajući da će ukoliko bude izabran za predsednika podneti ostavku na mesto predsednika SNS, Nikolić je kazao da će to konkretno značiti da neće moći da utiče ni na jednu odluku stranke i da neće moći da prisustvuje sednicama organa stranke.
Na pitanje kakva će mu biti politika prema LGBT zajednici, Nikolić je rekao da su to ljudi koji imaju svoja prava, da ta prava moraju biti obezbeđena i da će javno reći vladi i policiji da treba da budu zaštićeni.
On je dodao da će stati na čelo njihove kolone samo ako bude postojala opasnost „da budu premlaćeni”.
Na pitanje o Kosovu i Metohiji, Nikolić je rekao da je mišljenja da u pregovorima i traženju rešenja treba da učestvuje predsednik države i da će o tome razgovarati sa svima protiv kojih ne postoji optužba da je počinio zločin nad Srbima, što je slučaj sa Hašimom Tačijem.
Upitan kakve su mu veze sa bogatim ljudima, Nikolić je rekao da se sa Milanom Bekom nije čuo od aprila prošle godine, kada ga je posetio u bolnici, a da mu se Miroslav Mišković nije javio dve godine, i naveo da će se kada pobedi viđati sa njima kako bi njihov novac ostajao u zemlji.

Model štednje Merkelove na ispitu
Današnja poseta novoizabranog francuskog predsednika Fransoa Olanda Berlinu budi nade Evropljana u ekonomski oporavak, s obzirom na ključnu temu sastanka – štednja i privredni rast umesto štednje po cenu recesije.
Olandova izborna obećanja bila su toliko izričita da je teško zamisliti da će se prvi čovek Francuske, pod pritiskom nemačkih krugova, ili bez njega, odreći najavljenog oživljavanja privrede po cenu novog zaduživanja i novih smernica u socijalnoj politici.
Šefica nemačke vlade Angela Merkel, sa druge strane, gubi podršku kao predvodnica politike štednje po cenu recesije.
„Na međunarodnoj sceni kancelarki okreću leđa vodeći ekonomisti i političari, a u Nemačkoj gubi podršku birača”, komentariše hamburški nedeljnik „Cajt”.
Rezultati nedeljnih izbora u Severnoj Rajni – Vestfaliji idu u prilog ovom zaključku. Po proceni analitičara, istorijski debakl demohrišćana u najmnogoljudnijoj od šesnaest nemačkih pokrajina posledica je neuspelog pokušaja demohrišćanskog lidera Norberta Retgena da u finišu izborne kampanje prenese diskusiju na evropski nivo – da ukaže na ispravnost ekonomskog „recepta” (nemačke vladajuće koalicije) koji, u malom, obezbeđuje perspektive razvoja toj pokrajini. Uzimajući u obzir da je nezaposlenost u ovoj industrijski razvijenoj pokrajini znatno veća nego u ostalim delovima Nemačke, birači očigledno nisu poverovali u „recept” demohrišćana.
Retgen je preuzeo odgovornost za izborni poraz i podneo je ostavku na sve funkcije u pokrajini, a pokrenuta je rasprava da li bi trebalo da podnese ostavku i kao savezni ministar za zaštinu životne okoline.
Međutim, u političkim kuloarima Berlina raspravlja se da li je zapravo „Merkelova, predviđajući poraz u Severnoj Rajni – Vestfaliji, svesno žrtvovala najperspektivnijeg političara – uzgred rivala u trci za imenovanje novog kancelarskog kandidata demohrišćana – ne bi li proverila prihvatljivost svog ekonomskog modela među biračima”.
Odluka petine ukupnog nemačkog biračkog tela – 13,2 miliona žitelja imalo je pravo glasa u Severnoj Rajni – Vestfaliji – proglašena je pokazateljem budućeg odnosa snaga na saveznom nivou. U dva navrata, rezultati izbora u Severnoj Rajni – Vestfaliji bili su „prethodnica” koalicija kojim su demohrišćani poslati na opozicionu klupu Bundestaga. Savez socijaldemokrata i liberala šezdesetih godina, odnosno koalicija socijaldemokrata i Zelenih u devedesetim proizišli su iz (post)izborne situacije u toj nemačkoj pokrajini.
O značaju izbora u toj pokrajini svedoči potez bivšeg socijaldemokratskog kancelara Gerharda Šredera. Posle izgubljenih izbora u Severnoj Rajni – Vestfaliji 2005, raspisao je vanredne izbore za Bundestag i na njima izgubio.
Pod utiskom „šamara” birača, Merkelova će, dakle, otvoriti ciklus pregovora Berlina i Pariza – o izlasku iz ekonomske krize. Cikcak kurs kancelarke i njenih najbližih saradnika u minulih nekoliko dana ukazuje na spremnost šefice nemačke vlade na kompromis. Njeno pomirljivo tumačenje francuskog kompromisnog predloga „i štednja i privredni rast” ukazuje da pozicije pristalica dva protivrečna stava nisu tako udaljene jedna od druge.
„Razmišljanja” nemačkog ministra finansija Volfganga Šojblea dodatno idu u prilog spekulacijama o nemačkoj „odstupnici”. Šojble je minulog vikenda dao iznenađujuću izjavu nedeljniku „Špigl” da finansijska pomoć Grčkoj neće biti uskraćena i u slučaju da ta država ponovo uvede nacionalnu valutu...
Poziciju nemačkog šefa finansija lakše je razumeti, ako se uzme u obzir šta je konkretno sadržano u tom planu: sredstvima iz zajedničkog fonda bili bi i dalje finansirani dugovi Grčke prema Evropskoj centralnoj banci, garancije zemalja poput Nemačke ne bi bile povučene. Istovremeno, pomoć budžetu Atine bila bi (pre)raspoređena na sve članice EU, umesto na jedanaest članica evrozone.
U ekonomskim centralama pažnju je privukla i holandsko-nemačka inicijativa „Evropolis” o podeli evrozone, koju su predstavili profesori Tehničkog univerziteta Berlin. Evro bi opstao kao valuta, ali bi u zemljama takozvane Zone A bila uvedena obračunska jedinica „guldenmark”. Njom bi bile regulisana kretanja u „perspektivnim” ekonomijama, poput Nemačke, Holandije, Austrije, Finske i Luksemburga. Francuskoj, kao drugoj ekonomiji kontinenta, bila bi ostavljena (polu)otvorena vrata za kasniji pristup.
Inicijativa „Evropolis” za sada je samo predmet teoretskih rasprava. Ipak, ona ukazuje na neminovnost kompromisa o popuštanju steznika štednje.
Izvori u kabinetu vlade u Berlinu nude, ispod ruke, objašnjenje šta je navelo kancelarku Merkel da pre neki dan odloži ratifikaciju Fiskalnog pakta u Bundestagu: „Nije kancelarka samo izišla u susret zahtevima opozicije – bila je to prilika da odlaganjem ratifikacije sačeka rezultate ovogodišnje konferencije Bilderberg grupe koja će se održati od 31.maja do 3.juna.”
Iz Bilderberg grupe od početka godine pristižu signali o neophodnosti uspostavljanja mehanizama za prelazak na nove tržišne odnose – u epohu takozvanog humanog globalizma.

Petković: Svečlja kriminalizacijom Srba opravdava prisustvo parapolicije
Direktor Kancelarije za Kosovo i Metohiju Petar Petković ocenio je danas da je pokušaji ministra unutrašnjih poslova privremenih prištinskih institucija Dželjalja Svečlje da kriminalizuje Srbe sa severa KiM imaju za cilj da opravdaju, kako je naveo, protivpravno prisustvo parapolicijskih jedinica, „gde danonoćno terorišu srpski narod”.
„Lažni ministar, a pravi nasilnik i ekstremista Dželjalj Svećlja, zajedno sa njegovim okupacionim falangama preobučenim u odela Kosovske policije, jedini su kriminalci na severu Kosova i Metohije i tu nemaju šta da traže”, naveo je Petković u saopštenju. Poručio je da bi bilo najbolje da Svećlja „pođe od sebe i optužnice koja je godinama podignuta protiv njega zbog napada kamenicama na pripadnike tzv. Kosovske policije, ali i zbog prevrtanja vozila misije Euleks”.
Dodao je da bi Svećlja, umesto što „nezakonito da privodi Srbe navodnom poznanju pravde i prava”, trebalo prvo sam da prestane da beži od tog istog prava i pravde.
„Da li je sprovođenje reda i zakona to što je kukavički poslao svoje falange da duge cevi uperuju u sina predsednika Aleksandra Vučića zbog jedne majice? Da li je vladavina prava kada Kurtijevi specijalci pucaju u leđa Dragiši Galjku, Miljanu Deleviću, Milanu Jovanoviću, braći Stojanović iz Gotovuše? Ili, kada brutalno pretuku srpsku decu Daru i Kristijana”, zapitao je Petković. Naglasio je da „hibridni rat koji Svećlja kukavički vodi iz Prištine protiv svega srpskog i posebno severa Kosova i Metohije”, rezultirao time da „nema tog čestitog Srbina koji bi ni javno ni tajno pristao da bude alibi Svećlji u njegovoj bolesnoj opsesiji okupacije severa i proterivanja Srba sa Kosova i Metohije”.
„To mu nikada neće uspeti”, poručio je Petković. Svečlja je ranije danas u intervjuu portalu Košev rekao da nije protiv srpskog naroda, već, kako tvrdi â€žšovinističkih projekata Srbije i kriminalaca”.

Ferstapen: Srećan sam što smo pobedili 11. put uzastopno
Vozač Red Bula Holanđanin Maks Ferstapen izjavio je danas da je srećan što je svom timu doneo pobedu na Velikoj nagradi Velike Britanije u šampionatu Formule jedan, prenosi Bi-Bi-Si.
Ferstapen je Red Bulu doneo 11. uzastopnu pobedu u Formuli 1, čime je ovaj tim izjednačio 35 godina star rekord Meklarena..
„Naravno da sam vrlo srećan što smo opet pobedili. Tu mislim i na 11. uzastopnu pobedu za ekipu. Mislim da je to prilično neverovatno, ali danas nije bilo tako jednostavno”, rekao je Ferstapen, koji je u Silverstonu stigao do šeste uzastopne pobede ove sezone.
Vozač Red Bula je ove godine zabeležio osam pobeda. Drugo mesto na VN Velike Britanije pripalo je vozaču Meklarena Landu Norisu.
„Veliko hvala celom timu napravili su neverovatan posao. Ništa od ovoga ne bi bilo moguće bez napornog rada koji su uložili. Stavili su me na tvrde gume, ne znam zašto - još su nejasni po pitanju nekih stvari”, rekao je Noris.
Vozač Mercedesa Luis Hamilton je stigao do trećeg mesta u Silverstonu.
„Hvala svima koji su me podržavali. Osetio sam energiju, osetio podršku i to je takođe razlog zašto smo se vratili ovde”, izjavio je Hamilton.
Prvo mesto u generalnom plasmanu vozača drži Ferstapen sa 255 bodova, dok je njegov timski kolega Serhio Peres osvojio 156.
Naredna trka u šampionatu F1 biće vožena 23. jula za Veliku nagradu Mađarske na stazi Hungaroring, prenosi Tanjug.

Na prelazu Gradina, na izlazu iz Srbije, čeka se četiri sata
Prema informacijama uprave granične policije u 17.15 časova, putnička vozila čekaju četiri sata na graničnom prelazu Gradina, na izlazu iz Srbije a na Preševu, na izlazu iz zemlje, putnička vozila i autobusi š zadržavaju 35 minuta, navode iz Auto-moto saveza Srbije (AMSS).
Teretna vozila najduže čekaju na Batrovcima, na izlazu iz Srbije i to dva sata dok se na prelazu Horgoš i Šid, na izlazu iz Srbije, zadržavaju 90 minuta.
Na ostalim graničnim prelazima nema dužih zadržavanja za sve kategorije vozila, prenose iz AMSS-a.

Tesla i Karađorđevići
Dr Oliver Subotić*
Dok sam iščitavao primarne izvore za potrebe pisanja knjige „Tesla: Duhovni lik”, imao sam prilike da se lično uverim u ono što su gotovo svi Teslini biografi u manjoj ili većoj meri uočili u njegovoj ličnosti, a to su izrazite „oscilacije” (neretko i protivrečnosti) u raznim temama. Ipak, primetio sam da postoji nekoliko tema u kojima, slikovito rečeno, ne postoje „sinusoide” i izražene „amplitude”, već isključivo „linearna funkcija”. Jedna od tih retkih tema gde Tesla pokazuje jasnu konstantu u stavovima je odnos prema srpstvu, Kraljevini Jugoslaviji i Kraljevskom domu Karađorđevića.
Nikola Tesla je tokom američkog perioda svog života postao izrazit kosmopolita, ostavši istovremeno srpski patriota. Tokom američkog perioda se formirao i kao ubeđeni srpsko-jugoslovenski monarhista, te je poput većine srpskih intelektualaca tog vremena vatreno podržavao koncept Kraljevine Jugoslavije i bio veliki poštovalac kraljevske loze Karađorđević. To poštovanje se već može uočiti u dostupnim dokumentima iz perioda Prvog svetskog rata, kada on izražava divljenje podvizima srpske vojske predvođene svojim nezaboravnim voždom, kraljem Petrom Prvim Oslobodiocem. Tako, povodom inicijative jeromonaha Nikolaja Velimirovića iz 1915. godine, da zajedno sa Mihajlom Pupinom i Pajom Radosavljevićem potpiše „Vidovdanski proglas” i pozove Srbe u SAD da pomognu svojim sunarodnicima na Balkanu, Tesla iznosi stav da bi taj apel američki Srbi najpre poslušali ako bi ga potpisala dva srpska kralja: Petar Karađorđević i Nikola Petrović.
Ličnost u kraljevskoj lozi Karađorđević, koju je Tesla posebno izdvajao, bio je kralj Aleksandar, koji ga je odlikovao Ordenom Jugoslovenske krune prvog stepena 1931. godine. Kralja Aleksandra je doživljavao kao vladara koji je uspeo da napravi snažnu državu (Kraljevinu Jugoslaviju) i ujedini tri balkanska naroda (Srbe, Hrvate i Slovence). U svom posmrtnom slovu Kralju Mučeniku, objavljenom 1934. godine u „Njujork tajmsu”, Tesla ovako zbori: „Poput Vašingtona, bio je sposoban i neustrašiv general koji je oslobodio svoju zemlju od ugnjetavanja; poput Linkolna bio je mudar i patriotski vođa koji je pretrpeo mučeništvo.” Tesla je, pritom, verovao da će mučenička krv kralja Aleksandra definitivno ujediniti narode Kraljevine Jugoslavije (što se, kao što je dobro poznato, nije desilo). Sa druge strane, strahovao je za jedinstvo mlade države, zbog čega je javno podsetio sve Hrvate i Slovence na činjenicu da je njihova sloboda kupljena cenom srpske krvi u Prvom svetskom ratu. Kralj Aleksandar je za Teslu bio i ostao ličnost koja zaslužuje da bude na „pijedestalu srpskih velikana” – pišući pozdravno pismo Srbima u Geriju (Indijana, SAD) uoči Drugog svetskog rata, on za kralja Aleksandra koristi epitete „Veliki” i „Mučenik”.
Kada je reč o kralju Petru Drugom Karađorđeviću, Tesla i prema njemu pokazuje odnos dubokog poštovanja i izrazite odanosti, približan onome koji je ukazivao kralju Aleksandru. U jednom pismu iz 1938. godine upućenom inženjeru Slavku Bokšanu, Tesla kralja Petra Drugog naziva „mladim orlićem iz gnezda velikog orla”, a Srbe u SAD javno poziva da budu odani mladom monarhu, koga naziva „zenicom u oku naroda”. On kralja Petra Drugog veliča u nekoliko javnih objava u SAD želeći mu mnoga leta. Na koncu, poslednji Teslin izlazak u javnost – tačno pola godine pred smrt – bio je osmog jula 1942. godine u hotelu „Njujorker”. On tada, već prilično ugroženog zdravlja, izlazi u pratnji svog sestrića, diplomate Save Kosanovića, da pozdravi kralja Petra Drugog. Mladi kralj je u to vreme bio u poseti SAD, sa ciljem da od predsednika Ruzvelta izmoli vojnu pomoć za generala Dragoljuba Mihailovića (koga je Tesla, po rečima čuvenog američkog istraživača Lelanda Andersona, smatrao za „simbol drevne srpske borbe za krst časni i slobodu zlatnu”). „Hrvatski glas” izveštava o susretu mladog monarha i Tesle, navodeći kako je genijalni pronalazač rekao da mu je kralj svojom posetom učinio najveću čast i da će mu to biti „najmilija uspomena”. Svoj uvodni govor kralju Petru Drugom Tesla je završio rečima: „Veličanstvo, Bog Vas blagoslovio!”. Prema Kraljevim memoarima, obojica su tokom rastanka plakala, a Tesla ga je otpratio podsećanjem na zaveštanje kralja Aleksandra: da čuva jedinstvo naroda Kraljevine.
Važno je ovom prilikom istaći da je Tesli bila apsolutna strana bilo kakva ideja Jugoslavije bez srpske krune na njenom čelu – ostao je odan kralju Petru Drugom Karađorđeviću i pored stalnih ubeđivanja okoline da pređe na stranu Tita i njegovih komunista, koji su se od samog početka rata spremali za revolucionarni prevrat i nasilno preuzimanje vlasti. O čvrstom Teslinom stavu prilično argumentovano piše Margaret Čejni, pozivajući se na hrvatskog profesora Bogdana Radicu, diplomatu Kraljevine Jugoslavije u SAD, koji je tokom rata prešao na Titovu stranu. Iz njene studije saznajemo da je Sava Kosanović bezuspešno pokušavao da privoli svog genijalnog ujaka da se od kralja okrene ka Titu. O svemu navedenom u svojim memoarima svedoči i Konstantin Fotić, ambasador Kraljevine Jugoslavije u SAD, koji navodi da je svaki pokušaj da se od Nikole Tesle izvuče bilo kakva poruka protiv Kralja Petra Drugog bila bezuspešna. Teslina odanost srpskoj kruni bila je do kraja života održana besprekorno.
Da li bi Tesla, da je danas među nama, od „linearne funkcije” skrenuo kao „sinusoidi” u navedenim temama? To je već domen pretpostavki. A ono što možemo pretpostaviti jeste da bi zbog gorkog iskustva Jasenovca, Jadovna i, na kraju, „Oluje” imao krajnje rezervisan stav prema nekoj novoj jugoslovenskoj ideji. Možemo slobodno pretpostaviti i to da bi se i danas zalagao za što bolje odnose Srba sa Hrvatima i Slovencima, koje je smatrao bratskim narodima. A ako ćemo suditi po ogromnom poštovanju koje je decenijama ukazivao Karađorđevićima – kao i ništa manjem poštovanju koje oni do dan danas ukazuju njemu – verovatno bi u naše vreme bio i počasni član Krunskog saveta.
*Osnivač Zadužbine „Petar Mandić”, dobročine ustanove koja neguje uspomenu na Tesline pretke

Rustem Mustafa svedoči na suđenju Tačiju
Suđenje Hašimu Tačiju i njegovim saučesnicima optuženima za ratne zločine na KiM nastavlja se sutra, a kako saznaju mediji u Prištini, sudsko veće saslušaće Rustema Mustafu, bivšeg komandanta oslobodilačke vojske Kosova (OVK) u Operativnoj zoni Lap, inače poznatog kriminalca i osuđivanog ratnog zločinca. Mustafa je jedan od retkih pripadnika OVK i jedini komandant te terorističke jedinice koji su u Prištini osuđeni za ratne zločine na KiM. On je potvrdio da je dobio poziv od Specijalizovanog tužilaštva u Hagu da se iduće sedmice pojavi kao svedok.
Mustafa će, kako se očekuje, svedočiti o funkcionisanju OVK, a u izjavama za medije kazao je da namerava da „brani istinu o ratu OVK”.
Rustem Mustafa poznat je kao komandant Remi, a tokom rata 1998–1999. bio je komandant regionalne zone Lap i član takozvane lapske grupe OVK. Posle rata, postao je poslanik i potpredsednik Demokratske partije Kosova. Uhapšen je u avgustu 2002. i izveden pred Okružni sud u Prištini u kojem su sudile međunarodne sudije Unmika. Osuđen je prvostepeno na 17 godina zatvora jer je utvrđeno da je sa još trojicom pripadnika OVK ubio petoro nelojalnih kosovskih Albanaca. Vrhovni sud Kosova preinačio je presudu 2005. i naložio novo suđenje pa je 2013. osuđen na četiri godine zatvora.
Bio je optužen da je zajedno sa drugim pripadnicima OVK držao zarobljenike u nehumanim uslovima, uskraćujući im adekvatnu zdravstvenu negu, hranu i vodu. Zatočenici su podvrgavani stalnom premlaćivanju, mučenju i pretnjama smrću od avgusta 1998. do juna 1999. godine.
Sumnja se da je tokom rata na KiM učestvovao u teškim zločinima nad Srbima kao i da je u zoni Lap osnivao logore u kojima su civili saslušavani, zlostavljani i ubijani. Grupe pod kontrolom Mustafe, prema podacima dostupnim medijima, posle rata proterivale su preostale Srbe i preprodavale napuštene stanove i drugu imovinu. Mustafa je pored terorističke grupe BIA formirao i „Skiftere” i „Crvenu ruku”, čiji su pripadnici progonili, kidnapovali i ubijali Srbe na području Prištine i Podujeva.
Prema podacima srpskih bezbednosnih službi, Mustafa je još od osamdesetih godina prošlog veka privođen zbog trgovine narkoticima, krijumčarenja oružja, ucena, napada na policiju i drugih teških krivičnih dela. Američke obaveštajne službe smatraju ga jednom od osoba od kojih preti opasnost po mir na Balkanu.
Prema obaveštajnim podacima, Mustafa u svojim kriminalnim aktivnostima, pre svega u trgovini drogom, sarađuje sa Ramušom Haradinajem, dok je do 2015, kada je pravosnažno osuđen, bio poslanik i potpredsednik stranke Hašima Tačija.
Rustem Mustafa jedan je od prvih pripadnika OVK koje je još krajem 2018. u predistražnom postupku saslušalo tužilaštvo u Hagu, pa se tada nagađalo da će on biti i jedan od prvih čije će se ime naći na nekoj od optužnica. Iako je Mustafa zbog svoje pozicije u komandi OVK pominjan odmah uz Tačija, Kadrija Veselija, Adema Čekua, Fatmira Limaja i ostalih, haški tužilac će ga saslušati kao svedoka, a ne kao okrivljenog.

Kaciga glavu čuva
Biciklisti su često prinuđeni da se kreću kolovozom gde ih vozači motornih vozila tretiraju kao „ometače”, a ne kao sastavni deo saobraćajnog sistema
Na teritoriji Srbije od početka godine poginule su 23 bicikliste, a povređeno je više od 400. MUP Srbije skrenuo je pažnju da su oni najugroženija kategorija učesnika u saobraćaju.
„Apelujemo na vozače putničkih i teretnih vozila i autobusa da posebnu pažnju usmere na bicikliste, kako bi sačuvali njihovu bezbednost. Sa druge strane, apelujemo i na bicikliste da upotrebnom svetala i reflektujućih elemenata učine sebe vidljivijim, a samim tim i bezbednijim u saobraćaju”, saopšteno je iz MUP-a i objavljen apel i na društvenim mrežama.
Ključni problem, kada je reč o bezbednosti biciklista u saobraćaju, jeste njihova ranjivost, jer i pri relativno malim brzinama često zadobijaju teške povrede, uglavnom zbog toga što im je jedina zaštita njihova odeća, ukazali su stručnjaci Agencije za bezbednost saobraćaja (ABS).
Važnu ulogu ima i brzina vozila koja učestvuju u sudaru sa biciklistima, naročito kada je reč o težim posledicama. Biciklisti su često slabo uočljivi za druge učesnike u saobraćaju, pre svega jer su dimenzije vozila manje u poređenju sa automobilima, autobusima ili teretnim vozilima.
To je poseban problem u noćnim uslovima vidljivosti, pogotovo u slučajevima kada bicikl nije opremljen odgovarajućim svetlima, a to su belo na prednjoj i crveno svetlo na zadnjoj strani bicikla, kao i ako vozač i putnik na biciklu ne nose svetlu odeću.
Stručnjaci naglašavaju i činjenicu da biciklisti različite starosne dobi i pola imaju različite psihofizičke sposobnosti. Deca uglavnom nemaju dovoljno iskustva i znanja, a stariji imaju smanjenu moć zapažanja, smanjene fizičke sposobnosti i pokretljivost.
Bezbednost dvotočkaša u velikoj meri zavisi i od saobraćajnog okruženja, koje je najčešće dizajnirano i prilagođeno za kretanje motornih vozila i nije predviđeno za bicikliste.
„Oni su često prinuđeni da se kreću kolovozom gde ih vozači motornih vozila tretiraju kao ’ometače’ saobraćaja, a ne kao sastavni deo saobraćajnog sistema, pri čemu često i sami ne poštuju pravila – ne postupaju u skladu sa signalizacijom, zabranom korišćenja mobilnih telefona, audio i video uređaja, upotrebom svetala na biciklu. Saobraćajne nesreće sa učešćem biciklista, zbog njihove velike ranjivosti, češće za posledicu imaju poginule osobe, nego što je to slučaj kod udesa sa učešćem samo motornih vozila sa zatvorenom karoserijom”, navodi se u rezultatima istraživanja ABS-a.
Kada se uporedo posmatraju podaci o nastradalim biciklistima i nastradalim vozačima i putnicima u automobilima, dolazi se do podataka da biciklisti kada učestvuju u saobraćajnoj nesreći imaju skoro šest puta veći rizik da smrtno stradaju nego što je to slučaj sa putnicima i vozačima u automobilima.
U proseku, godišnje u udesima u Srbiji pogine oko 50 i bude povređeno oko 1.486 biciklista. Svaka jedanaesta poginula i svaka četrnaesta povređena osoba u saobraćajnim nesrećama je – biciklista. Oni čine oko devet odsto od ukupnog broja poginulih i oko sedam procenata od svih povređenih osoba u udesima, pokazuju podaci ABS-a.
Saobraćajne nesreće sa učešćem biciklista se najčešće događaju u leto i jesen, odnosno u periodu godine od jula do oktobra, a najviše u avgustu.
Stručnjaci savetuju biciklistima da imaju zakopčanu zaštitnu kacigu, koja će im spasiti život u slučaju pada sa bicikla i sprečiti povrede glave.
„Koristite štitnike za kolena i laktove kako biste ublažili udarce od pada. Nosite odgovarajuće cipele i proverite da li su pertle pravilno vezane. Obucite adekvatnu odeću – pantalone sa užim nogavicama, majice i jakne koje su uz telo, kako ne bi došlo do zakačinjanja delova garderobe o pedale i druge delove bicikla”, savetuju iz ABS-a.
Bicikl treba da bude ispravan, ručice na upravljaču čvrste i pravilno podešene, a sedište na odgovarajućoj visini – tako da stopala obe noge budu u stanju da dodirnu zemlju. Kočnice moraju da budu ispravne, a pneumatici na točkovima napumpani pod odgovarajućim pritiskom.
Belo svetlo na prednjoj i crveno na zadnjoj strani bicikla moraju biti ispravni i postavljeni na odgovarajuće položaje. Zvonce ili sirena takođe moraju biti ispravni.
„Kada prelazite preko kolovoza, trudite se da se ponašate kao da ste pešak. Pogledajte pažljivo levo, desno, levo. Kada procenite da je bezbedno započnite prelazak, gurajući bicikl pored sebe. Koristite ručne signale da upozorite druge učesnike u saobraćaju ili im date obaveštenje o skretanju i promeni položaja na kolovozu”, savetuju stručnjaci.
U noćnim uslovima i kada je smanjena vidljivost, osim što bicikl mora da bude osvetljen, biciklista treba da ima svetlu i odeću sa retroreflektujućim materijalima. Ako voze bicikl kolovozom, treba da se kreću u širini od najviše jedan metar od desne ivice kolovoza, ali ne uz sam ivičnjak.

Papuljas nemoćan pred partijskom neslogom
Od našeg dopisnika
Atina – Ni posle dva dana neumornog pregovaranja sa liderima velikih i malih stranaka, grčki predsednik Karolos Papuljas ne uspeva da ublaži njihove nepomirljive stavove i sastavi kakvu-takvu koalicionu vladu.
Neizvesnost eventualnih novih izbora, koje će Papuljas morati da raspiše ukoliko se u novom krugu razgovora ne postigne dogovor oko vlade, nije samo pitanje buduće leve ili desne orijentacije za koju će se Grci opredeliti rešeni da nešto promene. U ovom trenutku to je pitanje daljih reformi, poštovanja sporazuma sa evropskim kreditorima, dobijanje novih kredita bez kojih već u junu Grčka neće moći da isplati plate i penzije. Konačno, to je sasvim realna opasnost od izlaska iz evrozone.
Poslednji napor Papuljasa da formira vladu usledio je posle tri neuspela pokušaja partija koje su dobile najviše glasova da konstituišu koalicionu vladu. To je zapravo poslednja Ustavom predviđena mogućnost da se izbegne dalja kriza, neizvesnost i novi izborni troškovi.
Partijski lideri koji su prolazili kroz Papuljasov kabinet uglavnom su ostali na pređašnjim stavovima. Komunisti traže nove izbore, Nova demokratija, Pasok i Demokratska levica pokazale su spremnost da formiraju koaliciju ali pod uslovom da Koalicija radikalne levice Siriza, koja je na izborima osvojila drugo mesto, obavezno bude u vladi.
Međutim, Aleksis Cipras, lider Sirize, od čijeg je stava u svim pregovorima zavisila mogućnost formiranja koalicije, odbio je svaki savez sa partijama takozvane promemorandumske orijentacije tvrdeći da je i narod jasno pokazao da je protiv takve politike. Malo je verovatno, ali ostaje nada da bi na novom sastanku predsednika Papuljasa sa parijskim liderima Siriza mogla da bar malo omekša svoju poziciju.
Niko nije spreman ni da sarađuje sa neonacističkom Zlatnom zorom, koja je izborila ulazak u parlament. Čak ni novinari koji su u momentu kada je Nikos Mihaloliakos, lider Zlatne zore, ulazio na pregovore kod predsednika, posedali na zemlju u znak protesta što im je lider neonacista posle izbora arogantno poručio da će od sada pred njim – stajati mirno!
Ispitivanja javnog mnjenja pokazuju da 72 odsto Grka žele koalicionu vlada, i to onu koja će sačuvati pozicije u evrozoni. Istovremeno, na novim izborima Siriza zagovara moratorijum na plaćanje dugova i udaljavanje od memoranduma potpisanog sa kreditorima (što bi značilo i moguć izlazak iz evrozone), verovatno da bi dobila najveći broj glasova i mogućnost da prilikom formiranja koalicije opet postavlja uslove.
Jedno je jasno: Grci žele da ostanu u monetarnoj uniji ali ne žele memorandum, odnosno reforme koje im nameću evropski kreditori. S druge strane, nijedna partija nema odgovor kako će već idućeg meseca isplatiti plate i penzije, kako će uštedeti 11 milijardi evra, na šta je obavezuje sporazum sa kreditorima koji su, u iščekivanju ishoda, odložili rokove isplate kredita.
„Budućnost Grčke je u njenim rukama. Želimo da ostane u evrozoni jer smatramo da je to najbolje rešenje za grčki narod i celu Evropu. Međutim, Grčka prethodno morati da poštuje dogovore i obaveze koje je preuzela”, izjavila je u Briselu portparol Evropske komisije Pija Arenkilnte.
Jasmina Pavlović-Stamenić

„Topli zec” za Obamu i Romnija
Od našeg stalnog dopisnika
Vašington – Američki predsednički maraton, kampanja koja će do izbornog dana potrajati praktično više od godinu dana, od onih u drugim krajevima sveta se razlikuje i po tome što nigde kao ovde nisu pod lupom ne samo politički programi kandidata nego i njihovi karakteri.
Barak Obama je kroz „medijskog toplog zeca” prošao tokom 2008, kada je prvo vodio borbu sa partijskom rivalkom Hilari Klinton (danas su veoma bliski saradnici), a potom sa republikanskim protivnikom Džonom Mekejnom. Preispitivanje njegove biografije i ličnosti nije međutim prestalo ni kad se uselio u Belu kuću: prvo je vaskrsla kontroverza oko njegove krštenice, a nedavno je objavljena knjiga o njegovim vezama sa (belim) devojkama sa kojima se zabavljao dok je bio na studijama u Njujorku.
Ovih dana, iako još nije u knjižarama, raspravlja se i o novoj knjizi posvećenoj njemu, čiji je naslov „Amater: Barak Obama u Beloj kući”. Njen autor je bivši urednik nedeljnog magazina „Njujork tajmsa” Edvard Klajn, isti onaj koji je 2005. objavio tobože „insajdersku” knjigu „Istina o Hilari Klinton”, u kojoj je „otkrio” da je ona lezbijka koja je ćerku Čelsi rodila pošto ju je prethodno Bil Klinton silovao.
Nova knjiga koja slične „istine” iznosi o Obami jedva je dočekana od strane „Foks” televizije i konzervativnih onlajn publikacija koje podržavaju republikance, kojima su konstatacije da je Obama jedan arogantni „Narcis”, koji „ne zna koliko ne zna”, i koji odbija da se konsultuje sa bilo kime ko nije iz njegovog kruga, istinska poslastica.
Glavna bombona pri tome je navodna izjava koju je prošlog leta u poverljivom krugu dao Bil Klinton, ubeđujući Hilari da Obami ponovo bude partijski rival za predsedničku nominaciju. „On ne ume da bude predsednik. On ne zna kako funkcioniše svet. On je nesposoban. Barak Obama je amater.”
Bil Klinton inače poslednjih meseci uveliko pomaže Obami, kako u prikupljanju donacija za izborni fond, tako i mobilisanju starih i novih pristalica u državama u kojima će se u novembru voditi odlučujuća izborna bitka.
Za ovu priliku podgrejane su i neke stare kontroverze, poput jednog pasaža iz Obamine autobiografije „Snovi mog oca”, gde je izneo da ga je njegov indonežanski očuh jednom poslužio psećim mesom (Obama je imao oca Kenijca). To je prošlog meseca predstavljeno kao novo otkriće i naveliko kruži internetom, sa pratećim vicevima na taj račun.
To je i povod da se podseti da je on odrastao na Havajima i u Indoneziji, da je u „matičnu” Ameriku stigao tek kad je započeo studije, da su mu najbliži prijatelji na Kolumbiji bili Pakistanci, a da je najviše cenio jednog profesora koji je bio Palestinac… Sve ovo ima za cilj da obnovi stare sumnje da američki predsednik koji sada traži drugi mandat nije baš „pravi” Amerikanac.
Mit Romni, sa druge strane, pošto na najviši položaj pretenduje prvi put, pod još većom je medijskom šibom. Starim zamerkama liberalnih medija – da je „previše ispeglan” od glave do pete – sada se dodaju detalji iz mladosti, koji, kao i u slučaju Obame, dovode u pitanje njegovu podobnost da bude šef države.
„Vašington post” je tako prošle nedelje, na više od dve svoje strane (što bi, otprilike iznosilo četiri strane teksta u „Politici”), objavio jednu epizodu iz 1965, kada je tada 18-godišnji Romni kao „glavni dasa” u skupoj privatnoj gimnaziji predvodio svojevrstan linč protiv jednog druga iz razreda čija je glavna krivica bila to što je imao dugu kosu ofarbanu u plavo. Romni je lično, prema toj priči, nesrećnog momka oborio na zemlju i ošišao.
Kada je priča objavljena, Romni je izjavio da se toga ne seća, što je samo dolilo ulje na vatru. Temu koju je nabacio „Vašington post”, zdušno su počeli da vrte drugi mediji, dokazujući da taj događaj iz mladosti (kada gotovo svi prave neke gluposti), u stvari dosta govori i o mogućem lideru nacije. Jedan od zaključaka tim povodom jeste da Romni mrzi ljude koji „nisu normalni”, pa se u tom svetlu tumači i njegovo protivljenje istopolnim brakovima koje je prošle nedelje aminovao i Obama.
Dečak koji je pre više od 40 godina bio žrtva Romnijevog maltretiranja, inače je posle toga izbačen iz škole, jer je uhvaćen kako puši, dok Romni nije snosio nikakve sankcije. Iz toga se opet zaključuje da neko ko je jednom bio nasilnik, uvek je nasilnik, da je reč o čoveku sklonom da zloupotrebi moć, te da bi zato bilo rizično poveriti mu da bude predsednik.
Očigledno je iz ovoga, i iz mnogih drugih epizoda (poput one da je svojevremeno na jednom porodičnom putovanju dugom nekoliko stotina kilometara, porodičnog psa smestio na krov automobila), da, iako su na prvi pogled glavne teme predsedničke kampanje ekonomija i zapošljavanje, od toga su važnije ličnosti kandidata.
Pre četiri godine ovakva podmetanja nisu sprečila izbor Obame. Ostaje da se vidi koliko će ovoga puta da ometu pohod na vlast Mita Romnija.
Milan Mišić

Kuvelis: Formiranje vlade u Grčkoj nemoguće
ATINA – Formiranje grčke vlade nacionalnog jedinstva neće biti moguće, izjavio je jutros lider male proevropske stranke Dimar, čija se pozicija smatra ključnom kako bi ta zemlja izbegla nove izbore i rizik od napuštanja zone evra.
„Ne može biti nikakve vlade jedinstva”, kazao je Fotis Kuvelis televiziji Antena i dodao da radikalna levičarska stranka Siriza, koja se protivi merama štednje, odbija da se priključi koaliciji.
Najavljeno je da će grčki predsednik Karolas Papuljas danas nastaviti razgovore s liderima najbolje plasiranih partija na izborima o formiranju vlade.
Grčka državna televizija sinoć je prenela da lider Sirize Aleksis Cipras neće učestvovati u pregovorima o formiranju vlade. Televizija je dodala da će u razgovorima, zakazanim za večeras, učestvovati i Kuvelis.
Ako stranački lideri ne postignu dogovor, Grčkoj prete novi izbori u junu, čime će biti produžen period političke neizvesnosti i dovedeno u pitanje članstvo zemlje u zoni evra.
Na parlamentarnim izborima 6. maja nijedna partija nije osvojila dovoljno glasova da bi samostalno oformila vladu.
Lider na izborima drugoplasirane Sirize Aleksis Cipras izjavio je u nedelju da su konzervativna Nova demokratija, socijalistički PASOK i Demokratska levica postigli dogovor o formiranju privremene vlade na dve godine, ali to nisu potvrdili lideri Nove demokratije i PASOK-a, Andonis Samaras i Evangelos Venizelos.
Venizelos je rekao da je posle pregovora koji su se završili u „ćorsokaku” umereno optimističan, a Samaras je kazao da je Siriza odbila svaku vrstu kompromisa.
Venizelos je poslednji od stranačkih lidera tri prvoplasirane stranke koji su pokušali i nisu uspeli da formiraju koalicionu vladu.
Cipras je u petak odbio da uđe u koalicionu vladu sa partijama koje podržavaju stroge mere štednje - Novom demokratijom i PASOK-om. On je istakao da neće ući ni u jednu vladu koja namerava da nastavi sprovođenje mera štednje usvojenih prema sporazumu o međunarodnoj pomoći, jer ih smatra suviše strogim.
Partneri u prošloj vladi, PASOK i Nova demokratija na izborima su dobili znatno manje glasova, pre svega zbog gneva birača zbog strogih mera štednje usvojenih da bi se dobila neophodna međunarodna pomoć i zemlja izbegla bankrot.
Birači su više glasova dali strankama koje se protive uslovima međunarodnih kreditora.
Papuljas je u nedelju imao pojedinačne konsultacije i sa liderima četiri manje stranke koje su takođe prešle cenzus i ušle u parlament.

Petković: Svečlja kriminalizacijom Srba opravdava prisustvo parapolicije
Direktor Kancelarije za Kosovo i Metohiju Petar Petković ocenio je danas da je pokušaji ministra unutrašnjih poslova privremenih prištinskih institucija Dželjalja Svečlje da kriminalizuje Srbe sa severa KiM imaju za cilj da opravdaju, kako je naveo, protivpravno prisustvo parapolicijskih jedinica, „gde danonoćno terorišu srpski narod”.
„Lažni ministar, a pravi nasilnik i ekstremista Dželjalj Svećlja, zajedno sa njegovim okupacionim falangama preobučenim u odela Kosovske policije, jedini su kriminalci na severu Kosova i Metohije i tu nemaju šta da traže”, naveo je Petković u saopštenju. Poručio je da bi bilo najbolje da Svećlja „pođe od sebe i optužnice koja je godinama podignuta protiv njega zbog napada kamenicama na pripadnike tzv. Kosovske policije, ali i zbog prevrtanja vozila misije Euleks”.
Dodao je da bi Svećlja, umesto što „nezakonito da privodi Srbe navodnom poznanju pravde i prava”, trebalo prvo sam da prestane da beži od tog istog prava i pravde.
„Da li je sprovođenje reda i zakona to što je kukavički poslao svoje falange da duge cevi uperuju u sina predsednika Aleksandra Vučića zbog jedne majice? Da li je vladavina prava kada Kurtijevi specijalci pucaju u leđa Dragiši Galjku, Miljanu Deleviću, Milanu Jovanoviću, braći Stojanović iz Gotovuše? Ili, kada brutalno pretuku srpsku decu Daru i Kristijana”, zapitao je Petković. Naglasio je da „hibridni rat koji Svećlja kukavički vodi iz Prištine protiv svega srpskog i posebno severa Kosova i Metohije”, rezultirao time da „nema tog čestitog Srbina koji bi ni javno ni tajno pristao da bude alibi Svećlji u njegovoj bolesnoj opsesiji okupacije severa i proterivanja Srba sa Kosova i Metohije”.
„To mu nikada neće uspeti”, poručio je Petković. Svečlja je ranije danas u intervjuu portalu Košev rekao da nije protiv srpskog naroda, već, kako tvrdi â€žšovinističkih projekata Srbije i kriminalaca”.

Ferstapen: Srećan sam što smo pobedili 11. put uzastopno
Vozač Red Bula Holanđanin Maks Ferstapen izjavio je danas da je srećan što je svom timu doneo pobedu na Velikoj nagradi Velike Britanije u šampionatu Formule jedan, prenosi Bi-Bi-Si.
Ferstapen je Red Bulu doneo 11. uzastopnu pobedu u Formuli 1, čime je ovaj tim izjednačio 35 godina star rekord Meklarena..
„Naravno da sam vrlo srećan što smo opet pobedili. Tu mislim i na 11. uzastopnu pobedu za ekipu. Mislim da je to prilično neverovatno, ali danas nije bilo tako jednostavno”, rekao je Ferstapen, koji je u Silverstonu stigao do šeste uzastopne pobede ove sezone.
Vozač Red Bula je ove godine zabeležio osam pobeda. Drugo mesto na VN Velike Britanije pripalo je vozaču Meklarena Landu Norisu.
„Veliko hvala celom timu napravili su neverovatan posao. Ništa od ovoga ne bi bilo moguće bez napornog rada koji su uložili. Stavili su me na tvrde gume, ne znam zašto - još su nejasni po pitanju nekih stvari”, rekao je Noris.
Vozač Mercedesa Luis Hamilton je stigao do trećeg mesta u Silverstonu.
„Hvala svima koji su me podržavali. Osetio sam energiju, osetio podršku i to je takođe razlog zašto smo se vratili ovde”, izjavio je Hamilton.
Prvo mesto u generalnom plasmanu vozača drži Ferstapen sa 255 bodova, dok je njegov timski kolega Serhio Peres osvojio 156.
Naredna trka u šampionatu F1 biće vožena 23. jula za Veliku nagradu Mađarske na stazi Hungaroring, prenosi Tanjug.

Na prelazu Gradina, na izlazu iz Srbije, čeka se četiri sata
Prema informacijama uprave granične policije u 17.15 časova, putnička vozila čekaju četiri sata na graničnom prelazu Gradina, na izlazu iz Srbije a na Preševu, na izlazu iz zemlje, putnička vozila i autobusi š zadržavaju 35 minuta, navode iz Auto-moto saveza Srbije (AMSS).
Teretna vozila najduže čekaju na Batrovcima, na izlazu iz Srbije i to dva sata dok se na prelazu Horgoš i Šid, na izlazu iz Srbije, zadržavaju 90 minuta.
Na ostalim graničnim prelazima nema dužih zadržavanja za sve kategorije vozila, prenose iz AMSS-a.

Tesla i Karađorđevići
Dr Oliver Subotić*
Dok sam iščitavao primarne izvore za potrebe pisanja knjige „Tesla: Duhovni lik”, imao sam prilike da se lično uverim u ono što su gotovo svi Teslini biografi u manjoj ili većoj meri uočili u njegovoj ličnosti, a to su izrazite „oscilacije” (neretko i protivrečnosti) u raznim temama. Ipak, primetio sam da postoji nekoliko tema u kojima, slikovito rečeno, ne postoje „sinusoide” i izražene „amplitude”, već isključivo „linearna funkcija”. Jedna od tih retkih tema gde Tesla pokazuje jasnu konstantu u stavovima je odnos prema srpstvu, Kraljevini Jugoslaviji i Kraljevskom domu Karađorđevića.
Nikola Tesla je tokom američkog perioda svog života postao izrazit kosmopolita, ostavši istovremeno srpski patriota. Tokom američkog perioda se formirao i kao ubeđeni srpsko-jugoslovenski monarhista, te je poput većine srpskih intelektualaca tog vremena vatreno podržavao koncept Kraljevine Jugoslavije i bio veliki poštovalac kraljevske loze Karađorđević. To poštovanje se već može uočiti u dostupnim dokumentima iz perioda Prvog svetskog rata, kada on izražava divljenje podvizima srpske vojske predvođene svojim nezaboravnim voždom, kraljem Petrom Prvim Oslobodiocem. Tako, povodom inicijative jeromonaha Nikolaja Velimirovića iz 1915. godine, da zajedno sa Mihajlom Pupinom i Pajom Radosavljevićem potpiše „Vidovdanski proglas” i pozove Srbe u SAD da pomognu svojim sunarodnicima na Balkanu, Tesla iznosi stav da bi taj apel američki Srbi najpre poslušali ako bi ga potpisala dva srpska kralja: Petar Karađorđević i Nikola Petrović.
Ličnost u kraljevskoj lozi Karađorđević, koju je Tesla posebno izdvajao, bio je kralj Aleksandar, koji ga je odlikovao Ordenom Jugoslovenske krune prvog stepena 1931. godine. Kralja Aleksandra je doživljavao kao vladara koji je uspeo da napravi snažnu državu (Kraljevinu Jugoslaviju) i ujedini tri balkanska naroda (Srbe, Hrvate i Slovence). U svom posmrtnom slovu Kralju Mučeniku, objavljenom 1934. godine u „Njujork tajmsu”, Tesla ovako zbori: „Poput Vašingtona, bio je sposoban i neustrašiv general koji je oslobodio svoju zemlju od ugnjetavanja; poput Linkolna bio je mudar i patriotski vođa koji je pretrpeo mučeništvo.” Tesla je, pritom, verovao da će mučenička krv kralja Aleksandra definitivno ujediniti narode Kraljevine Jugoslavije (što se, kao što je dobro poznato, nije desilo). Sa druge strane, strahovao je za jedinstvo mlade države, zbog čega je javno podsetio sve Hrvate i Slovence na činjenicu da je njihova sloboda kupljena cenom srpske krvi u Prvom svetskom ratu. Kralj Aleksandar je za Teslu bio i ostao ličnost koja zaslužuje da bude na „pijedestalu srpskih velikana” – pišući pozdravno pismo Srbima u Geriju (Indijana, SAD) uoči Drugog svetskog rata, on za kralja Aleksandra koristi epitete „Veliki” i „Mučenik”.
Kada je reč o kralju Petru Drugom Karađorđeviću, Tesla i prema njemu pokazuje odnos dubokog poštovanja i izrazite odanosti, približan onome koji je ukazivao kralju Aleksandru. U jednom pismu iz 1938. godine upućenom inženjeru Slavku Bokšanu, Tesla kralja Petra Drugog naziva „mladim orlićem iz gnezda velikog orla”, a Srbe u SAD javno poziva da budu odani mladom monarhu, koga naziva „zenicom u oku naroda”. On kralja Petra Drugog veliča u nekoliko javnih objava u SAD želeći mu mnoga leta. Na koncu, poslednji Teslin izlazak u javnost – tačno pola godine pred smrt – bio je osmog jula 1942. godine u hotelu „Njujorker”. On tada, već prilično ugroženog zdravlja, izlazi u pratnji svog sestrića, diplomate Save Kosanovića, da pozdravi kralja Petra Drugog. Mladi kralj je u to vreme bio u poseti SAD, sa ciljem da od predsednika Ruzvelta izmoli vojnu pomoć za generala Dragoljuba Mihailovića (koga je Tesla, po rečima čuvenog američkog istraživača Lelanda Andersona, smatrao za „simbol drevne srpske borbe za krst časni i slobodu zlatnu”). „Hrvatski glas” izveštava o susretu mladog monarha i Tesle, navodeći kako je genijalni pronalazač rekao da mu je kralj svojom posetom učinio najveću čast i da će mu to biti „najmilija uspomena”. Svoj uvodni govor kralju Petru Drugom Tesla je završio rečima: „Veličanstvo, Bog Vas blagoslovio!”. Prema Kraljevim memoarima, obojica su tokom rastanka plakala, a Tesla ga je otpratio podsećanjem na zaveštanje kralja Aleksandra: da čuva jedinstvo naroda Kraljevine.
Važno je ovom prilikom istaći da je Tesli bila apsolutna strana bilo kakva ideja Jugoslavije bez srpske krune na njenom čelu – ostao je odan kralju Petru Drugom Karađorđeviću i pored stalnih ubeđivanja okoline da pređe na stranu Tita i njegovih komunista, koji su se od samog početka rata spremali za revolucionarni prevrat i nasilno preuzimanje vlasti. O čvrstom Teslinom stavu prilično argumentovano piše Margaret Čejni, pozivajući se na hrvatskog profesora Bogdana Radicu, diplomatu Kraljevine Jugoslavije u SAD, koji je tokom rata prešao na Titovu stranu. Iz njene studije saznajemo da je Sava Kosanović bezuspešno pokušavao da privoli svog genijalnog ujaka da se od kralja okrene ka Titu. O svemu navedenom u svojim memoarima svedoči i Konstantin Fotić, ambasador Kraljevine Jugoslavije u SAD, koji navodi da je svaki pokušaj da se od Nikole Tesle izvuče bilo kakva poruka protiv Kralja Petra Drugog bila bezuspešna. Teslina odanost srpskoj kruni bila je do kraja života održana besprekorno.
Da li bi Tesla, da je danas među nama, od „linearne funkcije” skrenuo kao „sinusoidi” u navedenim temama? To je već domen pretpostavki. A ono što možemo pretpostaviti jeste da bi zbog gorkog iskustva Jasenovca, Jadovna i, na kraju, „Oluje” imao krajnje rezervisan stav prema nekoj novoj jugoslovenskoj ideji. Možemo slobodno pretpostaviti i to da bi se i danas zalagao za što bolje odnose Srba sa Hrvatima i Slovencima, koje je smatrao bratskim narodima. A ako ćemo suditi po ogromnom poštovanju koje je decenijama ukazivao Karađorđevićima – kao i ništa manjem poštovanju koje oni do dan danas ukazuju njemu – verovatno bi u naše vreme bio i počasni član Krunskog saveta.
*Osnivač Zadužbine „Petar Mandić”, dobročine ustanove koja neguje uspomenu na Tesline pretke

Rustem Mustafa svedoči na suđenju Tačiju
Suđenje Hašimu Tačiju i njegovim saučesnicima optuženima za ratne zločine na KiM nastavlja se sutra, a kako saznaju mediji u Prištini, sudsko veće saslušaće Rustema Mustafu, bivšeg komandanta oslobodilačke vojske Kosova (OVK) u Operativnoj zoni Lap, inače poznatog kriminalca i osuđivanog ratnog zločinca. Mustafa je jedan od retkih pripadnika OVK i jedini komandant te terorističke jedinice koji su u Prištini osuđeni za ratne zločine na KiM. On je potvrdio da je dobio poziv od Specijalizovanog tužilaštva u Hagu da se iduće sedmice pojavi kao svedok.
Mustafa će, kako se očekuje, svedočiti o funkcionisanju OVK, a u izjavama za medije kazao je da namerava da „brani istinu o ratu OVK”.
Rustem Mustafa poznat je kao komandant Remi, a tokom rata 1998–1999. bio je komandant regionalne zone Lap i član takozvane lapske grupe OVK. Posle rata, postao je poslanik i potpredsednik Demokratske partije Kosova. Uhapšen je u avgustu 2002. i izveden pred Okružni sud u Prištini u kojem su sudile međunarodne sudije Unmika. Osuđen je prvostepeno na 17 godina zatvora jer je utvrđeno da je sa još trojicom pripadnika OVK ubio petoro nelojalnih kosovskih Albanaca. Vrhovni sud Kosova preinačio je presudu 2005. i naložio novo suđenje pa je 2013. osuđen na četiri godine zatvora.
Bio je optužen da je zajedno sa drugim pripadnicima OVK držao zarobljenike u nehumanim uslovima, uskraćujući im adekvatnu zdravstvenu negu, hranu i vodu. Zatočenici su podvrgavani stalnom premlaćivanju, mučenju i pretnjama smrću od avgusta 1998. do juna 1999. godine.
Sumnja se da je tokom rata na KiM učestvovao u teškim zločinima nad Srbima kao i da je u zoni Lap osnivao logore u kojima su civili saslušavani, zlostavljani i ubijani. Grupe pod kontrolom Mustafe, prema podacima dostupnim medijima, posle rata proterivale su preostale Srbe i preprodavale napuštene stanove i drugu imovinu. Mustafa je pored terorističke grupe BIA formirao i „Skiftere” i „Crvenu ruku”, čiji su pripadnici progonili, kidnapovali i ubijali Srbe na području Prištine i Podujeva.
Prema podacima srpskih bezbednosnih službi, Mustafa je još od osamdesetih godina prošlog veka privođen zbog trgovine narkoticima, krijumčarenja oružja, ucena, napada na policiju i drugih teških krivičnih dela. Američke obaveštajne službe smatraju ga jednom od osoba od kojih preti opasnost po mir na Balkanu.
Prema obaveštajnim podacima, Mustafa u svojim kriminalnim aktivnostima, pre svega u trgovini drogom, sarađuje sa Ramušom Haradinajem, dok je do 2015, kada je pravosnažno osuđen, bio poslanik i potpredsednik stranke Hašima Tačija.
Rustem Mustafa jedan je od prvih pripadnika OVK koje je još krajem 2018. u predistražnom postupku saslušalo tužilaštvo u Hagu, pa se tada nagađalo da će on biti i jedan od prvih čije će se ime naći na nekoj od optužnica. Iako je Mustafa zbog svoje pozicije u komandi OVK pominjan odmah uz Tačija, Kadrija Veselija, Adema Čekua, Fatmira Limaja i ostalih, haški tužilac će ga saslušati kao svedoka, a ne kao okrivljenog.

Kaciga glavu čuva
Biciklisti su često prinuđeni da se kreću kolovozom gde ih vozači motornih vozila tretiraju kao „ometače”, a ne kao sastavni deo saobraćajnog sistema
Na teritoriji Srbije od početka godine poginule su 23 bicikliste, a povređeno je više od 400. MUP Srbije skrenuo je pažnju da su oni najugroženija kategorija učesnika u saobraćaju.
„Apelujemo na vozače putničkih i teretnih vozila i autobusa da posebnu pažnju usmere na bicikliste, kako bi sačuvali njihovu bezbednost. Sa druge strane, apelujemo i na bicikliste da upotrebnom svetala i reflektujućih elemenata učine sebe vidljivijim, a samim tim i bezbednijim u saobraćaju”, saopšteno je iz MUP-a i objavljen apel i na društvenim mrežama.
Ključni problem, kada je reč o bezbednosti biciklista u saobraćaju, jeste njihova ranjivost, jer i pri relativno malim brzinama često zadobijaju teške povrede, uglavnom zbog toga što im je jedina zaštita njihova odeća, ukazali su stručnjaci Agencije za bezbednost saobraćaja (ABS).
Važnu ulogu ima i brzina vozila koja učestvuju u sudaru sa biciklistima, naročito kada je reč o težim posledicama. Biciklisti su često slabo uočljivi za druge učesnike u saobraćaju, pre svega jer su dimenzije vozila manje u poređenju sa automobilima, autobusima ili teretnim vozilima.
To je poseban problem u noćnim uslovima vidljivosti, pogotovo u slučajevima kada bicikl nije opremljen odgovarajućim svetlima, a to su belo na prednjoj i crveno svetlo na zadnjoj strani bicikla, kao i ako vozač i putnik na biciklu ne nose svetlu odeću.
Stručnjaci naglašavaju i činjenicu da biciklisti različite starosne dobi i pola imaju različite psihofizičke sposobnosti. Deca uglavnom nemaju dovoljno iskustva i znanja, a stariji imaju smanjenu moć zapažanja, smanjene fizičke sposobnosti i pokretljivost.
Bezbednost dvotočkaša u velikoj meri zavisi i od saobraćajnog okruženja, koje je najčešće dizajnirano i prilagođeno za kretanje motornih vozila i nije predviđeno za bicikliste.
„Oni su često prinuđeni da se kreću kolovozom gde ih vozači motornih vozila tretiraju kao ’ometače’ saobraćaja, a ne kao sastavni deo saobraćajnog sistema, pri čemu često i sami ne poštuju pravila – ne postupaju u skladu sa signalizacijom, zabranom korišćenja mobilnih telefona, audio i video uređaja, upotrebom svetala na biciklu. Saobraćajne nesreće sa učešćem biciklista, zbog njihove velike ranjivosti, češće za posledicu imaju poginule osobe, nego što je to slučaj kod udesa sa učešćem samo motornih vozila sa zatvorenom karoserijom”, navodi se u rezultatima istraživanja ABS-a.
Kada se uporedo posmatraju podaci o nastradalim biciklistima i nastradalim vozačima i putnicima u automobilima, dolazi se do podataka da biciklisti kada učestvuju u saobraćajnoj nesreći imaju skoro šest puta veći rizik da smrtno stradaju nego što je to slučaj sa putnicima i vozačima u automobilima.
U proseku, godišnje u udesima u Srbiji pogine oko 50 i bude povređeno oko 1.486 biciklista. Svaka jedanaesta poginula i svaka četrnaesta povređena osoba u saobraćajnim nesrećama je – biciklista. Oni čine oko devet odsto od ukupnog broja poginulih i oko sedam procenata od svih povređenih osoba u udesima, pokazuju podaci ABS-a.
Saobraćajne nesreće sa učešćem biciklista se najčešće događaju u leto i jesen, odnosno u periodu godine od jula do oktobra, a najviše u avgustu.
Stručnjaci savetuju biciklistima da imaju zakopčanu zaštitnu kacigu, koja će im spasiti život u slučaju pada sa bicikla i sprečiti povrede glave.
„Koristite štitnike za kolena i laktove kako biste ublažili udarce od pada. Nosite odgovarajuće cipele i proverite da li su pertle pravilno vezane. Obucite adekvatnu odeću – pantalone sa užim nogavicama, majice i jakne koje su uz telo, kako ne bi došlo do zakačinjanja delova garderobe o pedale i druge delove bicikla”, savetuju iz ABS-a.
Bicikl treba da bude ispravan, ručice na upravljaču čvrste i pravilno podešene, a sedište na odgovarajućoj visini – tako da stopala obe noge budu u stanju da dodirnu zemlju. Kočnice moraju da budu ispravne, a pneumatici na točkovima napumpani pod odgovarajućim pritiskom.
Belo svetlo na prednjoj i crveno na zadnjoj strani bicikla moraju biti ispravni i postavljeni na odgovarajuće položaje. Zvonce ili sirena takođe moraju biti ispravni.
„Kada prelazite preko kolovoza, trudite se da se ponašate kao da ste pešak. Pogledajte pažljivo levo, desno, levo. Kada procenite da je bezbedno započnite prelazak, gurajući bicikl pored sebe. Koristite ručne signale da upozorite druge učesnike u saobraćaju ili im date obaveštenje o skretanju i promeni položaja na kolovozu”, savetuju stručnjaci.
U noćnim uslovima i kada je smanjena vidljivost, osim što bicikl mora da bude osvetljen, biciklista treba da ima svetlu i odeću sa retroreflektujućim materijalima. Ako voze bicikl kolovozom, treba da se kreću u širini od najviše jedan metar od desne ivice kolovoza, ali ne uz sam ivičnjak.


  </body>
 </text>
</TEI>