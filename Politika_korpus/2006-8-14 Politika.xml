<TEI version="3.3.0" xmlns="http://www.tei-c.org/ns/1.0">
 <teiHeader>
  <fileDesc>
   <titleStmt>
    <title>Politika 2006-8-14</title>
   </titleStmt>
   <publicationStmt>
    <p></p>
   </publicationStmt>
   <sourceDesc>
    <p>https://www.politika.rs/sr/articles/archive/2006/8/14/page:1?url=</p>
   </sourceDesc>
  </fileDesc>
 </teiHeader>
 <text>
  <body>
    <div id="sport">
Statistika naših košarkaša 4
Ekipni rekordi i zanimljivosti sa svetskih prvenstava za košarkaše
Najviše utakmica na takmičenju: 10 na SP 1978. i SP 1986.
Najviše odigranih minuta na takmičenju: 2025 na SP 1978. i SP 1986.
Najviše šuteva iz igre: 806 na SP 1978.
Najveći prosek šuteva iz igre po utakmici: 80.6 na SP 1978.
Najmanji prosek šuteva iz igre po utakmici: 62.5 na SP 1963.
Ukupan prosek šuteva iz igre po utakmici: 68.2 šuta po utakmici.
Najviše šuteva za tri poena: 177 na SP 1986.
Najveći prosek šuteva za tri poena po utakmici: 17.9 na SP 2002.
Najmanji prosek šuteva za tri poena po utakmici: 14.5 na SP 1990.
Ukupan prosek šuteva za tri poena po utakmici: 16.4 trojke po utakmici.
Najveći procenat šuta iz igre na takmičenju: 56% na SP 1982.
Najmanji procenat šuta iz igre na takmičenju: 41% na SP 1967.
Ukupan procenat šuta iz igre: 48.7% na svim SP.
Najveći procenat šuta za tri poena na takmičenju: 44.8% na SP 1998.
Najmanji procenat šuta za tri poena na takmičenju: 40% na SP 2002.
Ukupan procenat šuta za tri poena: 42% na svim SP.
Najviše izvedenih slobodnih bacanja: 264 na SP 1978.
Najviše ubačenih slobodnih bacanja: 200 na SP 1978.
Najveći prosek bacanja po utakmici: 27.5 na SP 2002.
Najmanji prosek slobodnih po utakmici: 21 na SP 1986.
Ukupan prosek slobodnih po utakmici: 25.1 na svim SP.
Najviše skokova na takmičenju: 318 na SP 1978.
Najmanje skokova na takmičenju: 196 na SP 1963.
Najveći prosek skokova po utakmici: 34.5 na SP 1970.
Najmanji prosek skokova po utakmici: 21.8 na SP 1963.
Ukupan prosek skokova po utakmici: 31.7 na svim SP.
Najviše asistencija na takmičenju: 161 na SP 2002.
Najveći prosek asistencija po utakmici: 17.9 na SP 2002.
Najviše osvojenih lopti na takmičenju: 144 na SP 1970.
Najveći prosek osvojenih lopti po utakmici: 24 na SP 1970.
Najviše blokada na takmičenju: 59 na SP 1986.
Najveći prosek blokada po utakmici: 5.9 na SP 1986.
Najviše izgubljenih lopti na takmičenju: 130 na SP 1963.
Najveći prosek izgubljenih lopti po utakmici: 17.8 na SP 1970.
Najviše ličnih grešaka na takmičenju: 247 na SP 1978.
Najveći prosek ličnih grešaka po utakmici: 33 na SP 1970.
Najmanji prosek ličnih grešaka po utakmici: 19.7 na SP 1998.
Ukupan prosek ličnih grešaka po utakmici: 23.7 po utakmici.
Najviše datih poena na takmičenju: 1034 na SP 1978.
Najveći prosek datih poena po utakmici: 104.4 na SP 1978.
Najmanji prosek datih poena po utakmici: 74.2 na SP 1970.
 
REKORDI U SKOKOVIMA
Najbolji skakač prvenstva




Krešimir Ćosić

3 puta


Radivoj Korać

2 puta
Najviše skokova na jednom prvenstvu




Željko Rebrača

82 (SP 1998)


Stojko Vranković

60 (SP 1986)


Krešimir Ćosić

58 (SP 1970)
Najveći prosek skokova na jednom prvenstvu




Krešimir Ćosić

9.7 (SP 1970)


Željko Rebrača

9.1 (SP 1998)


Krešimir Ćosić

7.3 (SP 1974)
 
REKORDI U ASISTENCIJAMA
Najbolji asistent prvenstva




Dragan Kićanović

2 puta
Najviše asistencija na jednom prvenstvu




Toni Kukoč

37 (SP 1990)
Najveći prosek asistencija na 1 prvenstvu




Toni Kukoč

4.6 (SP 1990)

Statistika naših košarkaša 3
REKORDI I ZANIMLjIVOSTI SA SVETSKIH PRVENSTAVA
NAJVEĆI PROSEK POENA NA JEDNOM TAKMIČENjU




Dražen Petrović

24.4 (SP 1986)


Dražen Dalipagić

22.2 (SP 1978)


Dražen Petrović

21.6 (SP 1990)


Dragan Kićanović

21.1 (SP 1982)


Dragan Kićanović

19.6 (SP 1974)


Predrag Stojaković

18.8 (SP 2002)
NAJVIŠE POENA NA JEDNOM TAKMIČENjU




Dražen Petrović

248 (SP 1986)


Dražen Dalipagić

200 (SP 1978)


Dragan Kićanović

190 (SP 1982)


Predrag Stojaković

169 (SP 2002)


Dragan Kićanović

164 (SP 1978)
NAJVIŠE POENA NA JEDNOJ UTAKMICI




Dražen Petrović

47 (SP 1986, protiv Holandije)


Radivoj Korać

40 (SP 1963, protiv Perua)

S porazom u Japan
Jedna loša četvrtina, i to poslednja, bila je dovoljna da pokvari 30 dobrih minuta reprezentacije Srbije i Crne Gore u susretu sa Slovenijom – 74:78 (16:16, 19:18, 27:19, 12:25). Ovim su "plavi" završili nadmetanje na "Filipsovom" kupu u Singapuru a već danas će doputovati u japanski grad Sendai u kojem će se nadmetati u "A" grupi 15. svetskog prvenstva (19. avgust – 3. septembar).
Egzibicionom igrom Španija je osvojila prvo mesto u Singapuru. Posle Slovenije i SCG, s lakoćom je savladala i olimpijskog prvaka Argentinu, sa 87:66 (23:18, 24:17, 28:16, 12:15). Bio je to susret dva pretendenta na zlatnu medalju u Japanu.
Lakovičevom trojkom, dva minuta pre kraja, Slovenci su posle dugo vremena uspeli da povedu protiv naše reprezentacije (71:70). "Plavi" su u poslednju četvrtinu ušli sa devet poena viška (62:53), zahvaljujući dobrim igrama Popovića (21 poen), Miličića (20) i Rakočevića (17). Posle meča selektor Dragan Šakota, koji je ponovo dobio tehničku grešku (opet zbog prigovora), izjavio je da "njegov tim nije imao dovoljno koncentracije u završnici".
Ekipi SCG ovo je bila 10. pripremna utakmica i treći poraz. U Bormiju je zabeležila svih pet pobeda (Italija 86:58, Turska 86:83, Grčka 79:75, opet Italija 75:70 i Kanada 95:83), na turniru u Španiji po pobedu (Kina 77:66) i poraz (Španija 62:83), pa pobedu u jedinom meču na svom terenu (Makedonija 94:79) i sada u Singapuru pobedu (Argentina 83:64) i dva poraza (Španija 65:80, Slovenija 74:78)
Na "Filipsovom" kupu Španija je potvrdila da njen san o zlatu u Japanu nije bez osnova. Ipak, njeni igrači su svesni da poslednjih godina na velikim takmičenjima nisu uspevali da ponove sjajne igre iz priprema. Sasvim druga priča je sa olimpijskim prvakom...
Argentinci, čiji vodeći igrači svrstavaju Španiju u krug najozbiljnijih kandidata za titulu prvaka sveta, nisu blistali u pripremama za poslednja dva velika takmičenja, ali uspeh nije izostajao: na Mundijalu u Indijanapolisu osvojili su srebro (poraz u finalu od Jugoslavije sa 84:77), na Olimpijskim igrama u Atini 2004 – zlato. Španija ih je ovog leta već jednom savladala, u Madridu (79:67).
Đinobili, najbolji argentinski igrač, pokazao je u svojoj karijeri da ume da "tempira" formu za najvažnije mečeve. Selektora Serhija Ernandeza, naslednika čuvenog Rubena Manjana, sigurno ne brine to što trenutno ispod svog nivoa igraju i Skola, Oberto, Nočoni, Sančez...
U Singapuru je i naša reprezentacija vrlo ubedljivo savladala Argentince. To, međutim, nije zavaralo selektora Šakotu koji se posle prvog kola našao u rubrici "Izjava dana" na veb sajtu Mundijala u Japanu ("Argentina je slično igrala i u pripremama za Igre u Atini, a onda je osvojila zlato...").
Košarkaši SCG, ipak, imaju dovoljno razloga za optimizam. Posle svega što je prethodilo pripremama – otkazi i povrede nekih igrača, smena generacija, loša klima oko državnog tima u poslednje tri godine – Šakotin tim je pokazao u pripremama da će i protiv najjačih timova skupo prodati kožu. Kapiten Rakočević i centar Milićić su se izdvojili kao vođe nove reprezentacije koja će, sa prosekom od 23 godine, biti jedna od najmlađih u Japanu.
Ako ovom timu pođe za rukom da se plasira u četvrtfinale, što su igrači istakli kao cilj, bio bi to uspeh. Za to je neophodno izboriti što bolji plasman u "A" grupi (Argentina, Francuska, Venecuela, Nigerija i Liban) jer to donosi lakšeg rivala u osmini finala (četiri grupe sa po šest ekipa ukrštaju se po principu "prvi s četvrtim, drugi s trećim"). "A" grupa se ukršta sa "B" (Španija, Nemačka, Novi Zeland, Japan, Angola, Panama)
Na prvi pogled, u "A" grupi su prva tri mesta "rezervisana" za Argentinu, Francusku i SCG, a u "B" prva dva za Španiju i Nemačku. Našem timu je samo bitno da u osmini finala izbegne Špance koje nije pobedio poslednjih pet godina (osam uzastopnih poraza). Nemce, koji imaju super-Novickog i 11 osrednjih igrača, "plavi" bi s dobrom taktikom mogli da izbace.
Od igrača za koje se pretpostavlja da bi mogli da obeleže Svetsko prvenstvo, u pripremama je najviše pokazao španski bek Huan Karlos Navaro. U Singapuru je proglašen za najboljeg igrača turnira (konkurenti su mu bili Rakočević i Miličić). Najozbiljnije treba računati i na njegovog saigrača Paua Gasola, Argentinca Đinobilija, Nemca Novickog, Amerikance Vejda i Džejmsa...
Važan faktor biće i – povrede. Argentinci, na primer, u Singapuru nisu mogli da računaju na dva glavna organizatora igre (Sančez i Priđoni), a u našem timu ima nekoliko rovitih igrača (Jorović, Tripković...).
Ima još pet dana za oporavke i doterivanje igre. Sve ekipe polako pristižu u Japan čijih pet gradova će ugostiti najbolje 24 reprezentacije na svetu (osam učesnika više u odnosu na prethodni Mundijal). "Plavima" je do prvog meča, protiv Nigerije (subota u 9 č), preostalo svega osam treninga.
Ćini se da će ovo biti jedan od najzanimljivijih Mundijala za koji je vezan i kuriozitet da – šampion (SCG) nije među favoritima. Amerikanci će učiniti sve da se vrate na tron, mada su svesni da Argentina i Španija, pre svih, žele da zaposednu isto mesto.
Dvorana u Singapuru. Gledalaca: oko 7.000. Sudije: Zavlanos (Grčka), Bertran (Španija), Čiti (Argentina). Pet ličnih grešaka: Laković u 39, Rakočević u 40. Tehnička greška: selektor Šakota (zbog protesta).
SRBIJA I CRNA GORA: Avdalović 6, Rakočević 17, Jorović 2, Miličić 20, Aškrabić 4, Raičević 4, Bogdanović, Popović 21, Nikolić, Marinović, Perović. Selektor: Šakota.
SLOVENIJA: Laković 11, Bećirović 10, Jurak 3, Nahbar 6, Nesterović 16, Dragić, Milić 10, Brezec 5, Slokar 12, Ožbolt 5. Selektor: Pipan.
--------------------------------------------------------------------------
Erceg prekobrojan
Naša reprezentacija je u Singapur doputovala sa 14 igrača a za Japan nastavlja sa 13. Za Beograd se vratio mladi košarkaš FMP-a Zoran Erceg, pošto je selektor Dragan Šakota procenio da je on jedan od dvojice prekobrojnih. Najkasnije tri dana pre početka Svetskog prvenstva (19. avgust – 3. septembar) još jedan košarkaš će morati da otpadne.
--------------------------------------------------------------------------
Nikolić u Estudijantesu
Košarkaški reprezentativac SCG Goran Nikolić (krilni centar, 205 cm, 30 godina) potpisao je na dve sezone za španski Estudijantes iz Madrida. Prethodno je igrao za FMP, istanbulski Efes Pilsen i Kijev u kojem je bio u protekloj sezoni.
--------------------------------------------------------------------------

Španci maksimalno

PRVO KOLO: SCG – Argentina 83:64, Španija – Slovenija 96:85.
DRUGO KOLO: SCG – Španija 65:80, Argentina – Slovenija 94:72.
TREĆE KOLO: SCG – Slovenija 74:78, Španija – Argentina 87:66.
Tabela
    </div>
    <div id="magazin">
Povratak na Stradun
Pločnicima Dubrovnika, po čijem su uglačanom kamenju beogradske gospođice nekada uvežbavale svoj premijerni hod na visokim potpeticama, saplićući se o poglede preplanulih Dalmatinaca, danas koračaju neke nove klinke.
Na Stradunu, glavnoj turističkoj arteriji grada, koja je u letnjim mesecima imala više Beograđana po kubnom metru od Knez-Mihailove, prestonički akcenat zamenjen je grajom italijanskih, engleskih i francuskih turista koji neumorno fotografišu Crkvu svetog Vlaha, Orlandov stub, Knežev dvor, palatu Sponza, Crkvu svetog Spasa, tvrđavu Lovrijenac, kulu Minčeta...
Beograđane ćete prepoznati po zamagljenim pogledima kojima pretražuju 292 metra Straduna i preturaju po fiokama uspomena, pokušavajući da ožive sećanja na period kada je život u staroj Jugi podsećao na večitu žurku između Beograda, Zagreba i Sarajeva. 
Rođeni Dubrovčanin Frano Lasić odustaje od ideje da gostima zauzme mesto u "Trubaduru", kultnom gradskom baru, koji ove godine slavi četvrt veka svog postojanja, već na skalinama Crkve svetog Vlaha sluša neke nove klince koji sviraju pod budnim okom legendarnog "Dubrovačkog trubadura" Marka Breškovića. "Mi negujemo klasiku, a ona je uvek u modi", kratko servira recept uspeha vlasnik "Trubadura". 
Iako je leto u Dubrovniku rezervisano za one sa dubljim džepom, za kapućino u Gradskoj kafani izdvojićete svega osamdeset dinara, a "mohito" vam jednostavno neće dozvoliti da platite u "Hemingveju" novom fensi baru Dubrovnika! Dugo očekivani gosti iz Beograda se, osim koktelom, svugde čašćavaju osmehom i srdačnošću, a u "Dubrovačkom vjesniku" sa neskrivenim ponosom objavljuju da proslavljeni srpski glumac i režiser Ljubiša Samardžić 40 godina svog braka proslavlja u renomiranom dubrovačkom hotelu "Ekscelzior". Udobno zavaljen u stolice kafića "Festival", u pogledu na Stradun ovog avgusta uživao je i Neven Bošković, beogradski šarmer stare garde i jedan od redovnih VIP zvanica kultnih "belih žurki" koje je u Dubrovniku godinama priređivao Frano Lasić. 
A ako vas zanima koliko košta apartman sa pogledom na Majkla Daglasa i Ketrin Zitu Džons i ostale zvezdice iz filmskog i finansijskog sazvežđa planete, koje ovih dana prete da pomrače sjaj zvezda nad Stradunom, odgovor glasi – pedeset evra. Naravno, ako ste srećne ruke da u epicentru Dubrovačkih letnjih igara iznajmite apartman u gradu, koji je u 15. veku imao status republike, a danas uživa status letnje prestonice svetskog džet seta. Osim Majkla Daglasa, dubrovački paparaci ovog leta jure Filipa Juričića, zvezdu TV sapunice "Ljubav u zaleđu", koji igra glavnu ulogu u hit predstavi Dubrovačkih letnjih igara "Ondine" i čiji privatni život veoma podseća na televizijsku seriju koja ga je proslavila. Filip se, naime, našao u centru pažnje medijske javnosti kada je njegova bivša devojka Matea Roščić otkrila da čeka bebu sa njim, a sadašnja devojka Iva Šulentić vratila verenički prsten i otišla na krstarenje po jadranskim ostrvima.
S obzirom na to da je Dubrovnik postao letovalište svetskog džet-seta, noćni život grada izmešten je u Dubrovačku župu – na 15 minuta vožnje kolima od ušiju razmaženih turista koji, nakon đira po Stradunu i večere u "Labirintu", "Taliru" i nekom od bezbrojnih restorana nanizanih na ogrlicu Straduna, žele da slušaju isključivo zvuk zrikavaca. Ali, ako ste mislili da ćete u noćnim klubovima Kupara, Srebrenog, Solina i Plata čuti klape, doživećete nemalo razočaranje – Oliverova "Cesarica" je, ruku pod ruku sa Džibonijevom "Vilom" i "Dubrovačkim trubadurima", odavno "otišla" na počinak, a mladi naraštaj uživa u tehno groznici subotnjih večeri. Osim za tehno zvukom, mladi Zagrepčani i Dubrovčani su ludi i za – "ćirilicom" i zaista je teško upoznati dvadesetogodišnjaka koji u svojim kolima nema diskove Željka, Jece i Cece. Deca rođena početkom osamdesetih godina kažu da su odrastala uz pesmu "Igra rokenrol cela Jugoslavija" i uz prisećanja njihovih roditelja kako se u staroj Jugoslaviji nekada lepo živelo i živo se raspituju kako da rezervišu sobu u Beogradu i dobiju vikend paket-aranžman koji podrazumeva poziranje u Ulici Strahinjića Bana i đuskanje do zore na nekom od prestoničkih splavova.
    </div>
    <div id="kultura">
Muzika bez tereta
Kako zvuči "najbolji lajv bend na svetu", kako su često nazivali američku grupu "Toto", moći će, prvi put, da čuju i Beograđani, budući da ovaj sastav dolazi u naš grad 15. avgusta. Oni će, u organizaciji kuće "Sky Music Dinamic Production" svirati na stadionu Tašmajdan, a kao predgrupa ovom sastavu nastupiće "Neverne bebe".
Tokom višedecenijske karijere grupa "Toto" snimila je nekoliko kultnih albuma, dobila je na desetine muzičkih priznanja, među kojima i onu najznačajniju – Gremi, bila na prvim mestima svetskih top lista, a prodala je i oko 30 miliona ploča širom planete.
Ovaj bend nastao je daleke 1976. godine u Los Anđelesu. Iako mnogi smatraju da naziv njihovog benda potiče iz "Čarobnjaka iz Oza", to članovi grupe "Toto" poriču. 
Trebalo im je samo 12 meseci da naprave svoj prvi hit – bila je to pesma "Hold the Line". Američki sastav se "vinuo u zvezde" kada je objavio album "Toto IV", sa koga su skinuti veliki hitovi "Africa" i "Rosanna". Ovaj album dostigao je platinasti tiraž. Usledile su ploče "Isolation", "Fahrenheit", "Kingdom of Desire"... Radili su i muziku za kultni film Dejvida Linča "Dune". Ovaj bend, kroz koji su prošli mnogi muzičari, uvek je bio sastavljen od vrhunskih instrumentalista, za čije "usluge" su se otimali Elton Džon, Majkl Džekson, Erik Klepton, Kvinsi Džons, Pol Mekartni...  
Iako je "Toto" imao veliki komercijalni uspeh, ova grupa je prošla i kroz "sito i rešeto" u dugogodišnjoj karijeri. Muzička štampa ih je često nazivala "svojeglavim pastorčićima" što im, kako tvrde, nikada nije poljuljalo sigurnost, već su se na takve opaske uvek smejali! Uprkos velikom uticaju koji su izvršili na muziku, ova grupa još uvek nije uvršćena u prestižni "Rokenrol hol slavnih".
– Nikada nećemo ući u "Rokenrol hol slavnih". Oni nas mrze, što je najsmešnije. Grupa "Lovin’ Spoonful", koja je beznačajna, ušla je, a "Black Sabbath" nisu!? To je zato što tamo sedi nekolicina "dupeglavaca", koji sebe smatraju kritičarima, i oni odlučuju ko će biti u "Holu slavnih", a ko ne. To je zaista apsurdno! – imaju običaj da kažu članovi "Tota". 
Ove godine proslavljaju tri decenije rada. Ovi muzičari, govoreći o velikom jubileju, ovih dana često izjavljuju da ne mogu da poveruju da postoje već trideset godina i da je to pomalo "zastrašujuće".
"Toto" su pre nekoliko meseci objavili povratnički album "Falling in Between", koji promovišu na svetskoj turneji, u okviru koje i dolaze u naš grad.
– Radili smo album zbog sebe. Naša baza obožavalaca je dovoljno velika i u tome je vrednost stvaranja novog albuma. Znam da nećemo biti na MTV-ju ili radiju. Ali, ne radi se o tome, već da daš sve od sebe, pogotovo što u današnje vreme nemamo obavezu da napravimo četvorominutni hit singl. To nam je skinulo mnogo tereta, jer možemo da radimo šta god želimo – izjavljivali su članovi grupe o izdanju "Falling in between". 
Oni priznaju da čak i posle toliko vremena provedenog zajedno otkrivaju nove aspekte muzike. 
– Uvek postoji uzbuđenje pronalaženja nečeg novog u muzici. Moramo jedni druge da "guramo". Ne možemo da se odmaramo ili živimo na lovorikama. Ne radimo album ukoliko nismo sigurni da će biti odličan. Uvek postoje velika očekivanja i to je ogroman izazov.
Interesantno je da je grupa "Toto" poslednjih godina mnogo popularnija u Evropi nego u rodnoj Americi. Taj "fenomen" članovi ovog sastava objašnjavaju ovako:
– Ljubitelji muzike u Evropi i ostatku sveta su lojalni. Ako vas vole, vole vas ceo život. Uče i svoju decu da vas vole. Mi imamo celu novu generaciju fanova. U našoj publici često ima dvanaestogodišnjaka koji znaju reči svih pesama, što je fenomenalno! Ti klinci su "uronili" u kolekciju ploča njihovih ujaka, braće... Oni slušaju klasični rok – "Queen", "Van Halen", "Def Leppard"… Ako gledate MTV samo deset minuta, već sve znate i sve ste čuli. Grupe danas isto zvuče i nema nikakve razlike u njihovoj muzici.
Članovi ove američke grupe često se susreću sa pitanjem šta ih posle trideset godina još uvek drži zajedno i odakle im snage da se i dalje bave muzikom. Stiv Lukatir, originalni član i gitarista benda, ima običaj da kaže:– Još uvek se osećam kao šesnaestogodišnjak. I danas imam tu vatru, humor i trudim se da vodim računa o sebi i svom životu. Nisam debeo. Ljudi, na primer, misle da smo moj sin i ja braća. I dalje radim deset meseci godišnje, ali se ne osećam loše kada imam neko vreme samo za sebe, jer želim da ponekad uživam u plodovima svog rada!
    </div>
    <div id="kolumna">
Strategija Ešer
Komentarišući projekat dvostrukih administrativno-funkcionalnih struktura kao jedan od predloga za redefinisanje statusa Kosova i Metohije (paralelna koegzistencija srpskih i evropskih vlasti) profesor Svetozar Stojanović, predsednik Srpsko-američkog centra, rekao je da se taj plan "uklapa u ideju da je situacija toliko složena da se za nju moraju naći originalna, takozvana asimetrična rešenja, kombinacija različitih principa". Zaista, profesor Stojanović je u pravu. 
Ljudsko društvo je najkompleksniji samoorganizujući sistem u poznatoj prirodi. Reč je o lavirintu izmešanih i naglavce postavljenih prostornovremenskih polja po kojima se ljudi kreću i ulaze u međusobne odnose kao po prostorima crteža F. C. Ešera. Imamo, dakle, posla sa ljudskim društvom kao paradoksalnom mrežnom strukturom koja je istovremeno sistemska i istorična, lokalna i globalna, stabilna i nestabilna, a svakako ekstremno kompleksna. 
Ljudi delotvorno rešavaju probleme ovog kompleksnog sveta kada ponude kompleksna rešenja, kada se oslone na metodologiju paradoksalnih obrta i relacija one strategije koju Imanuel Valerštajn naziva Strategija Ešer.  
Kosmet nije nikakav izuzetak od ovih univerzalnih pravila. Pored toga, duboka unutrašnja kriza osnovno je posebno svojstvo tog društva: ekonomija koja životno zavisi od međunarodnih donacija i porodičnih doznaka iz inostranstva, stopa nezaposlenosti od preko 60 odsto, endemsko nepoštovanje zakona i pravnog poretka, represivni i militarizovani socijalni prostor, kultura straha, netolerancije, agresije i međuetničke mržnje, getoizacija manjinskih etničkih grupa i nasilje koje se nad njima sistematski sprovodi, apsolutna besperspektivnost, naročito mladih generacija. 
Jedan međunarodni ekonomski izveštaj iz avgusta 2004. upozorava da na Kosmetu nije moguće ustanoviti čak ni broj stanovnika: "U ovom trenutku ekonomska analiza zasnovana na pouzdanoj zvaničnoj statistici nije moguća na Kosovu. Kao što je EUROSTAT primetio u junu 2002. godine, statistički sistem... za sada ne postoji na Kosovu. Kao rezultat toga, dokumenti iz Ministarstva trgovine i industrije polaze od pretpostavke da na Kosovu živi 2, 4 miliona ljudi, dok Ministarstvo okoline i prostornog planiranja izrađuje novi prostorni plan na osnovu 2, 2 miliona stanovnika, a Odeljenje za makroekonomsku politiku u Ministarstvu finansija i privrede (misli se na ministarstva vlade u Prištini, prim. Lj. K.) barata cifrom između 1, 7 i 1, 85 miliona stanovnika."
Ovakvo stanje zahteva kompleksno rešenje. Traganje za takvim rešenjem nije moguće bez primene Strategije Ešer sa njenom metodologijom paradoksalnih obrta i relacija. Jer, samo socijalno inventivan pristup kosmetskoj krizi može dovesti do delotvornog i dugoročno održivog rešenja, asimetričnog, mrežnog i kaskadnog. Međutim, uprkos činjenicama, pregovori čiji je deklarisani cilj izlazak iz kosmetske krize, odvijaju se u senci "jednostavnog" fundamentalističkog programa "nezavisno Kosovo ili rat". Ovaj socijalno neinventivni i neodgovorni, a moralno neodrživi program ucene, zastupaju neki od lokalnih, regionalnih i globalnih aktera kosmetske krize. 
Kazuistika vladajućeg novogovora planetarnog bratstva međunarodnih činovnika svakako ide naruku protagonistima ovog programa ucene, ali im još više pogoduje opšti konceptualni okvir tekućih pregovora. Pregovori o rasplitanju kosmetskog čvora krize zarobljeni su, naime, unutar vladajućeg ideološkog diskursa koji danas presudno profiliše globalni savez neokonzervativne, da dodam i neofeudalne moći. 
Doktrinarno nadahnut tradicijom iz vremena od Augsburškog mira 1555. do Vestfalskog mira 1648, ovaj globalni savez moći nastoji da kao jedini izlaz za čovečanstvo zahvaćeno krizom tranzicije između dva istorijska sistema, nametne obnovu imperijalne hijerarhije i njene svetske dominacije. Razume se, unutar složene planetarne geometrije ove konstrukcije, Kosmet ima svoje mesto i svoju ulogu. Fundamentalistički program ucene "nezavisno Kosovo ili rat" treba da obezbedi ovo mesto i ovu ulogu. 
Međutim, za 350 godina, a naročito od Drugog svetskog rata do danas, svet se promenio. Za rešavanje problema tako promenjenog sveta danas nam je na raspolaganju celokupno iskustvo i znanje istorije, a naročito ona tradicija koja u upravljanju ljudskim poslovima predstavlja bolje lice čovečanstva. Razmotrimo li stvari sa tog stanovišta, videćemo da kao što obnova univerzalne imperije nije i jedini globalni izlaz, isto tako ni fundamentalistički program ucene "nezavisno Kosovo ili rat" nije i "jedini izlaz" iz kosmetske krize. 
Do jednog mogućeg, delotvornog asimetričnog, mrežnog i kaskadnog, dugoročno održivog rešenja kosmetske krize, može se doći na osnovu modela socijalne organizacije koji je Vilijem Pen primenio u Pensilvaniji 1681–1684, kao i na osnovu modela koji je Komisija za globalnu upravu, po svom osnivaču Vili Brantu poznata i kao Brantova komisija, predstavila u izveštaju Naše globalno susedstvo iz 1995. godine. 
Penov socijalni poredak (sloboda verskog izbora, sloboda savesti, izborni sistem, podela vlasti) počiva na Velikom ugovoru koji je osigurao njegovu održivost (nekoliko sporazuma o koegzistenciji Pen je potpisao sa narodima Delavere i Šahamakson; to je "jedini ugovor između tih ljudi koji nije potpisan na osnovu neke prisile" i nije prekršen, smatrao je Volter). Tri stoleća kasnije, u okviru iste tradicije, Brantova komisija razvila je kompleksni model mrežnog upravljanja za svet koji je međuzavisan na svim nivoima svoje organizacije. Ovde se "skriva" i delotvorno, održivo rešenje kosmetske krize.Politikolog i publicista
    </div>
    <div id="kultura">
Pozdrav iz Beograda
Postcards, autorski projekat Aleksandre Mirčić i Une Popović, koncipiran je kao rad u procesu, a postavka u dva galerijska prostora prezentuje vizuelni deo umetničkog i dokumentarnog materijala. Idejni fokus Postcards projekta je na istraživanju (kulturnog) turizma i njegovih različitih aspekata i manifestacija u zemljama jugoistočne Evrope. 
Pre svega, ovaj projekat nastoji da kroz interaktivan proces koji animira profesionalce iz različitih oblasti uspostavi kreativniju vezu na relaciji savremena umetnost i turizam ili, još tačnije, umetnost i država. Tako je tokom proleća raspisan likovni konkurs za idejno rešenje razglednice Beograda, jedne od glavnih turističkih destinacija u Srbiji. Sudeći prema izabranim razglednicama sa ovog konkursa, rezultati su vrlo skromni a izabrana rešenja za razglednicu Beograda prosečna. 
Van svake sumnje, razglednica grada pripada sociološkom, istorijskom, kulturološkom i umetničkom kontekstu jednog vremena. Da li je danas reč o staromodnoj formi komunikacije za koju je malo ko stvarno zainteresovan? Da li je razglednica grada kao stvarni i metaforični beleg jednog putovanja prevaziđena? Delimičan odgovor se naslućuje u pitanju: Kada ste poslednji put poslali razglednicu sa nekog putovanja? 
Dva segmenta izložbe, Postcards 01 i Postcards 02 predstavljaju idejnu celinu a u centru istorijskog i umetničkog je razglednica, tj, grad.
Internacionalna izložba Postcards 01 u Kulturnom centru daje odgovor na pitanje postavljeno nekolicini mlađih umetnika na temu grad iz turističke beležnice. Sedam mlađih autora iz Turske, Rumunije, Hrvatske i Srbije istraživali su ovu temu koristeći različite medije i ostvarili veoma ubedljive likovne, vizuelne i komunikacijske radove. U ovoj kompaktnoj likovnoj celini možda je rad Aleksandra Mašaćeva posvećen rodnom Bečeju najindikativniji. 
Postavka Postcards 02 u Salonu MSU predstavlja istoriju Beograda kroz razglednice sa kraja 19. veka do danas koje su grupisane u celine: Mostovi Beograda, Kalemegdan, Ljudi i reklame, Banke i muzeji, Beograd multiplikacije, i sl. Uz istorijski segment razglednica o Beogradu odlično je predstavljena kolekcija umetničkih razglednica koje je 70-ih i 80-ih godina izdala Srećna galerija pri Studentskom kulturnom centaru u Beogradu a velika zasluga pripada i uredniku ove uzorne edicije Slavku Timotijeviću.Pored prezentacije razglednica svih učesnika pomenutog konkursa i izabranih autora, na izložbi u Salonu predstavili su i radove nekoliko savremenika u čijim radovima se nastavlja umetnička vizuelizacija grada kao poželjne turističke destinacije. Projekat Postcards, dobro koncipovan, dodiruje delikatnu oblast koja je više od umetnosti i jedne privredne grane, jer turizam je strateško pitanje države.
    </div>
    <div id="magazin">
Budite mudar kupac
Štedeti ne znači biti cicija. Ali, svako može da bude mudar kupac i da vodi računa o cenama osnovnih proizvoda koje svakodnevno kupuje. Prema nekim istraživanjima u Francuskoj, pokazalo se da onaj ko ume da kupuje može da postigne uštedu i do 30 odsto. Postoje jednostavna pravila kako da se uštedi.
Izaberite prodavnicu za koju ste sigurni da ćete uvek biti dobro i pravilno usluženi, i ostanite joj verni. Nemojte oklevati da odete i malo dalje od kuće, ako znate da ćete tamo biti dobro usluženi.
Pažljivo pročitajte šta piše na etiketama (težina, veličina, broj artikla) i to uporedite sa istim proizvodom drugog proizvođača. Uporedite cene. Često ćete biti iznenađeni.
Kontrolišite cenu i težinu pakovanih proizvoda i uporedite ih sa cenom onih koji nisu pakovani.
Proverite da li su proizvodi koji se prodaju u dvostrukoj ili trostrukoj količini zaista praktičniji i jevtiniji. To ne mora uvek biti tačno.
Na pijaci nemojte da vas mrzi da obiđete tezge, proverite cene i kvalitet ponuđenog voća i povrća. Mislite na to da najskuplje namirnice nisu uvek i najbolje. Ali, ne kupujte uvenulo voće i povrće, niti uopšte prestare namirnice. Ako i jesu jeftinije, videćete da ništa niste uštedeli kad odbacite pokvareni deo.
Predvidite unapred jelovnike za nekoliko dana prema cenama na pijaci. Ipak, ne pridržavajte se strogo unapred planiranog jelovnika ako se na tezgama pojavilo nešto novo ili je nečem naglo pala cena.
Kraj meseca lakše ćete dočekati ako već od početka pazite da se ne rasipa i da se sve kupljeno koristi do kraja.
U kupovinu hrane nikada ne treba ići gladan. Onda su oči veće od želuca pa se kupi više nego što je potrebno.
Čuvajte se rasprodaja sa velikim sniženjem cena. Englez govori: "Nisam dovoljno bogat da kupujem jeftine stvari."
A kada kupujete proizvode za trajniju upotrebu (odeća, cipele, aparati za domaćinstvo, nameštaj) nemojte oklevati da platite kvalitet, jer će se to zaista isplatiti.
Ako treba da kupite dve značajne stvari, a sredstva vam ne dozvoljavaju da to učinite istovremeno, odlučite se za onu stvar koja vam je u tom trenutku zaista neophodna.Nemojte se ustručavati da izađete iz prodavnice iako ništa niste kupili. Jednostavno, niste našli ono što vam je potrebno, ili je to možda u ovom trenutku suviše skupo za vaš budžet.
    </div>
    <div id="kolumna">
Obeležene novčanice
Jedan sudski veštak i jedan ginekolog uhapšeni su u petak u Beogradu zbog sumnje da su primili mito. Obojica su zatečeni na delu – u trenutku kada su uzimali novac. Novčanice su bile obeležene i fotokopirane. 
Policiju svakako treba pohvaliti što je uspešno obavila ove dve akcije i obezbedila krunske dokaze za tužilaštvo i sud – originale i fotokopije obeleženih novčanica. Važno je, međutim, naglasiti da najveća zasluga za otkrivanje ova dva slučaja pripada građanima koji su policiji prijavili da im je tražen mito. Momak od koga je lekar u Ginekološko-akušerskoj klinici u Višegradskoj ulici tražio 200 evra da bi obavio prekid trudnoće njegovoj devojci, iako je to bilo u vreme njegovog dežurstva i u opisu njegovog posla, rekao je da će doneti novac, a zatim je otišao u policiju. Inspektori su mu dali novčanice koje su prethodno obeležili i fotokopirali. Momak je otišao u kafić na sastanak sa ginekologom, a policajci su fotografisali primopredaju, prišli osumnjičenom, saopštili mu zakonska prava i uhapsili ga.
Po istom scenariju uhapšen je i sudski veštak građevinske struke koji je, kako se sumnja, tražio 48.500 dinara da bi veštačio u korist tužene stranke u sporu. 
Policija i tužilaštvo bi ovako mogli da otkriju i dokažu mnoge pojedinačne slučajeve korupcije. Potrebno je samo da građani prijave kada neko od njih traži mito. To nije hrabrost već zakonska obaveza. Ogrešiće se o Krivični zakonik i ako daju i ako ne daju zahtevani novac. Neprijavljivanje krivičnog dela i davanje mita su krivična dela. Ako na vreme prijavi da je dao mito na zahtev nekog službenog lica, građanin će biti oslobođen od kazne.
Satiranju korupcije mnogo više bi doprinelo češće otkrivanje ovakvih slučajeva nego visoke zatvorske kazne u sporadičnim sudskim procesima.
Primanje i davanje mita u Srbiji je začarani krug iz koga je teško izaći bez lisica na rukama. Dovoljna je samo jedna novčanica da se u ovo vrzino kolo uđe. Izlazi se tek "pomoću" onih koji nisu hteli da uđu i "uz asistenciju policije". Malo je onih koji će sami izaći. Što su duže u kolu i što je kolo duže, to im se više igra.
Teško je u Srbiji biti otporan na mito. Oni koji uporno odbijaju poklone obično važe za "budale" i "naivčine". "Pametnice" u sudovima kasnije se pozivaju na imunitet – od hapšenja i krivičnog gonjenja, a lekari pred sudom ističu titule i reputaciju.Davaoci mita nekada bivaju osuđeni a nekada ne. Njihova sudbina je u rukama javnih tužilaca koji često protiv njih ne podižu optužnicu već ih predlažu kao svedoke. Ako ih i optuže, sud im izriče blagu kaznu. Jer, da njih nije bilo ne bi se moglo krivično delo dokazati, ponekad ni otkriti. Ali, da njih nije bilo – ne bi bilo ni krivičnog dela. Tako dolazimo do starog filozofskog pitanja – da li je starija kokoška ili je starije jaje? Da li su za utemeljenje korupcije u Srbiji odgovorni oni koji nude ili oni koji primaju, oni koji zahtevaju ili oni koji pristaju da daju? Ko je ovde žrtva a ko kriminalac? Zakon kaže da su i jedni i drugi kriminalci. Odvojeno su propisana dva krivična dela – primanje mita i davanje mita. Jedno bez drugog ne može da postoji. Žrtvama se mogu smatrati samo oni koji policiji prijave slučaj pre nego što su se u njega upleli.
    </div>
    <div id="magazin">
Slogom do higijene
Nekada jedna od najneuređenijih zgrada u Novom Beogradu, višespratnica u Ulici Pariske komune 2, danas predstavlja primer kako stanari mogu uz dobru organizaciju i međusobnu komunikaciju da sarađuju i donose zajedničke odluke. Zahvaljujući Zoranu Madžareviću, predsedniku skupštine stanara, koji tu dužnost obavlja već četiri godine, po ugledu na sajtove mnogobrojnih organizacija, institucija i običnih ljudi, dosetio se da otvori veb adresu ove novobeogradske zgrade.
Stanari tako na jednom mestu mogu da vide šta je popravljeno, kada je zamenjena rasveta, ali i da pronađu važne brojeve telefona poput onih za prijavu kvara liftova, reklamacije za grejanje, pa do brojeva vatrogasaca, policije i Hitne pomoći. Tu je naravno i kućni red, kao i Zakon o održavanju stambenih zgrada.
– Mesečno dobijem oko 50 i-mejlova ljudi iz cele Srbije koji postavljaju različita pitanja u vezi sa zajedničkim životom u stambenim jedinicama, jer su neobavešteni i ne znaju kome da se obrate. Nedavno me je žena iz Kraljeva pitala kako da otvori žiro-račun zgrade. U Opštini su je poslali u Agenciju za privredne registre, a ja sam joj objasnio da to čini matična opština. To vam je primer da u istoj državi postoje dva sistema – objašnjava Madžarević.
Sem različitih pitanja Zoranu ljudi šalju pohvale za ažurnost i ideju, a koliko je dobar predsednik pokazuje i to da će ga stanari izabrati za još jedan mandat. Otkako je on na čelu zgrade, više ne važi ono nepisano pravilo da komšije ne pričaju i ne dogovaraju se. Ove vrlo interesantne ideje o osnivanju sajta setili su se i stanari u Njegoševoj 30, ali i žitelji Bulevara Nikole Tesle 17 u Nišu. 
– Kada sam prvi put došao u zgradu zatekao sam  širom otvorena spoljna vrata, nije bilo osvetljenja, a lift je podsećao na ulazak u rudarsko okno. Umesto da sređujem stan, uređivao sam zgradu. Bilo me je sramota da gosti vide takvo ruglo. Premda nisam rođen u Beogradu, u početku je vladalo nepoverenje među stanarima, ali su ubrzo uvideli da mnogo bolje može da se živi kada se stvar uzme u svoje ruke – istakao je hemijski analitičar za prehrambene proizvode, koji trenutno radi u preduzeću za marketing i koji je pokazao da se stanari beogradskih višespratnica mogu "dovesti u red".Kao dobar organizator radova i popravke, nedavno je sproveo ekonomičnu akciju uništavanja bubašvaba. Umesto da novac da nekoj službi, kupio je sredstvo u apoteci, jer već ima kantu za polivanje, a preostali deo dobro dođe za neko novo ulaganje. Da bi stanari prevazišli javašluk, svađu i zajedno počeli da rade, Zoran planira da osnuje udruženje skupština zgrada gde bi se razmenila različita iskustva i stanari bolje organizovali.

Podvala, umesto rasprodaje
Od Kalemegdana do Slavije nema prodavnice na čijem izlogu nije istaknut ogromni natpis kojim se najavljuje rasprodaja. Efekat je, sudeći po gužvama,  kao da piše – "delimo besplatno".
Krajem leta prodavci, zna se, koriste magičnu reč popust ne bi li rasprodali zalihe i dokopali se svežeg kapitala. Ove rasprodaje, međutim, samo na prvi pogled podsećaju na one prave, sa Zapada, na kojima su cene zaista drastično snižene. 
Sniženje je, ponekad, zaista sniženje od 50 odsto. Ali, trgovac propušta da kaže da je pre rasprodaje bilo i jedno poskupljenje od 200 procenata, tako da pad cena nema nikakvog značaja za kupca, osim da ga, bar nakratko, privuče u radnju. Ovo je slučaj najčešće sa prodavnicama skupljih proizvoda, nameštaja i bele tehnike, dok se kod konfekcije i obuće ponekad mogu pronaći i "prave" rasprodaje.
Izveštaji kontrole tržišne inspekcije pokazuju da su ovakve podvale u poslednje vreme sve češće. Pravila o objavi sniženja reguliše Zakon o oglašavanju, ali i Zakon o zaštiti potrošača koji zabranjuju trgovcima da objavljivanjem lažnih rasprodaja, posebno u pogledu procenta sniženja, dovode potrošače u zabludu. Trgovci su, takođe, dužni da označe koliko vremenski traje rasprodaja i za koju vrstu robe važi. 
Kako objašnjava Vladimir Marčetić, koordinator u beogradskoj tržišnoj inspekciji, obećanje poklona, upotrebom reči "besplatno", "plati jedan, uzmi dva", "dva za jedan" i slično, dozvoljeno je samo ako se proizvod ili usluga nudi po važećoj, a ne višoj ceni. Ako se oglašava sniženje cene proizvoda sa nedostatkom mora se navesti da je niža cena uslovljena nižim kvalitetom.    
– Divno zvuči kad čujete na televiziji ili vidite u novinama reklamu koja najavljuje da je neki proizvod pojevtinio 70 odsto. Trgovci računaju da će kupci pohrliti u radnju. Bar da pogledaju šta se nudi. Iako ubrzo shvate da su u dućanu pojevtinila tri, četiri proizvoda, možda nešto i kupe tek da nisu zalud dolazili – kaže Marčetić. Prema njegovim rečima, nedavno se dogodilo da je jedan trgovac objavio da je roba koju prodaje "najkvalitetnija i najjevtinija na svetu". Drugi je uporno, preko novina, pozivao kupce da zaobilaze njegovog konkurenta, jer je roba koju on prodaje neuporedivo bolja. 
– Preterivanje je, naravno, nedopustivo. Za sve što tvrdi prodavac mora da ima dokaz. Potrošači često pozivaju inspekciju, ali imamo i redovne kontrole tokom kojih zbog raznih prekršaja su napisali dosta prijava – kaže Marčetić. Naš sagovornik je upozorio građane i da obrate pažnju kada pozivaju majstore koji se oglašavaju putem reklamnih materijala koje ubacuju u poštanske sandučiće. Oni kartice za mobilni telefon menjaju bar jednom nedeljno. Čim "završi" popravku i dobro naplati kupuje novi broj, tako da prevarena mušterija više nema kome da se obrati za eventualnu reklamaciju.

U carstvu nota i knjiga
Fascinantno mu je da čovek ponekad ne može da se odredi za jednu ulicu. Sebe ubraja u one kojima to izjednačavanje, podvođenje pod iste, unapred znane kalupe, ne pristaje. Bez lutanja, traganja ne sazreva nijedna individualnost, učio je Hegel. Na sličan način, čini se, razmišlja i Ivan Tasovac. Nešto drugo je, u njegovom slučaju, sasvim sigurno. Direktor Beogradske filharmonije je osoba koja potvrđuje da je zavisna od centra grada. Otac ga je naučio da sve što je po obodima, izvan kruga dvojke, teško da jeste Beograd.
Do svoje petnaeste godine, pijanista je paralelno živeo na dve adrese. Dorćolsku simfoniju doživeo je u Gospodar Jovanovoj. Kičevska je bila dvojnica i njegova vračarska odrednica. Badnje veče se obeležavalo na jednom, božićni ručak drugom mestu. Dva puta pokloni, Božić Bata. Izoštreno iz dečje vizure, takva situacija pružala je neverovatne mogućnosti.
Ako danas treba da podvuče paralelu, Tasovac je apsolutno uveren da se za Dorćol vezuje više legendi nego za Vračar, jer kada neko od ranih nogu počne da se bavi muzikom koja u ovoj sredini nije na lestvici tipično muških profesija, poput boksa i policije, jedino na šta može da se vadi jeste da je – dečko sa Dorćola. Takva formulacija daje snagu i legitimitet.Međutim, životna kretanja i migracije maestra Tasovca ne završavaju se samo tu. Niti su bile vezane isključivo za Beograd, već za ono što teoretičari medija zovu globalno selo. Kao student i poslediplomac Konzervatorijuma "Čajkovski", najmlađi direktor u istoriji Beogradske filharmonije živeo je u i Moskvi.

Život bez mržnje
LjUBOVIJA – U Uzovnici, selu pored Drine, jednom od većih na području opštine Ljubovija, u lepoj prizemnoj kući sa dvorištem okićenim pomoćnim zgradama, u 92. godini, živi sam Ljubomir Pucarević, najstariji čovek u Podrinju. 
– Nemam tajne o dugovečnosti. Za dug život ne postoji univerzalan recept. Nikad nisam birao jelo, hranio sam se čime i ostali moji ukućani. Dok sam bio mlađi voleo sam da popijem po nekoliko čašica dobre rakije šljivovice i po koju čašu crnog vina. Međutim, živeo sam bez mržnje. Ravnodušnost me i čuva. Rođen sam 14. maja 1914. godine. Majka me je rodila u košari. To je objekat u kojem se drži stoka. Bila je napravljena od bukovih dasaka, prekrivena slamom od raži i ovsa. Imala je dve prostorije, u jednu od njih moja majka Jela je zatvarala ovce i koze a druga je služila za stanovanje. Pre nego što sam se rodio, 1914. godine, moj otac Cvetko je otišao u vojsku. Bilo je rato stanje pa je u vojsci bio sve  do 1918. godine. Osnovnu školu završio sam u selu Uzovnici. Kako znam za sebe radio sam fizičke poslove i ništa mi nije bilo teško. Na odsluženje vojnog roka otišao sam sedmog maja 1935. godine. Bio sam u kraljevoj gardi u konjici u kasarni na Topčideru u Beogradu 18 meseci – kaže Ljubomir.
Čika Ljubomir je vitalan i nadasve vrlo inteligentan čovek, kaže da se oseća kao da mu je tek šezdeseta godina. Istina, malo slabije čuje, a ima naočare koje mu služe samo za čitanje. Kod lekara je bio zbog prehlade pre sedam godina. Ne voli da bude besposlen. Stalno je u pokretu i nešto radi. Uživa on da se bavi povrtarstvom, pa u blizini kuće ima baštu u kojoj je podosta raznovrsnog povrća. Ima i malu plantažu malina na kojoj je zasad od oko 500 sadnica ovog jagodičastog voća. Ovog leta ubrao je 400 kilograma veoma kvalitetnih malina i isporučio ih otkupljivaču, hladnjači u Uzovnici.
– Volim da odem i u šumu i da u njoj radim sa motornom testerom. Svake godine sebi i svojim kćerkama Kosani i Ružici, koje su udate i žive u Ljuboviji, za zimu sam bez ičije pomoći pripremim drva za ogrev – veli Ljubomir.
Ispih iz čaše malo rakije, kojom me je Ljubomir poslužio, i upita ga kako on  živiš sam u kući, dolazili komšije u posetu.
– Živim dobro. I tako će biti dokle me god zdravlje bude služilo. Radio sam 12 godina u Šumskom gazdinstvu ,,Boranja" iz Loznice, na poslovima sekača drveta. Petnaest godina proveo sam radeći u rudniku olova i cinka ,,Veliki majdan" kod Ljubovije. Bio sam kopač rude. Sa 27 godina radnog staža otišao sam u invalidsku penziju 1971. godine. Penzija mi je 20.000 dinara. Sasvim dovoljno za život i da plaćam porez na imovinu koju imam. Uredno plaćam utrošak struje i telefon. Televizor nemam, radio ne slušam. Kad sam besposlen u dvorište sam sa ,,Politikom" u rukama. Sednem na travu i čitam ove novine. Čitam i knjige, ali samo koje su štampane ćirilicom. Pročitao sam ih podosta. "Srpsku trilogiju" za svog života pročitao sam osam puta. Kod mene dođu, u posetu da malo popričamo, i popijemo po kafu komšije: Milutin Polić, Radenko i Miodrag Pucarević. Često kod njih odem i ja. Čestiti su to ljudi i dobri domaćini. Mene poštuju kao da sam im roditelj. Bogami, vredi imati ovakve komšije. Imam ja šestoro dece. Tri kćerke i tri sina. Kćerke su udate i žive u Ljuboviji. Sinovi su u Beogradu, imaju krov nad glavom i sredstva za život. Kćerke me obilaze često. Dođu, pripreme mi hranu i pospreme kuću. Presrećan sam što sam doživeo da imam desetoro unučadi i dvoje praunučadi. Sedamnaestog juna ove godine moja kćerka Kosana udala je kćerku Miladu. Bio sam na svadbi i zaigrao u svatovskom kolu. I zapevao sam. Uživam da se veselim, oduvek sam to voleo a i tolerantan sam.
    </div>
    <div id="kultura">
Poziv Božove galerije
ZLATIBOR – Kad je pre tačno četvrt veka znameniti zlatiborski slikar Božidar Božo Kovačević otvarao svoj "umetnički grad", jedinstvenu galeriju autentične narodne arhitekture na Borovoj glavi, tamo gde je Zlatibor prelep i još nenarušen, nije ni slutio da će sada javno pozivati turiste da češće ovamo dolaze i nadležne da te dolaske organizuju. 
Iako je od države zaboravljen rešen je da ono što ima u galeriji kao legat ili muzej ostavi državi.
Zato je nedavno okupio svoje poštovaoce i prijatelje, a pozvao je i lokalne političare, da doprinesu vraćanju značaja i društvene brige o galeriji na Borovoj glavi. Ima još u njoj i izložbi i kolonija, susreta i duhovnog uzdizanja, tu je održan i Bijenale srpskog pejzaža sa 92 učesnika, a sve uz Božovo lično požrtvovanje i entuzijazam. Stoga, pošto mu godine prolaze (gazi sedamdesettreću), a poslova je mnogo i entuzijazam izmiče, želi da uspostavi izraženiju saradnju sa Opštinom Čajetina i Turističkom organizacijom Zlatibor. Da turisti i izletnici pohode ovu najvažniju stalnu kulturnu znamenitost planine, da se posete galeriji redovno organizuju, ljudima pruži prilika da na svega desetak minuta vožnje od turističkog centra Zlatibora uživaju u duhu ugodnim sadržajima, umetnosti, darovima prirode. Da galerija dobije kustosa koga bi Opština plaćala i ujedno brinula o organizaciji programa i sadržaja. Ima tu obećanja nadležnih da će tako biti, ali...
– Zadužbinu sam osnovao kao legat koji treba da postane budući muzej ovog mnoštva izloženih dela. Već je preko stotinu mojih i slika dela poznatih srpskih slikara u stalnoj zbirci ove galerije. Želim da zadužbini dam impuls novim sadržajima i da ona postane dopuna turističkoj ponudi Zlatibora. Bitno je da političke strukture čajetinske opštine i ljudi iz Turističke organizacije ovo podrže, učestvuju u poboljšanju rada galerije, marketinški je podrže, dovode turiste ovde na izlete da osete dah kulture i razgovaraju sa slikarima koji stalno dolaze. Da se Borova glava ne pominje samo kad je zavejan put – kaže Božo Kovačević i dodaje da ga organizacija raznih sadržaja košta i jedino mu preostaje da prodaje slike, a šta će, pita se, onda ovde za budući muzej ostati ako dela rasproda.
Podršku u namerama starom umetniku daju njegovi prijatelji. Lekar dr Strajin Šuljagić kaže da galerija na Borovoj glavi mora postati deo turističke ponude Zlatibora, jer ovo je nešto što svaki turista koji pohodi ovu planinu treba da poseti. On je uverenja da je nedopustivo ove predivne predele skrajnuti od turističkog razvoja.  Opština Čajetina, smatra Šuljagić, ima razloga da se ponosi Božovom zadužbinom, iz njegovih slika se vidi srce i duša Zlatibora. Slično razmišlja i etnolog Bosa Rosić, koja je, veli, razočarana da se ne vide prave vrednosti ove galerije. "Božo daje, neće da uzmu", čudi se ona.No, na ovaj skup, tokom koga se o budućnosti galerije razgovaralo, pozvani lokalni političari, oni koji odlučuju o finansiranju kulturnih programa iz turizmom solidno popunjene opštinske kase, nisu došli. Stari slikar ipak veruje da će ga se kad-tad setiti.
    </div>
    <div id="sport">
Ništa nije slučajno...
– Mislim da ni u životu ni u sportu ništa nije slučajno. Ni to što sam baš ja posle šesnaest godina osvojila prvu medalju za našu atletiku na evropskim prvenstvima. Kao klinka 1990. godine gledala sam prenose iz Splita i kada je Snežana Pajkić osvojila zlatnu medalju plakala sam pola sata i rekla majci da moram da postanem atletičarka...
I postala je. Prvu zvaničnu trku imala je već na jesen na Krosu "Politike" kao pinirka. Nije pobedila, bila je samo trinaesta ali trčala je dovoljno dobro da je Slavko Kuzmanović, koji je završavao takmičarsku karijeru i započinjao trenersku, primeti i pozove na trening.
Naredne godine pobedila je u trci pionirki na Krosu "Politike" a ostalo je već istorija...
– Nije možda ni slučajno to što sam baš u Geteborgu odvojila "srebro". Ovde sam 1999. na Evropskom prvenstvu za mlađe seniorke osvojila "zlato" uz evropski rekord na 10.000 metara i "bronzu" na 5.000 metara, a sada sam tu kolekciju geteborških medalja kompletirala. Ipak ovo "srebro" je najvrednije, – govorila je dan posle maratonske trke Olivera Jevtić.
Pitanje koje se nametalo je da li drugo mesto, posle "prespavane noći" ocenjuje kao osvajanje "srebra ili gubitak "zlata".
– Sve vreme dok sam se pripremala za Evropsko prvenstvo razmišljala sam o medalji. Bilo kojoj. Verujte, radovala bih se i "bronzi" jer u karijeri sam imala previše četvrtih mesta, ali analizirajući u mislima svaki do 42.195 metara mislim da sam osvojila "srebro" i da nisam izgubila "zlato" jer je trka jednostavno bila takva da mi nije odgovarala. Bila je prespora u prvom delu tako da je tempo mnogo više odgovarao sporijim maratonakama kakva je pobednica Nemica Majš. Nažalost, vremenske prilike nisu mi dozvoljavale da sudbinu uzmem u svoje ruke i da ubrzam trku do željenog nivoa. Kiša i jak vetar bi me ubili ako bih se izdvojila. To se desilo Ruskinji Permitinoj koja je postala žrtva sopstvene taktike i sopstvenog tempa.
Permitina je u finišu izgubila prvo mesto od Rajšove, pa drugo od Jevtićeva, ali uspela je da sačuva "bronzu", a maratonke brže i od Rajšove i od Permitine (Biktimirova i Balciunaite brže i od Jevtićeve) ostale su daleko za njima.   
– Znala sam i govorila svima da su iznenađenja moguća, da uvek postoji prilika da neka takmičarka nadmaši sebe. Tako je bilo na prošlom Evropskom prvenstvu u Minhenu kada je sve iznenadila Italijanka Marija Gvida i osvojila zlatnu medalju. Od tada je nigde nema. Isto to je učinila i Nemica. Tempo joj je odgovarao. Krenula je u finiš iz pozadine i zasluženo pobedila. Nadam se da se neće izgubiti kao Gvida...
Trenutak u kojem je Majšova dostigla našu reprezentativku nije se video u prenosu, čak ni naši malobrojni "navijači" duž staze u Geteborgu nisu ga videli...
– Zaista me je iznenadila. Znala sam, dok sam trčala ukorak sa Biktimiroviom, da ću je "otresti" kad poželim i daću pre cilja prestići vodeću Permitinu bez obzira na naizgled veliku prednost. Pre nego što sam krenula u napad pitala sam jednog našeg čoveka, Kragujevčanina koji je veći deo staze pratio na biciklu, šta se dešava iza mene. Da li mi se neka maratonka približava? Doviknuo mi je da je Italijanka iza mene, a ja sam znala da Đenoveze ne može da me ugroziti. Ni on nije video da je Majšova započela finiš tako da sam se zaista iznenadila kada sam je osetila uz sebe. Pokušala sam da joj se oduprem, ali iskustvo mi je pokazalo da jaku promenu tempa plaćam stomačnim bolovima. Nisam smela jako da ubrzam, a ona je bila u punom naletu. Ipak, da je do kraja bio još kilometar, dva kladila bih se na sebe.
U Geteborgu deo karijere Olivera Jevtić je ostavila za sobom. Posle sjajne juniorske karijere i svetskih i evropskih medalja, velikih uspeha u konkurenciji mlađih seniorki i zapaženih plasmana na najvećim seniorskim takmičenjima (najuspešnija evropska maratonka na Svetskom prvenstvu i Olimpijskim igrama) Olivera Jevtić je osvojila prvu "veliku" seniorsku medalju. Vreme je za nove planove.
–Najverovatnij predstavljaću Srbiju 8. oktobra na Prvom svetskom prvenstvu u trčanju na drumu u Debrecinu na stazi od 20 kilometara. A dotad ću ramisliti na kojem ću predstavljati sebe i posredno svoju zemlju, jer na velikim maratonima ne trči se u reprezentativnom dresu. Trener Kuzmanović mi kaže da se sa ovom medaljom sve menja. Sada mi čekamo ponude i pozive za trke i – biramo...
--------------------------------------------------------------------------
Vodi čitav tim u Tunis na odmor
– Prvo idem na zaslužen odmor. Mojim prijateljima i sparing partnerima, sapatnicima sa Zlatibora i Kopaonika Nikoli Stameniću, Aleksandru Milovanoviću, Mirku Petroviću, Danijelu Vukajloviću, Edinu Zukoviću i Mariji Papić obećala sam odmor u Tunisu ako osvojim medalju. Dakle vodim ih u Tunis da se i oni i ja odmorimo desetak dana. Moram da se isunčam i oporavim, a onda opet 35 kilometara dnevno, – kaže naša najbolja atletičarka.
Kenija se isplatila
Prvi put ove godine Olivera Jevtić i Slavko Kuzmanović otputovali su u Keniju na bazične pripreme.
– Sve muke i napori tokom treninga u Keniji najzad su se isplatili. Kada sam posle Kenije otišla na maraton u Bostonu i bila tek sedma uz dosta problema, istina ginekološke prirode, uplašila sam se da je sve bilo uzaludno. Međutim, trener Kuzmanović je tvrdio da će dani i dani treninga iz Kenije dati plod, ako ne u Bostonu, onda sigurno u Geteborgu. Tako je i bilo. Opet je bio u pravu...

Još jedan korak ka Moskvi
VRŠAC – Naši odbojkaši su napravili mali korak ka finalnom turniru Svetske lige u Moskvi (23-27. avgust). Posle ubedljive pobede u Novom Sadu, u Vršcu su, u drugom meču, takođe savladali Japan, ali mu prepustili jedan set – 3:1 (25:18, 25:20, 21:25, 25:21).
Pošto je Svetska odbojkaška federacija ove godine odlučila da u slučaju istog broja bodova odlučuje poen-količnik, a ne set-količnik, pobeda "plavih" protiv Japana donela je samo malu prednost nad Poljskom uoči poslednjeg dvokola kada se sastaju SCG – SAD i Poljska – Japan. Selektor naše reprezentacije Travica je naveo nekoliko razloga zašto su "plavi" izgubili treći set:
– Igrači su možda više mislili na to kako da obezbede što bolji set-količnik, pa su posustali u trećem setu. Uz to su i Japanci odigrali izvanredno i nadigrali nas potpuno u kontranapadima koje nismo uošte blokom mogli da zaustavimo. Kao i što smo najavljivali uoči Svetske lige naša grupa je možda najjača i pobednik će se odlučivati bukvalno u poslednjem meču.
Za razliku od prva dva seta u punoj dvorani "Milenijum" u Vršcu kada su "plavi" bili nadmoćni u bloku (SCG 8, Japan 4 bloka), u trećem je naša reprezentacija samo jednom zaustavila napad Japana. Napravila je isti broj grešaka kao u prva dva zajedno. Uz sve to najbolji igrač Japana Jamamoto je bio nezadrživ, pa su "plavi" morali u četvrom setu da vade kestenje iz vatre.
U prethodnim mečevima u Svetskoj ligi u našem timu se uvek isticao jedan igrač koji je svojim umećem snažno vukao ceo tim napred. U Vršcu je to bio Andrija Gerić koji je pri rezultatu 20:19 za SCG dva puta izblokirao pucača Japana Jamamota čime je naš tim stekao nedostižnu prednost.
– Mislim da smo već krajem drugog seta počeli da popuštamo, – kazao je Slobodan Boškan. – Igrali smo izuzetno dobro i osetili nadmoć, pa smo možda preterali u toj samouverenosti i počeli da grešimo. Japanci su to iskoristili i stvarno odigrali dobro dva poslednja seta. Za razliku od njih nama je smeč i servis bio sve slabiji. Ipak pokazali smo da možemo da izdržimo pritisak, pa sam uveren da ćemo u poslednja dva meča protiv SAD da pobedimo i bez obzira na rezultat između Poljaka i Japanaca da odemo na finalni turnir u Moskvi.
Dvorana: "Milenijum". Gledalaca: 4.400. Sudije: Garsija (Španija) i Hotni (Egipat).
SCG: Perić, Bojović 1, Roljić, Janić, Mitrović, Boškan 7, Stanković 6, Bjelica 5, Gerić 11, Vujević 14, Miljković 20, Petković 4. Selektor: Travica.
JAPAN: Saito 4, Kurihara, Čiba, Onoje, Naohiro, Jamamoto 25, Tanabe, Jamamura 4, Abe 4, Suzuki 1, Išijama 15, Košikava 10. Selektor: Ueta.
--------------------------------------------------------------------------
Poljaci ne posustaju
Rezultati
SCG – Japan            3:0, 3:1Poljska – SAD    3:2, 3:0
Tabela

PAROVI POSLEDNjEG DVOKOLA: SCG – SAD (18. avgust, Beograd, 19. avgust, Novi Sad) i Poljska – Japan (19. i 20. avgust)
--------------------------------------------------------------------------
Brazil jedini bez poraza
B grupa: Brazil – Finska 3:1, 3:1, Argentina – Portugalija 3:0, 3:0. Tabela: Brazil 20, Argentina 16, Finska 13 i Portugalija 11 bodova.
C grupa: Italija – Kina 3:0, 3:0, Francuska – Rusija 0:3, 3:2. Tabela: Rusija 18, Francuska 17,  Italija 15, Kina 10 bodova.
D grupa: Južna Koreja – Egipat 3:2, 3:1, Bugarska – Kuba 2:3, 3:0. Tabela: Bugarska i Kuba po 18, Južna Koreja 14 i Egipat 10 bodova.
--------------------------------------------------------------------------
Darovi ambasadoru Japana
Povodom utakmice u Svetskoj ligi za odbojkaše u Vršcu čelnici grada su priredili prijem za japanskog ambasadora Tadašija Nagaija. Tom prilikom ambasador je dobio na poklon sliku, zlatnik povodom 150. godina od rođenja Nikole Tesle i vrednu zbirku poštanskih maraka Pošte Srbije iz prethodnih nekoliko godina. Ambasadora Japana su pozdravili između ostalih Miodrag Babić, predsednik Koncerna "Hemofarm", i Aleksandar Boričić, predsednik Odbojkaškog saveza Srbije.

S porazom u Japan
Jedna loša četvrtina, i to poslednja, bila je dovoljna da pokvari 30 dobrih minuta reprezentacije Srbije i Crne Gore u susretu sa Slovenijom – 74:78 (16:16, 19:18, 27:19, 12:25). Ovim su "plavi" završili nadmetanje na "Filipsovom" kupu u Singapuru a već danas će doputovati u japanski grad Sendai u kojem će se nadmetati u "A" grupi 15. svetskog prvenstva (19. avgust – 3. septembar).
Egzibicionom igrom Španija je osvojila prvo mesto u Singapuru. Posle Slovenije i SCG, s lakoćom je savladala i olimpijskog prvaka Argentinu, sa 87:66 (23:18, 24:17, 28:16, 12:15). Bio je to susret dva pretendenta na zlatnu medalju u Japanu.
Lakovičevom trojkom, dva minuta pre kraja, Slovenci su posle dugo vremena uspeli da povedu protiv naše reprezentacije (71:70). "Plavi" su u poslednju četvrtinu ušli sa devet poena viška (62:53), zahvaljujući dobrim igrama Popovića (21 poen), Miličića (20) i Rakočevića (17). Posle meča selektor Dragan Šakota, koji je ponovo dobio tehničku grešku (opet zbog prigovora), izjavio je da "njegov tim nije imao dovoljno koncentracije u završnici".
Ekipi SCG ovo je bila 10. pripremna utakmica i treći poraz. U Bormiju je zabeležila svih pet pobeda (Italija 86:58, Turska 86:83, Grčka 79:75, opet Italija 75:70 i Kanada 95:83), na turniru u Španiji po pobedu (Kina 77:66) i poraz (Španija 62:83), pa pobedu u jedinom meču na svom terenu (Makedonija 94:79) i sada u Singapuru pobedu (Argentina 83:64) i dva poraza (Španija 65:80, Slovenija 74:78)
Na "Filipsovom" kupu Španija je potvrdila da njen san o zlatu u Japanu nije bez osnova. Ipak, njeni igrači su svesni da poslednjih godina na velikim takmičenjima nisu uspevali da ponove sjajne igre iz priprema. Sasvim druga priča je sa olimpijskim prvakom...
Argentinci, čiji vodeći igrači svrstavaju Španiju u krug najozbiljnijih kandidata za titulu prvaka sveta, nisu blistali u pripremama za poslednja dva velika takmičenja, ali uspeh nije izostajao: na Mundijalu u Indijanapolisu osvojili su srebro (poraz u finalu od Jugoslavije sa 84:77), na Olimpijskim igrama u Atini 2004 – zlato. Španija ih je ovog leta već jednom savladala, u Madridu (79:67).
Đinobili, najbolji argentinski igrač, pokazao je u svojoj karijeri da ume da "tempira" formu za najvažnije mečeve. Selektora Serhija Ernandeza, naslednika čuvenog Rubena Manjana, sigurno ne brine to što trenutno ispod svog nivoa igraju i Skola, Oberto, Nočoni, Sančez...
U Singapuru je i naša reprezentacija vrlo ubedljivo savladala Argentince. To, međutim, nije zavaralo selektora Šakotu koji se posle prvog kola našao u rubrici "Izjava dana" na veb sajtu Mundijala u Japanu ("Argentina je slično igrala i u pripremama za Igre u Atini, a onda je osvojila zlato...").
Košarkaši SCG, ipak, imaju dovoljno razloga za optimizam. Posle svega što je prethodilo pripremama – otkazi i povrede nekih igrača, smena generacija, loša klima oko državnog tima u poslednje tri godine – Šakotin tim je pokazao u pripremama da će i protiv najjačih timova skupo prodati kožu. Kapiten Rakočević i centar Milićić su se izdvojili kao vođe nove reprezentacije koja će, sa prosekom od 23 godine, biti jedna od najmlađih u Japanu.
Ako ovom timu pođe za rukom da se plasira u četvrtfinale, što su igrači istakli kao cilj, bio bi to uspeh. Za to je neophodno izboriti što bolji plasman u "A" grupi (Argentina, Francuska, Venecuela, Nigerija i Liban) jer to donosi lakšeg rivala u osmini finala (četiri grupe sa po šest ekipa ukrštaju se po principu "prvi s četvrtim, drugi s trećim"). "A" grupa se ukršta sa "B" (Španija, Nemačka, Novi Zeland, Japan, Angola, Panama)
Na prvi pogled, u "A" grupi su prva tri mesta "rezervisana" za Argentinu, Francusku i SCG, a u "B" prva dva za Španiju i Nemačku. Našem timu je samo bitno da u osmini finala izbegne Špance koje nije pobedio poslednjih pet godina (osam uzastopnih poraza). Nemce, koji imaju super-Novickog i 11 osrednjih igrača, "plavi" bi s dobrom taktikom mogli da izbace.
Od igrača za koje se pretpostavlja da bi mogli da obeleže Svetsko prvenstvo, u pripremama je najviše pokazao španski bek Huan Karlos Navaro. U Singapuru je proglašen za najboljeg igrača turnira (konkurenti su mu bili Rakočević i Miličić). Najozbiljnije treba računati i na njegovog saigrača Paua Gasola, Argentinca Đinobilija, Nemca Novickog, Amerikance Vejda i Džejmsa...
Važan faktor biće i – povrede. Argentinci, na primer, u Singapuru nisu mogli da računaju na dva glavna organizatora igre (Sančez i Priđoni), a u našem timu ima nekoliko rovitih igrača (Jorović, Tripković...).
Ima još pet dana za oporavke i doterivanje igre. Sve ekipe polako pristižu u Japan čijih pet gradova će ugostiti najbolje 24 reprezentacije na svetu (osam učesnika više u odnosu na prethodni Mundijal). "Plavima" je do prvog meča, protiv Nigerije (subota u 9 č), preostalo svega osam treninga.
Ćini se da će ovo biti jedan od najzanimljivijih Mundijala za koji je vezan i kuriozitet da – šampion (SCG) nije među favoritima. Amerikanci će učiniti sve da se vrate na tron, mada su svesni da Argentina i Španija, pre svih, žele da zaposednu isto mesto.
Dvorana u Singapuru. Gledalaca: oko 7.000. Sudije: Zavlanos (Grčka), Bertran (Španija), Čiti (Argentina). Pet ličnih grešaka: Laković u 39, Rakočević u 40. Tehnička greška: selektor Šakota (zbog protesta).
SRBIJA I CRNA GORA: Avdalović 6, Rakočević 17, Jorović 2, Miličić 20, Aškrabić 4, Raičević 4, Bogdanović, Popović 21, Nikolić, Marinović, Perović. Selektor: Šakota.
SLOVENIJA: Laković 11, Bećirović 10, Jurak 3, Nahbar 6, Nesterović 16, Dragić, Milić 10, Brezec 5, Slokar 12, Ožbolt 5. Selektor: Pipan.
--------------------------------------------------------------------------
Erceg prekobrojan
Naša reprezentacija je u Singapur doputovala sa 14 igrača a za Japan nastavlja sa 13. Za Beograd se vratio mladi košarkaš FMP-a Zoran Erceg, pošto je selektor Dragan Šakota procenio da je on jedan od dvojice prekobrojnih. Najkasnije tri dana pre početka Svetskog prvenstva (19. avgust – 3. septembar) još jedan košarkaš će morati da otpadne.
--------------------------------------------------------------------------
Nikolić u Estudijantesu
Košarkaški reprezentativac SCG Goran Nikolić (krilni centar, 205 cm, 30 godina) potpisao je na dve sezone za španski Estudijantes iz Madrida. Prethodno je igrao za FMP, istanbulski Efes Pilsen i Kijev u kojem je bio u protekloj sezoni.
--------------------------------------------------------------------------

Španci maksimalno

PRVO KOLO: SCG – Argentina 83:64, Španija – Slovenija 96:85.
DRUGO KOLO: SCG – Španija 65:80, Argentina – Slovenija 94:72.
TREĆE KOLO: SCG – Slovenija 74:78, Španija – Argentina 87:66.
Tabela

Krasić i Ivanović u A timu
Dve fudbalske selekcije, A i mlada reprezentacija danas od 11,30 č, poleću za Češku, gde će u gradu Uherske Hradišče, sutra i prekosutra odigrati prve prijateljske mečeve sa selekcijama domaćina pod imenom države Srbije. Okupljanje naših fudbalera bilo je zakazano juče u hotelu "Hajat" od 18 č, a prvi je avionom iz Milana, u pretnji sekretara stručnog štaba Aleksandra Boškovića stigao naš novi selektor Havijer Klemente. 
Praćen radoznalim pogledima gostiju koji su se zatekli u hotelskom lobiju i gomilom fotoreportera, Španac je pokazao dobro raspoloženje, ali ne i preveliku želju da bilo šta kaže predstavnicima "sedme sile". Ostavio je to za današnji susret sa novinarima u Češkoj. 
Nešto kasnije fudbalerima koji su već bili stigli pridružili su se i igrači Crvene zvezde i Partizana, a potom je Klemente bio prinuđen da načini prvi iznenađujući potez. Naime, pošto su u poslednji čas otkazali dolazak Lomić i Baša zbog, kako su saopštili, povreda, novi selektor je kasno sinoć, odlučio da iz mlade selekcije u A tim pozove Krasića i Ivanovića. 
Zanimljivo da će ova dvojica igrača igrati dve utakmice za dva dana. U utorak će braniti boje mlade reprezentacije, a u sredu će se naći u A timu. Doduše, kako je objasnio Klemente igraće po jedno poluvreme. 
Inače, danas na put sa aerodroma "Nikola Tesla" kreću svi pozvani fudbaleri, osim Saše Ilića i Stepanova, koji će u Uherske Hradišče stići avionom direktno iz Turske. 
Dojučerašnji "plavi" igraće prvi meč pod novim imenom i u novim dresovima u pomenutom gradu koji se nalazi oko 70 kilometara od Brna u sredu od 20,15 č, dok će mlada selekcija koju predvodi selektor Đukić igrati dan ranije, dakle već sutra od 17 č u gradu Kromerižu, 33 kilometara od drugog najvećeg češkog grada.
--------------------------------------------------------------------------
Putnici za Češku
Na megdan Češkoj idu sledeći reprezentativci: Jevrić, Stojković (golmani), Marković, N.Đorđević, Luković, Biševac, Stepanov, Duljaj, Kovačević, Koroman, Stanković, Trišović, Ilić, Žigić, Ljuboja, Lazović i Pantelić.V. D.
--------------------------------------------------------------------------
Novi problemi mlade fudbalske reprezentacije
Smiljanić umesto povređenog Baste
Meč sa Češkom sutra u 17 časova u Kromerižu
 
Mladi fudbalski reprezentativci Srbije okupljali su se sinoć u beogradskom hotelu "Trim" u etapama. Klupske obaveze i povrede su još jedanput poremetile planove selektora Miroslava Đukića. Naime, juče je stigao otkaz i od Dušana Baste (Crvena zvezda), pa je naknadno pozvan Milan Smiljanić (Partizan). Dodatnu glavobolju Đukiću su zadale muke Havijera Klementea, koji je ostao bez dvojice igrača, pa je izrazio želju da u A reprezentaciju prekomanduje Branislava Ivanovića i Miloša Krasića. Odluka je čekana do poslednjeg časa, a postignut je dogovor na obostrano zadovoljstvo.
Promenu planova izazvao je i sinoćni dolazak Krasića u Beograd, jer je bilo najavljeno da će se igrač sredine terena moskovskog CSKA, zajedno sa Ivanovićem, priključiti selekciji tek u Češkoj. Međutim, on je stigao i od Đukića dobio dozvolu da se vidi sa porodicom i reprezentaciji pridruži u jutarnjim časovima.
Tako je Đukić je na put ipak poveo sledećih 18 igrača: golmani: Damir Kahriman (Vojvodina), Igor Stefanović (Radnički, Niš), odbrambeni igrači: Nemanja Rnić (Partizan), Duško Tošić (Sošo), Branislav Ivanović (Lokomotiva, Moskva), Gojko Kačar (Vojvodina), Aleksandar Kolarov (OFK Beograd), igrači sredine terena: Nikola Drinčić (Gazijantep), Dejan Milovanović, Marko Perović, Dušan Basta, Boško Janković (svi Crvena zvezda), Miloš Krasić (CSKA, Moskva), Miroslav Radović (Legija), Stefan Babović, Đorđe Ivelja (oba OFK Beograd), napadači: Đorđe Rakić (OFK Beograd), Dragan Mrđa (Lirs).
Danas u 18 časova je planiran trening. Meč sa Česima se igra sutra u Kromerižu u 17 časova.Đ. Smiljanić
    </div>
    <div id="kultura">
Javio se Juićiro...
Čudesna sila igre davno je u svet veliki povukla i mladu Tatjanu Paunović. Još kao đak beogradske baletske škole "Lujo Davičo" zaputila se u Monte Karlo, kod čuvenog pedagoga Marike Besobrasove, provela tamo pet godina i prva je iz naše zemlje koja je stekla diplomu Akademije klasične igre princeze Grejs. 
Nakon toga usledilo je sedam uspešnih sezona u Drezdenskom baletu. I valjda je dosta bilo... Na jesen se seli u Lajpcig, u trupu u kojoj je čeka mesto primabalerine. Ispričala nam je to ovde u svom rodnom gradu u koji je stigla... preko Japana. A i tamo gde izlazi sunce nju je, takođe, odvela igra.
Tatjani Paunović javio se kolega i poznanik iz Nemačke Juićiro Jokozeki, Japanac, koji se iz Evrope vratio kući. Slobodnjak koji igra svuda po Japanu dobio je ponudu da učestvuje na koncertu povodom proslave jedne baletske škole. Za odabrani program bila mu je potrebna odgovarajuća partnerka i Juićiro se setio  Beograđanke iz Drezdena. Igrali su "Adama i Evu". I to prvi put.
– Dotad nikad nismo bili partneri, tek poznanici, čak iz dva grada. Juićiro je igrao u Lajpcigu u baletu u kojem ću ja uskoro raditi. U stvari, bio mu je potreban neko ko zna koreografiju pokojnog Uve Šolca, njegovog nekadašnjeg direktora trupe, čije smo neke balete igrali i mi u Drezdenu. Tako sam stigla do Japana. Tamo je zaista divno! A divno je i obećanje da će me ponovo zvati u goste – radosno kaže Tanja Paunović.
Ona priznaje da se ne oprašta baš laka srca od Drezdena gde je igrala glavne role u baletima: "Žizela", "Don Kihot" (Kitri), "Uzaludna predostrožnost", "Paganini", u čuvenom "Steptekstu" Vilijema Forsajta... Bilo je tu i klasičnih i modernih igračkih kreacija. Sa takvim umetničkim bagažom seli se u Lajpcig.
– Selidbe nisu laka stvar. U Drezdenu ostavljam toliko ljudi sa kojima sam radila. Doduše, nema tamo više direktora Vladimira Derevjanka sa kojim sam dosta igrala. On sada sa porodicom živi u Rimu, ali je obećao da će me zvati da povremeno igramo zajedno. Takav poziv uvek će me obradovati. Što se Lajpciga tiče, i tamo je došao novi direktor, Kanađanin Pol Čalmer. On je bio balet-majstor u trupi u mojoj prvoj sezoni na drezdenskoj sceni. Posle je gledao na kasetama ono što sam u međuvremenu radila i stigla mi je ponuda: "Potrebni su mi prvi igrači. Ako hoćeš, vrata su ti otvorena!" 
– Dakle, nikakve audicije i... dali su mi dva-tri meseca za razmišljanje. I, ja sam prelomila!
Tanja Paunović je razmišljala o prelasku u neki drugi grad ili zemlju još pre nekoliko godina, pošto je za nju igra i mogućnost da se ovaj naš svet jedini bolje upozna. Premda njega upoznajete i preko ljudi sa kojima radite. Baletske trupe na Zapadu danas su kao i njihovi veliki fudbalski timovi, sa gomilom stranaca. Kao i u Drezdenu, i u Lajpcigu Tatjanu očekuje jedan internacionalni igrački sastav. Tu su i Francuzi, Italijani, obavezni Rusi, Japanci... Nemaca je nešto više nego u Drezdenu, ali i u Lajpcigu oni su "manjina" u trupi u kojoj je, recimo i to, još jedna Beograđanka – Maja Veljković. Tanja i Maja su vršnjakinje i poznaju se još iz detinjstva iz školskih sala i hodnika u "Luju Daviču". 
Vredan umetnik i veliki profesionalac, Tatjana Paunović nam, ipak, otkriva izvestan zamor od žestokog drezdenskog ritma:
– Željna sam opuštanja. Da se igra manje, a bolje. U Drezdenu se previše radilo i previše igralo. Predstava za predstavom. Barem dva-tri puta mesečno igrala sam i po dve dnevno. U Beogradu takvu dinamiku i tolike sate u sali teško je i zamisliti. Lajpcig je već nešto drugo. Kao grad, življi je od Drezdena, ali ja očekujem da će njegov Balet za mene biti laki predah. Osim toga, sa ovom trupom će se više putovati, tim pre što će uskoro renovirati gledalište. Ne znači to da će teatar zatvoriti kapije. Scena im je toliko velika da će je malo skratiti za igrače i na njoj postaviti sedišta za nekoliko stotina gledalaca. 
Upitali smo je kakva je njena slika o Beogradskom baletu i čuli:
– Pošteno da vam kažem ja tu sliku i nemam. Ovde sam uglavnom leti kada Narodno pozorište i ne radi. Znam ponešto što čujem od prijatelja i iz štampe. Ali, to je premalo.
Pomenula je turneje i pozive, međutim Beograda u toj priči nema:– Nas koji u svetu imamo jedan pristojan repertoar i karijeru obično ne zovu da se predstavimo pred našom publikom. Jednostavno, mi smo se već i navikli na to.

Pojavio se vlasnik vile
Legat Milice Zorić i Rodoljuba Čolakovića nedavno je, posle iscrpljujućeg sudskog spora, vraćen Muzeju savremene umetnosti na korišćenje. Reč je o vili na Dedinju, vlasništvu države, koja je data Muzeju savremene umetnosti na upravljanje. U ovom legatu priređivane su izložbe sve do 1990. godine kada je održana autorska izložba istoričara umetnosti Dejana Sretenovića. Reč je o jedinoj galeriji na Dedinju, koju je 1991. godine Muzej savremene umetnosti delom izdao privatnoj firmi za otvaranje kafe-kluba. Izdati su terasa, bašta i prizemlje vile. Bašta ovog restorana kasnije će ostati poznata po slučaju ubistva Darka Ašanina (1998. godine), jednog od vlasnika tadašnjeg zakupca, firme AD Koloseum.
Muzej savremene umetnosti 1999. godine pokrenuo je sudski spor protiv ove firme koja je neovlašćeno izdala drugi sprat kuće drugoj firmi. Zakupci su vremenom počeli da izvode bespravne radove u bašti i neovlašćeno koristili sprat kuće Milice Zorić i Rodoljuba Čolakovića, koji im nije bio izdat. Bespravno je postavljena nadstrešnica, letnji šankovi, peć za picu. Na spratu je skinut parket, stavljene su zavese umesto roletni, tepih je uništen bačenim opušcima, odnet je lavabo... Prizemlje je u međuvremenu pretvoreno u kafanu, stilski nameštaj restauriran na nestručan način. Muzej čak nije imao ni ključeve od legata. U njemu se nalazila kolekcija od 80 dela: slika, skulptura, tapiserija od kojih su 19 autorke Milice Zorić, orijentalnih tepiha i stilskog nameštaja iz 18. i 19. veka.
Problemi sa ovim legatom, na žalost, nisu rešeni. Pojavio se nekadašnji vlasnik ove vile Vojin Stratimirović, čija je majka, sa dvoje male dece, 1944. godine izbačena iz ove kuće, da bi se uselile oficirske porodice. Kuća je kupljena 1941. godine. Ovaj problem rešavaće se u skladu sa Zakonom o povratku imovine. Po rečima Ane Popović-Bodroža, upravnice Kuće legata, to verovatno nije jedina kuća za koju se javio stari vlasnik, a koja je u međuvremenu pretvorena u mali muzej.
U Beogradu postoji 21 legat koji su umetnici svojevremeno poklanjali gradu. Ali, na utvrđivanju tačnog broja legata koji nisu zaveštani gradu, tek se radi. Postoji nekoliko legata u kojima žive bespravno useljena lica.
– U Muzeju Veljka Petrovića u Ulici Teodora Drajzera stanovale su dve porodice koje su bile radnici Muzeja grada! Problematičan je i legat Rista Stijovića gde živi vajar Slave Ajtovski, njegov učenik. Stijovićeve skulpture bile su smeštene u jednoj sobici. Ovih dana stići će sudska presuda sa nalogom za iseljenje, jer nije bilo pravnog osnova za korišćenje ove kuće – muzeja. Vodi se i spor protiv unuka porodice Flegl koja ga je imenovala za kustosa ovog legata u Ulici kralja Milana, ali gradske vlasti to nisu dozvolile, pa je unuk tužio grad, kaže Ana Popović-Bodroža. 
Saznajemo i da je u Muzeju Tome Rosandića stanarka sa stanarskim pravom. Reč je o spremačici Muzeja grada!
Kuća legata osnovana je posle dugogodišnjih napora, konačno, u julu 2004. godine. Pred ovom institucijom je bezbroj obaveza koje se odnose na evidenciju legata, brigu o njima u smislu da se oni i muzeološki, tehnički i građevinski srede. Kuća legata radiće sa težnjom da se postojeći legati adaptiraju i učine otvorenim za javnost. Aktivnosti Kuća legata biće usmerena i na prezentaciju legata, a namera je da centralni prostor za to konačno postane legat Nedeljka Gvozdenovića u Knez Mihailovoj 46. Gvozdenović je ostavio čak 560 slika i namera je da uz stalnu postavku u ovom prostoru od 1.300 kvadrata, jedna celina uvek bude posvećena ovom umetniku. Uz stalnu postavku kombinovali bi se i novi pokloni.Čin darodavanja se poslednjih decenija skoro ugasio zato što je izgubljeno poverenje u državu, koja zapravo nije uvek i na pravi način brinula o poklonima. Namera Kuće legata je da vrati poverenje i da stimuliše darodavce, jer to je između ostalog i evropski trend koji podrazumeva opstanak umetnosti.
    </div>
    <div id="ekonomija">
Tanker plovi u blokadu
Željko Popović, predsednik Upravnog odbora Naftne industrije Srbije, trebalo bi 16. avgusta da bude saslušan pred francuskim sudom zbog tužbe koju je protiv njega podneo Boris Vukobrat, direktor  kompanije "Kopešim", zbog štete od oko osam miliona dolara, jer je ova naša naftna kompanija umešana u posao oko isporuke 20.000 tona plaćenih derivata nafte, saznaje "Politika".
Ukoliko se Popović ne pojavi na sudu ili u najskorije vreme sa "Kopešimom" ne reši pitanje duga, zbog kog je pre neki mesec u luci Omišalj kod Rijeke blokiran tanker od 82.000 tona naše nafte i naredni NIS-ov tanker, koji stigne do kraja ovog meseca, kako potvrđuju u ovoj firmi, mogao bi se naći u istoj neprilici.
Boris Vukobrat kaže za "Politiku" da se nada Popovićevom dolasku, ali ako se i ne odazove na sudski poziv, on ima na raspolaganju adekvatne mere.
Ceo problem je, podsećaju u ovoj kompaniji, nastao onog trenutka kada je firma "Trizon" vlasnika Zorana Trifunovića iz Beograda zaključila ugovor sa "Kopešimom" o isporuci 20.000 tona derivata u vrednosti osam miliona dolara. Dve naše banke, Hipo Alpe Adrija i HVB banka, dale su kredit "Trizonu" u mnogo većem iznosu, ali kao zalogu u Rafineriji u Novom Sadu uzele odgovarajuću količinu sirove nafte – 20.000 tona. NIS je, međutim, bez odobrenja te dve banke dozvolio "Trizonu" da tu naftu proda. Roba, na sreću, nije stigla do nesuđenog kupca, jer su na carini videli da je pod zalogom i vratili je nazad. Tako ona i dan-danas stoji u rezervoarima NIS-a.
 Pošto je "Kopešim" ostao bez plaćene robe, a banke bez zaloge, HVB i "Kopešim" podnose krivične prijave protiv "Trizona" i NIS-a, kao saučesnika u toj "igri".
"Trizon" je bez saglasnosti banaka godinama prodavao tuđu robu trećim licima, najviše u Bosni, a dug nije izmirivao, sve dok carina nije uočila neregularnost u poslu. Ostaje nejasno kako je moguće da iz banaka niko nije reagovao na to da "Trizon" ne vraća pozajmicu na vreme i da li je roba još na lageru ili ne. Tek kada su predstavnici HVB banke shvatili da u Rafineriji nedostaje oko 7.500 tona nafte, što je oko šest miliona dolara, podnela je krivičnu prijavu protiv NIS-a, jer on kao "skladištar" robe morao da garantuje da roba neće "ispariti".   
Ceo problem na relaciji NIS–"Kopešim" mogao je da bude rešen, ali čelni ljudi ove srpske naftne kompanije nisu voljni da "Kopešimu" daju robu, koja je avansno plaćena "Trizonu", ali za koju su kao skladištar bili garant. Oko 20.000 tona derivata i dalje se, tvrde u NIS-u, nalazi pod carinskim nadzorom u Rafineriji "Novi Sad". 
"Politika" saznaje iz pouzdanog izvora da je NIS pre nekoliko dana pitanje duga prema zalogoprimcima rešio tako što je od Hipo Alpe Adrija banke uzeo nov kredit od oko 30 miliona dolara i njime pokrio glavnicu prema HVB i Hipo Alpe Adrija banci, uz otpis kamate od oko pet miliona dolara. U Hipo Alpe Adrija banci kažu da o svemu tome treba pitati njihovog klijenta, odnosno NIS. Pri tom, dodaju, "da su NIS i ova banka u potpunosti regulisali sve međusobne odnose", a da o više detalja oko ovog posla treba da se izjasni NIS.
Istovremeno, Raško Tomašević, direktor marketinga u HVB banci, kaže da je tačno da se pregovori sa NIS-om oko vraćanja kredita za kupovinu nafte vode, ali da još nije potpisan bilo kakav ugovor. Krivična prijava protiv NIS-a je podneta i čeka se ishod, ističe Tomašević.
U NIS-u ostaju pri svojim tvrdnjama da im nije jasno zašto "Kopešim" traži od njih da mu isporuče robu i nadoknade štetu, kada oni nisu zaključivali ugovor sa "Kopešimom", već da je to učinio "Trizon", a da oni, NIS, ni sa njim nisu u bilo kakvom poslovnom odnosu.
Iz izvora bliskih NIS-u se saznaje da Boris Vukobrat insistira na tome da NIS pokrije troškove, jer "Trizon" nema ni novca ni robe, što je i sam potvrdio na jednom od poslednjih sastanaka sa predstavnicima NIS-a. Isti izvor tvrdi da je suma od oko osam miliona dolara, koliko "Kopešim" potražuje,"simbolična" za NIS, i da bi dug vratili da imaju bilo kakvu zakonsku obavezu prema toj firmi.
--------------------------------------------------------------------------
Bez odgovora iz NIS-a
Predsednik Upravnog odbora NIS-a, Željko Popović, juče nije odgovorio na nekoliko naših poziva. Ipak, jedan od njegovih saradnika nam je rekao da do Popovića nije stigao nikakav sudski poziv iz Pariza i da oni o tome ne žele ništa da kažu.
    </div>
    <div id="vesti">
Rat sa dunavskim šeicima
Ima ih osmoro, koriste samo jedan gliser, a tokom prvih šest meseci ove godine otkrili su prekršaje nad robom vrednom više od 150 miliona dinara. Odsek za carinsku kontrolu vodenih puteva Uprave carina Srbije kao jedinica sposobna za kontrolu rečnog i jezerskog saobraćaja postoji dve godine, otkako je Velika Britanija srpskoj carini uručila vrlo upotrebljivu donaciju – gliser i autoprikolicu za njegov transport kopnom. Težište rada ovih carinika su Dunav, Sava, Tisa i veštačko jezero Gazivode, nedaleko od Novog Pazara, na administrativnoj liniji prema Kosmetu.
– Do kraja godine nabavićemo još jedan čamac, idealno bi bilo kada bi naš odsek imao do pet plovila, uključujući i ona sa čvrstom konstrukcijom kako bi moglo da se radi zimi i ostane nekoliko dana na vodi. Očekujemo i kadrovska pojačanja, ima mesta za oko dvadeset ljudi, poželjni su oni koji imaju nekog brodarskog iskustva. Kada budemo u planiranom sastavu, rezultati će biti znatno bolji nego sada – kaže Franja Elhardt, šef Odseka za carinsku kontrolu vodenih puteva.
Ova jedinstvena rečna jedinica pokriva oko hiljadu kilometara vodenog puta. Da bi se otkrio krijumčarski brod ili čamac, mora se raspolagati odgovarajućim obaveštajnim podacima. Na osnovu njih se pravi procena koja se plovila kontrolišu, ne ide se nasumice na pretres brodova.
Moćnici sa reke
– Dunavom se uglavnom krijumčari nafta, ali i druga teška i nekvarljiva roba kao što je gvožđe. Može se reći da se "uzdužno", znači duž toka kroz Srbiju, krijumčari nafta a "poprečno", sa rumunske i hrvatske obale, švercuju se cigarete. Nafta, preciznije gorivo D2, jevtina je na brodskim terminalima, košta od 0,4 do 0,5 evra, a u Srbiji se prodaje za 76,10 dinara, što je skoro evro po litru. Krijumčarena nafta se prodaje ilegalno za poljoprivredne i druge potrebe duž Dunava, ali se i odvozi direktno na benzinske pumpe – objašnjava Elhardt.
Poseban problem predstavlja činjenica da na području Srbije ne postoji terminal za punjenje brodova pogonskim gorivom, pa naši brodovi po naftu odlaze u Rumuniju ili Hrvatsku. Razlika u ceni je naravno prilika za šverc, koju brodari često ne propuštaju. Nafta se pretače sa brodova direktno na obalu, ili u barže dužine desetak metara, prave male tankere, koje rečni šeici skrivaju na šumovitom delu obale.
– Na Dunavu postoje veoma moćni ljudi, raspolažu kućama, brodovima, vozilima i vezama u raznim strukturama društva. Jedan od njih napravio je uz kuću betonsko mini pristanište, ispod koga su cevi kojima se gorivo pretače sa brodova u podzemne rezervoare. Ovaj slučaj krijumčarenja je pred sudom – kaže Elhardt.
Prošlog septembra privremeno je zaplenjen brod "Gaj", motorni tegljač dužine 47 metara, u čije tankove staje 60 tona goriva. Carinici su utvrdili da je tročlana posada broda tokom prošlog leta istočila 384.635 litara nafte. U tom periodu zadržan je i ukrajinski brod "Kapetan Iljuškin" sa koga je na baržu prebačeno 18 tona dizel goriva. Među strancima koji švercuju gorivo uglavnom su Ukrajinci, Bugari i Rumuni, čiji mornari imaju male plate pa se lako odlučuju na krijumčarenje.
Sistem DREWS protiv šverca
– "Poprečni" šverc, sa obale na obalu, teško je presresti jer čamci prelaze Dunav za nekoliko minuta, pa preostaje oslanjanje na obaveštajne podatke. Tako je u maju na skeli koja povezuje Veliko Gradište i grad Moldava Veke u Rumuniji otkriveno 8.339 boksova cigareta – kaže naš sagovornik.
Deo poslova, manjeg obima, obavlja se na Savi i Tisi, pritokama Dunava. Jedino jezero na kome rade je veštačka akumulacija Gazivode na Ibru, prema Kosmetu. Preko ovog jezera na područje centralne Srbije krijumčari se povrće, uglavnom paradajz. Roba je iz Makedonije a šverc je multietnički, njime se bave i Srbi i Albanci.
– Kada se pojavimo sa našim gliserom na jezeru, krijumčarenje staje, a cene paradajza na pijacama u unutrašnjosti Srbije počinju da rastu. Šverceri među lokalnim stanovništvom imaju mreže osmatrača, tako da je skoro nemoguće da porinemo neopaženo naš čamac u jezero – pojašnjava Elhardt.
Ovi carinici razvili su sistem DREWS (Danube Early Warning System), koji bi na Dunavu trebalo da postane ono što je kontrola leta za vazdušni saobraćaj. Do sada su carinici na rečnim graničnim prelazima čekali koji će brod da se pojavi, pomenuti sistem omogućava raniju najavu dolaska broda sa detaljnim podacima o odredištu, teretu, poreklu robe... Ubuduće će znati koji brod dolazi i šta nosi, pa će moći da se blagovremeno pripreme za njegovu kontrolu. Projekat, podržan od strane CAFAO, carinske organizacije EU, inicijativa je carinika Srbije, a do sada su ga prihvatile njihove kolege u Mađarskoj i Hrvatskoj. Trenutno se koristi na tri lokacije – Bezdanu, Mohaču i Vukovaru. Pripadnici Odseka za carinsku kontrolu vodenih puteva bili su na stručnom usavršavanju u Velikoj Britaniji gde su pronašli 32 od 36 skrivenih predmeta na brodu za obuku, što je izuzetan rezultat, dok su u SAD obučavani za kontrolu kontejnerskog transporta. Ako dobiju željena tehnička i kadrovska pojačanja, budžet Srbije puniće znatno efikasnije nego do sada.
    </div>
    <div id="kolumna">
KRIGLA PUNA TROTILA
Osama bin Laden, možda živ, možda mrtav, drži zapadni svet u velikom strahu. Njegovi naslednici i njegovi sledbenici imaju na raspolaganju sve mogućnosti za napad. Na bilo koga i bilo gde. Tako se i neostvarena spektakularna akcija na prekomorske letilice ipak nekako dogodila. Rezultat je planetarna distribucija užasa, ona nepodnošljiva tenzija pred udar. A to je i smisao terorizma, on se ostvaruje u najgorim sećanjima i još gorim iščekivanjima. U času razaranja nastaje katarza i medijsko-politička upotreba očaja. 
Bez medijske podrške i stalne gladi za senzacijama, terorizam bi praktično bio mrtav. Ali, on se ne može ignorisati, i tako nastaje nezaustavljivi i bezumni perpetuum mobile nasilja. 
Šta se, u stvari, dogodilo u Londonu? Navodno je policija sprečila terorističku grupu da reprizira 11. septembar 2001. To bi mogla da bude dobra vest, uteha za putnike koji su u poslednji čas izbegli sudbinu žrtve. Ako je suština informacije pouzdana, to bi značilo da i ekstremno fanatični udari mogu biti odbranjivi. Ali, samo "u fazi obaveštajne preventive", dakle kada akcija još nije započela. 
To ponovo dokazuje da jezgro antiterorističke borbe ne čine specijalci i njihova skupa oprema, nego dobri analitičari. Dakle, informacije koje stižu na kritično mesto pre fanatika. To je mnogo teže nego potrovati 20 Čečena i pola publike u moskovskom pozorištu.
 Akcije specijalaca su uvek poslednji korak, i one su po pravilu nesavršene. Zato što terorističke grupe imaju presudnu inicijativu. U tim okolnostima lakše je ubijati nego to sprečavati ubijanjem. Rezultat filozofije prepada na "osetljivu materiju talaca" jeste Beslan i pakao sa stotinama mrtve dece, sa pogubljenom čitavom školom.
Britanski policajci su se sreli sa netipičnim eksplozivom. Ekspert za tu oblast rekao nam je da je verovatno reč o aerosolnim brizantnim supstancama, u tečnom agregatnom stanju. Tečni eksploziv, i do dvanaest puta razorniji od trotila, korišćen je u zločinu NATO nad Srbijom, 1999. godine. Moderni teroristi, tako, ne moraju više da nose oko pojasa šipke trinitrotoluola ili plastično testo, razne fitilje, gajtane i detonatore. 
Ali, nije moguće "tečnu paklenu mašinu" vući u flaši koka-kole, kako je to probao da objasni neki priručni ekspert. Ta kombinacija nipošto nije obično "mućkanje", jer stvar naprosto ne puca tako. Aerosolni eksploziv ima nekoliko (tečnih) komponenata, koje su, svaka za sebe apsolutno benigne. Skoro blagotvorne, bez mirisa, ukusa i boje, lišene bilo kakve toksičnosti.
Sve se to mora smešati u strogo određenoj razmeri, uz, na primer, hemijski detonator, koji se teško otkriva klasičnim indikatorima. Sprave osetljive na hemijske sastave, (ko ih ima) dižu halabuku pre svega na žensku kozmetiku, na boje, lakove i lekove, i tu se ne zna šta bi moglo da se aktivira.
Dakle, teško je napraviti bombu za rušenje aviona od proizvoljnog tečnog bućkuriša, pa je uzbudljiva verzija britanske policije u tom delu priče uglavnom neuverljiva. Ako bi se ona izvela do kraja, smerni putnik ne bi smeo da u aeroplan unese bilo šta, osim sebe u čednoj Adamovoj garderobi. 
I ovde stižemo do ključnog pitanja: koliko je londonska leteća drama proizvod paranoje u čitavoj zapadnoj hemisferi? Koliko je ona deo političke projekcije, filozofija oproštaja za svako državno nasilje u budućnosti?
Ako zasad odbacimo fantastičnu hipotezu o tome da je Amerika 2001. izvršila ciljno samoranjavanje, londonski slučaj očito godi imperijalnoj osovini Buš–Bler. Zapadu je očajnički bio potreban jedan elegantan antiteroristički uspeh, bez žrtava na svojoj strani, bez nasilja, ruševina, poniženja i bez sumnje. Bler je na odmoru i nije se vraćao da se na licu mesta uveri u potencijalnu razornost paklene vodice.
Buš je na svom radnom mestu, i odatle je zapretio "islamskim zločincima". Tako je svet duboko zakoračio u potpuno novu koncepciju rata, jedan sukob civilizacija koji će svim silama proizvoditi nasilje: teror protiv terorizma, a onda će Al kaida, kao violentni simbol antikrstaškog pohoda, uzvraćati udarac.
Nema sumnje da tek slede strašni teroristički udari, i pohodi najmoćnijih sila protiv država koje nose islamski fanatizam kao mogući izlaz iz spirale ubijanja i razaranja. Ali, teško je očekivati da će napadi biti izvedeni tekućinom  koja obara (ili jesi lav, ili nisi)! 
"Treba se plašiti hemije, biologije i atoma!" – kaže jedan teoretičar nasilja. Ali, ovo je doba koka-kole, i zna se da ta mrka tekućina nije sasvim bezopasna. Ovo je rat u kome nema fronta i pozadine. Samo ljudsko tkivo i ljudska dobra za kidanje i razaranje.
    </div>
    <div id="vesti">
Junaci obavezuju potomke
ŠABAC – Pod pokroviteljstvom Vlade Srbije u Mišaru kod Šapca juče je održana centralna proslava 200-godišnjice slavne Mišarske bitke (13. avgust 1806. godine), jedne od najznačajnijih i najvećih pobeda Karađorđevih ustanika u čitavom razdoblju Prvog srpskog ustanka. 
Proslavi su prisustvovali izaslanik predsednika Srbije dr Trivo Inđić, izaslanik predsednika vlade ministar unutrašnjih poslova Dragan Jočić, ministar za kapitalne investicije Velimir Ilić, prestolonaslednik Aleksandar Karađorđević, predstavnici Vojske Srbije, Srpske pravoslavne crkve, vojni ataše ruske ambasade u Beogradu, predsednici više srpskih opština i brojni građani.  
Manifestacija je počela Svetom arhijerejskom liturgijom i pomenom mišarskim junacima u crkvi u obližnjem Oridu, gde je u vreme boja bila smeštena ustanička bolnica. Liturgiju i parastos služili su vladika šabački Lavrentije i mitropolit dabro-bosanski Nikolaj, a potom su kraj spomenika u Mišaru položeni venci i odate visoke državne počasti.
Vence su položili dr Trivo Inđić, ministar Dragan Jočić, delegacije Ministarstva rada, zapošljavanja i socijalne politike, visoka delegacija Generalštaba Vojske Srbije na čelu sa generalom Petrom Radojčićem, prestolonaslednik Aleksandar Karađorđević, predsednik šabačke opštine Miloš Milošević, kao i predstavnici više nevladinih organizacija opredeljenih za negovanje tradicija oslobodilačkih ratova Srbije.
U ime Vlade Srbije okupljenim građanima obratio se ministar Jočić, koji je istakao da su na mišarskom polju prvi put posle Kosova svi Srbi bili zajedno. 
 
– Posle 500 godina, ovde na Mišaru, nastavljena je kosovska bitka, a kosovski zavet osvanuo na ustaničkom barjaku. Karađorđe i njegovi vitezovi pridružili su se kosovskim junacima, znajući da ne može biti slobode bez slobodnog Kosova. Kako tada, tako i danas, kada se susreću 1806. i 2006. godina. Današnja bitka za Kosovo vodi se pregovorima u kojima Srbija ponavlja da neće pristati na ono na šta nikad nije pristajala nijedna slobodna demokratska zemlja!
Prestolonaslednik Aleksandar Karađorđević je zahvalio svima koji su došli da odaju poštu njegovim slavnim precima i mišarskim junacima. On je istakao da je "Boj na Mišaru, koji je Karađorđe dobio protiv Sulejman-paše Skopljaka, primer dobrog planiranja i poznavanja taktike. Ova bitka je i dobar primer timskog rada, a to je ono što Srbiji treba sada više nego ikad pre: dobro planiranje, sloga, timski rad!" 
Predsednik Opštine Šabac Miloš Milošević je rekao da "višedecenijska borba kojoj je čitav 19. vek bio obeležen i godišnjica slavne bitke, podsećaju da su sloboda i zemlja u kojoj živimo plod mnogobrojnih žrtava".
Proslava je nastavljena kulturno-umetničkom manifestacijom "Vesnici mira" u izvođenju Narodnog pozorišta u Beogradu i zavičajnog KUD "Abrašević", koju je režirao Saša Gabrić. Sinoć je u Šabačkom pozorištu premijerno odigrana i drama Krstivoja Ilića "Mišarska bitka", takođe posvećena velikom jubileju.
--------------------------------------------------------------------------
Mišarski junak
Laskava titula mišarskog junaka pripala je Goranu Vuletiću iz Šapca, koji je pokazao najviše znanja i spretnosti u tradicionalnom konjičkom višeboju: jahanju kroz šiblje, kurirskom jahanju, gađanju buzdovanom i kopljem i seči sabljom. Takmičenje je održano u subotu po podne na plaži Stari grad, nedaleko od zidina srednjovekovne tvrđave, koju su opsedale mnoge vojske, a 1806. osvojili Karađorđevi ustanici. Ovogodišnji jubilarni mišarski višeboj imao je šestoricu učesnika.
    </div>
    <div id="nauka">
Leskovačke po(r)uke
Srbiju trese klonovska groznica; iako prelazna, nije zarazna. Nalikuje gorljivom iščekivanju prvog Srpčeta-klončeta, podgrevanom pre nekoliko godina u jednom ovdašnjem nedeljniku.
Novinarska pera i glasovi se utrkuju najavljujući blagodeti izlečenja svakojakih boleština, pa i najtežih, čim započnu istraživanja matičnih ćelija u Leskovcu. Uzvikuje se da to svi podržavaju, a priupitano je na brzinu nekoliko lekara i biologa.
Može li se u poduhvat – već (samo)predložen za nacionalni, a da nije obelodanjen – bez javne rasprave i sučeljavanja stručnih gledišta?
"Politika" je ove godine u dva navrata podsetila čitaoce na puteve i stranputice kloniranja. A na samom početku 1998. – kada je fizičar dr Ričard Sid najavio prve ljudske klonove za 90 dana – objavila osam stručnih članaka u kojima je dotična zamisao sagledana iz nekoliko uglova. Ubrzo posle planetarnog uzbuđenja zbog dolaska na svet umiljatog jagnjeta Doli iz Edinburga, tako prozvanog po prsatoj pevačici Doli Parton. U šestoj godini (2003) skončalo je kao prva znana žrtva kloniranja.
Namirisavši dobru zaradu, pojedinci su brže-bolje na sva zvona razglasili da čovekov dvojnik, nastao kalemljenjem dveju ćelija (klon na grčkom označava grančicu-reznicu ili kalem), kuca na vrata čovečanstva!
Država dreši kesu
U minuloj deceniji se ispostavilo da nije moguće smućkati u epruveti dva istovetna dvonožna stvorenja sposobna za život!
Ni posle stotinu pokušaja, u Medicinskoj školi (nije srednja) na Univerzitetu Pitsburg nisu sklopili novog majmuna (rezus makaki). Uprkos tome što su se pridržavali uputstva za stvaranje škotske ovčice (ojagnjena posle 277 pokušaja), zameci su izgledali kao da su izašli iz kuće užasa. Sledeći neuspeh sa svinjama na Univerzitetu Severna Karolina razvejao je sva nagađanja da klonirani potomci zadržavaju odlike i ponašanje tobožnjih predaka, davalaca ćelija.
Veoma cenjeni časopis "Nauka" (Science) obznanio je da je, po svemu sudeći izvor svih teškoća u raspodeli genetskog materijala u prvoj deobi ćelija. Obično bude viška ili manjka DNK i one počnu da odumiru, a to je moglo da znači da kloniranje primata, uključujući čoveka, možda ni teorijski nije izvodljivo.
Kakve to veze ima s budućim istraživanjem dr Miodraga Stojkovića koji na jesen, kako je najavljeno, stiže Leskovac?
Prvi Evropljanin ovenčan slavom da je klonirao ljudski zametak u Njukaslu, iz kojeg se iznenada, na vrhuncu veličanja, (zbog boljih uslova, kako je objasnio) preselio u Valensiju, posle kraćeg boravka u Španiji vraća se kući. Grad iz kojeg je potekao stavio mu je na raspolaganje novu zgradu, darodavac iz Italije obećao da je napuni opremom, a država nagovestila – prema rečima ministra zdravstva dr Tomice Milosavljevića – da odreši kesu.
Do kraja godine očekuje se i zakon kojim se propisuju izučavanje embrionalnih matičnih ćelija i veštačka oplodnja.
Ni u najbogatijim zemljama, s kudikamo više upućenih u ova iskušenja, ne caruje saglasje – naučnici i političari su se svrstali u dva suprotstavljena tabora. Džordž Buš Mlađi je u SAD zabranio (prvi put iskoristio veto) da se iz saveznog buđelara namiruje proučavanje matičnih ćelija čovečjeg zametka (embrion), a na filmskom platnu neuništivi Arnold Švarceneger, guverner Kalifornije, odobrio je pozajmicu od 150 miliona dolara.
Vol strit za odrasle
Naš vodeći molekularni biolog i genetičar, dr Vladimir Glišin, na stranicama našeg lista, u maju, rastumačio je da su u proteklih nekoliko godina širom sveta otkrili da, slično embrionalnim, mnogi organi odraslog organizma imaju matične ćelije koje u laboratorijama nateraju (diferencijacija) da preuzmu buduću ulogu u oštećenim tkivima. 
I pri tome je nabrojao osam krupnih razloga, od kojih navodimo dva poslednja: sve više je naznaka u literaturi da u organizmu postoji tzv. univerzalna matična ćelija i da je, i s naučnog i s praktičnog stanovišta, najbitnije da se u izlečenje upregnu vlastite (autologne) jer ih telo neće odbaciti, za razliku od embrionalnih (drugi davalac). Upozorio je na dve krupne prepreke: nezanemarljivo moralno pitanje i temeljno naučno – svrsishodnost lečenja ćelijama zametka, kada su posestrime odraslog čoveka delotvornije.
Kloniranje za kliničke potrebe dozvoljeno je u osam zemalja (Velika Britanija, Švedska, Finska, Belgija, Singapur, Južnoafrička Republika, Kina i Japan). Evropska unija je prošlog meseca odlučila da nastavi s novčanom podrškom izučavanju matičnih ćelija, uz zabranu kloniranja ljudi i uništavanja zametka. Od 25 članica usprotivile su se Poljska, Austrija, Malta, Slovačka i Litvanija.
U SAD je šaroliko – jedne države dopuštaju, druge zabranjuju. Kalifornija je 2004. obećala da će za deset godina utrošiti tri milijarde dolara. A na Vol stritu (pazite!) već predskazuju da će istraživanje matičnih ćelija odraslih privući više kupaca deonica 2007. i 2008. U međuvremenu su se pojavile prve kompanije i proizvodi od matičnih ćelija.
Ako ste pomislili da se protivimo lečenju kloniranim matičnim ćelijama, od kojeg smo – na temelju svetskih saznanja – desetak godina daleko, prevarili ste se. Spisak bolesti sa obećavajućim izlečenjem ili ublaženjem patnji je podugačak, da ne rasipamo novinske retke.
I pored svega, iskrsava nekoliko pitanja: ima li Srbija istraživače vične kloniranju (ili su to samo Miodrag Stojković i njegova supruga Petra), koliko novca može da izdvoji za opremu (jedna laboratorija oko pola miliona evra) i troškove, ko je odlučio (ili će odlučiti) gde će se istraživati (i lečiti), kada će se oglasiti ministar za nauku, zašto ćute naučnici, a pre svega biolozi...?
Da stotine hiljada obolelih ne ostane razočarano, a Leskovac upamćen samo po (novinarskoj) priči.
--------------------------------------------------------------------------
Klon: Zajednica ćelija ili organizama nastala ponovljenim neseksualnim deljenjem iz jedne(og).
Doli: Iz jedne ovce je uzeta jajna ćelija, izvađeno jedro i u preostalu citoplazmu umetnuto jedro ćelije iz vimena druge i vraćeno u matericu.
    </div>
    <div id="ekonomija">
Prosečna plata za đaka prvaka
Oko 80.000 đaka prvaka će za nekoliko nedelja prvi put sesti u školske klupe, a mališane i roditelje je već počela da trese trema. Iako je polazak u školu radostan događaj za celu porodicu, većina roditelja je pomalo i zabrinuta, jer su svesni da ih čekaju ogromni izdaci. Osim obavezne kupovine knjiga i školskog pribora, većina smatra da za ovaj svečani trenutak đak prvak mora da dobije sve novo, od patika, jakne i torbe, do majica i veša. 
Prodavci u knjižarama polako se pripremaju za redove kupaca koji će, kako tradicija nalaže – u poslednji čas, početkom sledećeg meseca provoditi sate i sate ispred njihovih radnji.
Ove godine je deset izdavačkih kuća pripremalo udžbenike za školarce, a predavači su već izabrali knjige koje će njihovi đaci koristiti. Ljiljana Novaković, učiteljica u beogradskoj Osnovnoj školi "Drinka Pavlović", kaže da učitelji krajem godine istaknu spisak neophodnih udžbenika za sledeću godinu, pa roditelji imaju vremena da rasporede troškove i postepeno kupuju sve što je potrebno njihovim mališanima. Prema njenim rečima, ponekad učitelji traže više udžbenika nego što im je stvarno potrebno, ali roditelji više novca bacaju na kupovinu markiranih torbi, rančeva, pernica… Ona je istakala da mame i tate ne bi smeli da ispunjavaju sve želje svojih mezimaca.
– Bespotrebna je kupovina pribora i svezaka sa slikama dečjih omiljenih junaka, jer ih mališani doživljavaju kao igračke. Dešava se da se na časovima zabavljaju umesto da slušaju predavanja. Iz tog razloga roditeljima preporučujem nabavku klasičnog školskog pribora koji je jevtiniji i upotrebljiviji – kaže učiteljica Ljiljana.
U Zavodu za udžbenike i nastavna sredstva kažu da prodaja knjiga zvanično počinje 15. avgusta, a oko 80 odsto njihovih izdanja već je stiglo u knjižare. Odštampani su i svi udžbenici za četvrti razred u kojem će časovi biti organizovani po reformisanom nastavnom planu i programu. Ova izdavačka kuća, kao i većina ostalih, pripremila je i poklone za najmlađe kupce. Školarci koji kupe njihov komplet, uz udžbenike stranih jezika dobijaju kompakt-disk uz pomoć kojeg će uspešnije savladati lekcije. 
Svih 13 knjiga za prvi razred staje 3.000 dinara, za drugi 3.200, za treći 2.500, a za četvrti 2.000 dinara. Za 16 udžbenika koji su potrebni "petacima" roditelji će morati da izdvoje 3.500 dinara. Učenici šestog razreda moraju da pripreme 4.300, za sedmi 5.200, a 20 udžbenika za osmi razred košta 4.300 dinara. 
Dušan Dević, zadužen za odnose sa javnošću u ovoj izdavačkoj kući, ističe da će, u slučaju gužve ispred knjižara, Zavod organizovati prevoz kupaca do magacina u kojima će kupci odmah moći da pazare neophodne udžbenike. Za razliku od prethodne, ove godine roditelji nisu bili u mogućnosti da naruče njihova izdanja na kućnu adresu.
Za četvrti razred osnovne škole izdavačka kuća "Klet" je pripremila udžbenike za matematiku, srpski jezik i prirodu i društvo. Uz čitanku, koja staje 479 dinara, đaci će dobiti kompakt-disk sa svim tekstovima koje čitaju naši poznati glumci. Udžbenik iz prirode i društva u čijem je sastavu i radna sveska i kompakt disk košta 495 dinara, dok će roditelji za matematiku sa zbirkom zadataka morati da izdvoje 678 dinara. Udžbenik iz matematike je, da bi olakšao đaku torbu, podeljen na dva dela. 
Beograđanka Vesna Miškov, čija kćerka Nevena uskoro kreće u prvi razred, kaže da samo jedan obilazak prodavnica dovoljan da roditelji shvate da je za pripremu đaka potrebno najmanje 10.000 dinara. Komplet udžbenika su naručili preko škole, a odeću i obuću još nisu izabrali. Za sada, Vesna i Nevena samo razgledaju radnje.
– Dođe nam da polazak u školu odložimo za sledeću godinu, pa da skupimo dovoljno novca – našalila se Vesna.
Za solidnu đačku torbu neophodno je izdvojiti oko 1.000 dinara, a cene se kreću od 300 do 2.000 dinara. Sveske se mogu kupiti i za 15 dinara, a u zavisnosti od debljine korica i broja strana njihova cena ide i do 50 dinara. Isto toliko koštaju prazne pernice, dok se cena punih kreće do 1.200 dinara. Flomasteri staju od 30 do 150 dinara, koliko i drvene bojice.
Većina đaka će u septembru obući novu jaknu, dukserice, pantalone, cipele ili patike. U zavisnosti od kvaliteta i mesta kupovine, jakne koštaju od 1.200 do 6. 000 dinara, dukserice od 300 do 2.000 dinara, pantalone od 600 do 2.500. U beogradskim radnjama cipele za najmlađe se mogu pazariti za 1.500 dinara, a patike, dečja omiljena obuća, koštaju od 1.000 do 5.000 dinara. Iako garderobu mališani brzo prerastu, mnogi roditelji se odlučuju da im pred polazak u školu priušte moderniju i skuplju odeću, za šta će u jednom dahu potrošiti prosečnu platu.
    </div>
    <div id="politika">
Zločin bez kazne
GORAŽDEVAC – U Goraždevcu kod Peći juče je održan parastos povodom trogodišnjice od zločina u kojem su, još nepoznati, napadači hicima iz automatskog oružja ubili dvoje, a ranili četvoro sprske dece dok su se kupali na reci Bistrici, prenosi Beta. 
Milan Jovović, stric ubijenog Ivana Jovovića, zatražio je u ime rodbine da se pronađu počinioci tog zločina i podsetio na javno obećanje tadašnjeg komesara Unmik policije Štefana Felera da će "prevrnuti svaki komad zemlje kako bi pronašao ubice dece". 
On je dodao i da nagrada od milion evra za pronalazak ubica koju je ponudio Unmik nije pomogla da se i posle tri godine otkriju odgovorni za ubistvo Pante Dakića i Ivana Jovovića i ranjavanje Dragane Srbljak, Marka Bogićevića, Bogdana Bukumirića i Đorđa Ugrenovića. 
Jovović je još jednom zahvalio bivšem premijeru Sbrije Zoranu Živkoviću zato što je prisutvovao sahrani i izrazio nezadovoljstvo što juče u Goraždevcu nije bilo nikoga od predstavnika srpskih vlasti. 
Povodom trogodišnjice od velikog zločina u Goraždevcu, Koordinacioni centar za Kosovo i Metohiju izrazio je juče nezadovoljstvo što zločinci ne samo da nisu osuđeni, nego nisu ni identifikovani, prenosi Tanjug. "Ubice su hladnokrvno ispalile rafale na decu od sedam do 15 godina koja su se kupala u reci, i ostali na slobodi", ističe Koordinacioni centar i podseća da nisu otkriveni ni teroristi koji su krajem 1998, u kafiću "Panda" u Peći, ubili šestoricu mladića, a tri osobe ranili. "Albanska teroristička i zločinačka aktivnost u vidu napada na decu nije slučajnost, štaviše smišljena je. Reč je o zločinačkom izumu albanskih terorista koji to čine ne bi li maksimalno zastrašili Srbe, naterali ih da se isele, a one prognane i izbegle koji hoće da se vrate da od povratka odustanu", navodi se u saopštenju. 
Koordinacioni centar upozorava da Unmik i Kfor "ne mogu biti amnestirani od odgovornosti za sistematski, sedmogodišnji teror Albanaca nad Srbima" i za hiljade incidenata za vreme njihovog mandata u kojima je stradalo više od hiljadu Srba. "Međunarodna zajednica mora da se suoči sa činjenicom da se ne sme ohrabrivati albanski secesionizam, jer je upravo to ’motor’ i uzrok svih zločina". Ona mora, napokon, i delima da pokaže da želi stabilan i bezbedan region, ističe se u saopštenju. 
Primena principa iz Plana srpskog pregovaračkog tima o budućem statusu Kosova i Metohije "ostaje jedini put za rešavanje zastrušujuće situacije u Pokrajini", uključujući "političke korake koji se odnose na ubeđivanje albanske strane da odustane od ekstremnih, isključivih zahteva i prihvati racionalno i kompromisno rešenje koje je definisao srpski pregovarački tim", navodi Koordinacioni centar.
Parastosu ubijenoj deci u Goraždevcu prisustvovali su samo lider Srpskog pokreta otpora Momčilo Trajković i predstavnici Srpske liste za Kosovo i Metohiju Ranđel Nojkić i Oliver Ivanović. 
Dragana Srbljak, učenica medicinske škole koja je u napadu ranjena u nogu, rekla je da nikada neće zaboraviti 13. avgust 2003. godine i dodala da je kao, i ostali članovi rodbine nastradalih, ogorčena što su počinioci zločina i posle tri godine na slobodi. 
Koordinacioni centar za Kosovo i Metohiju u saopštenju je izrazio nazadovoljstvo što zločinci još nisu identifikovani, ni osuđeni.
--------------------------------------------------------------------------
Tadić: Srbi u strahu
Predsednik Republike Srbije Boris Tadić izjavio je juče, na trogodišnjicu ubistva dvoje srpske dece i ranjavanje četvoro u Goraždevcu, da međunarodna zajednica, Unmik i privremene kosovske institucije nisu učinile ništa da ubistvo dece bude rasvetljeno. "Standardi na Kosovu i Metohiji nisu ispunjeni, a ovo nerazjašnjeno ubistvo to dokazuje. Srbi žive u stalnom strahu za svoje i živote svojih porodica. Međunarodna zajednica mora da pronađe počinioce ovog zločina nad decom i da obezbedi sigurnost za sve stanovnike Kosova i Metohije", istakao je Tadić.(Tanjug)
    </div>
    <div id="vesti">
Eksplozija u trolejbusu
TIRASPOLj – Najmanje sedam ljudi je ranjeno od kojih dvoje teško, u eksploziji u trolejbusu koja se juče u podne dogodila u glavnom gradu Pridnjestrovlja, Tiraspolju, saopštio je izvor blizak dnjestarskom ministarstvu unutrašnjih poslova, a preneli ruski mediji.
Itar-Tas je preneo da se sumnja da je u trolejbusu bila postavljena bomba.
Neposredno posle nesreće nisu saopšteni nikakvi detalji niti je bila dostupna informacija o eventualnim smrtnim slučajevima. Islednici iz Ministarstva unutrašnjih poslova, Ministarstva bezbednosti i tužilaštva odmah su došli na mesto nesreće.
Saopšteno je da su među ranjenima jedna sedmogodišnja devojčica i jedna beba. Očevici su izjavili da se eksplozija dogodila kod autobuske stanice na kojoj je bila masa ljudi. Iz trolejbusa su se čula dva praska, koja su ličila na eksploziju granata.
U istoj oblasti Tiraspolja 6. jula eksplodirao je minibus. Tom prilikom poginulo je sedam osoba, među kojima ruski mirovnjaci, a ranjeno 26. Istraga još nije završena, niti su pronađeni vinovnici ove nesreće.Na osnovu najnovijih informacija tajnih službi, nije bila reč o terorističkom aktu. Rečeno je da je neko u javnom prevozu nosio bombu, ali da nije nameravao da je aktivira.

Čekajući nove ambasadore
Ko su ljudi koji danas predstavljaju Srbiju u svetu? Na osnovu kojih su kriterijuma izabrani? Koliko ih ima? Neki tvrde da se u Ministarstvu spoljnih poslova Srbije sad vodi više diplomata i zaposlenih (oko 1.200) nego u vreme bivše SFRJ, samo, dodaju, to se i ne primećuje, jer je učinak koji postižu svojim radom veoma skroman. 
Kritika na račun sposobnosti, organizovanosti i efikasnosti srpske diplomatije bilo je i pre i posle "petooktobarske revolucije", ali su one najčešće služile kao izgovor za razna politička, stranačka i nacionalna prepucavanja. Otkako je, međutim, ugašena SCG a Srbija postala samostalna država, pitanje njenih zastupnika u inostranstvu postavilo se kao ogoljen, gorući problem: ličnosti koje će voditi Srbiju ka članstvu u Evropskoj uniji, Svetskoj trgovinskoj organizaciji i Partnerstvu za mir, boriti se za srpske interese na Kosmetu i u međunarodnim finansijskim i drugim organizacijama moraju biti po mnogo čemu izuzetne. I, naravno, moraju se naći u pravo vreme na pravom mestu.
Kakva je sad situacija? 
Odlukom vlade od 15. juna opozvani su ambasadori i generalni konzuli SCG delegirani iz Crne Gore, čime je u 65 diplomatsko-konzularnih predstavništava i misija ostalo upražnjeno 14 ambasadorskih i sedam mesta generalnih konzula. U međuvremenu su imenovani samo ambasador pri Organizaciji UN u Njujorku (Pavle Jevremović) i šefovica Misije pri OEBS-u u Beču (Mira Beham), dok  ambasade u Velikoj Britaniji, Rusiji, Italiji, Kanadi, Finskoj, Danskoj, Sloveniji, Poljskoj, Španiji, Belgiji, Albaniji i Argentini i generalni konzulati u Diseldorfu, Štutgartu, Njujorku, Rijeci, Sidneju, Šangaju i Bariju čekaju – kako je saopšteno – jesen, i dogovor šefa diplomatije, predsednika i premijera Srbije (ambasadore je dosad predlagao ministar spoljnih poslova, odobravala Vlada Srbije, a ukazom postavljao predsednik Republike). 
Građenje ugleda zemlje
Na jesen se očekuje i "dalja racionalizacija" MSP-a, odnosno smanjenje broja zaposlenih, kao i – što je još važnije – predlog novog zakona o spoljnoj politici, kojim bi se najzad jasno utvrdili kriterijumi za izbor naših diplomata. Jedan od onih koji se za to najduže i najglasnije zalažu je Milan Pajević iz ESPI instituta, koji kaže da je krajnje vreme da se srpska diplomatija, umesto na zastarelim kriterijumima iz prošlog veka, zasnuje na savremenim, kakvi se primenjuju u Evropi i zemljama modernog demokratskog ustrojstva. Ovo, ističe Pajević, naročito važi za izbor ambasadora i drugih diplomatskih predstavnika, koji su postavljani "na osnovu partijske, plemenske, kumovske, burazerske... pripadnosti, a što se nije mnogo izmenilo ni u proteklih pet godina".
Slađana Prica, ambasadorka Srbije pri Savetu Evrope u Strazburu, kaže za "Politiku" da je našoj zemlji u ovom trenutku potreban veći broj diplomatskih predstavništava nego što finansijski imamo snage, jer ugled Srbije u svetu, nažalost, još nije bitno promenjen.
– Ugled naše zemlje, međutim, politički može i mora da bude promenjen izuzetno kvalitetnim ljudima koji će perfektno govoriti strane jezike, izuzetno dobro poznavati unutrašnju politiku svoje zemlje, i dobijati ako ne detaljne instrukcije, onda bar glavne spoljnopolitičke smernice. 
Posle skoro 30 godina međunarodnog iskustva u institucijama poput Ministarstva spoljnih poslova, ali i u stručnim i nevladinim organizacijama, vidim samo dve nužnosti u radu diplomata: kvalitet na osnovu ustanovljenih kriterijuma i puni profesionalizam. Samo tako bi se isključilo loše nasleđe, neznanje, neodgovornost i nepotizam. Uverena sam da modernizacija ministarstva mora pre svega da računa na karijerne diplomate, mlade, nove, obrazovane – ističe Prica. Ona podseća da je u mnogim zemljama, sa dužom demokratskom tradicijom, striktno regulisano pravo i mogućnost postavljanja na najviša diplomatska mesta. 
Ekonomska diplomatija
– Na primer, zakon Italije uopšte ne predviđa mogućnost imenovanja ambasadora van kruga karijernih diplomata. Ja ne smatram da je to bilo moguće u proteklih šest godina u Srbiji, upravo zbog stanja nasleđenog u tom ministarstvu. Iako sam i sama karijerni diplomata, ne verujem da će to u punoj meri biti moguće ni u godinama koje dolaze, ali je neophodno učiniti sve kako bi bio smanjen broj zaposlenih i novopridošlih, a povećana efikasnost i učinci spoljne politike. Neshvatljivo je da trenutno u Ministarstvu ne postoji odeljenje za analizu i plan, jer je to upravo uvek i svuda bio trust mozgova koji su kreirali, planirali, predlagali na osnovu ozbiljnih i odgovornih analiza. 
Koordinacija između Ministarstva spoljnih poslova i drugih resora je na veoma niskom nivou, da ne kažem problematična. Nema dovoljnog protoka informacija ni horizontalno ni vertikalno. Nema neophodne saradnje sa stručnim institucijama i ekspertima. Često mi sagovornici spočitavaju da svi u Srbiji vode neku svoju spoljnu politiku, mimo i van one deklarisane ili one proklamovane. Uz to, nažalost, dodaju, da zapravo tako i nema nikakve kontrole niti transparentnosti pa samim tim ni ugleda – veli Prica.
Naša sagovornica otvoreno kritikuje izostanak ekonomske politike u okvirima spoljne politike. – Moramo da pretvorimo svoja diplomatska predstavništva u ekonomske promotore. Upravo ovo je, po meni, zadatak broj jedan diplomatskih i konzularnih predstavništava Srbije i to ne sutra, već juče. Tada više neće biti važan dan i datum dizanja zastave ispred sedišta Evropske unije u Briselu – ističe ambasadorka Prica, koja je ovih dana u anketi Evropskog pokreta u Srbiji i lista "Blic", u kampanji "birajmo žensku vladu", pobedila u izboru za ministarku spoljnih poslova Srbije. Njen komentar je: "Nemam ambiciju da to postanem, već da nastavim da radim na promociji svoje zemlje i na obrazovanju onih koji treba da nas uvedu u Evropsku uniju. Važno je imati stav, znanje, ali i ponašati se primereno jačini i mogućnosti uticaja svoje zemlje i njenim najvažnijim  interesima".

Žestoko pred primirje
Od našeg specijalnog izveštačaBEJRUT, 13. avgusta – Dok otkucavaju poslednji časovi uoči prekida vatre, više od 30.000 izraelskih vojnika zauzima strateški važne pozicije na jugu Libana suočavajući se sa teškim gubicima i obećanjem Hezbolaha da će rata biti sve dok izraelske trupe ne napuste zemlju.
Generalni sekretar UN Kofi Anan dobio je saglasnost izraelskog i libanskog premijera, Ehuda Olmerta i Fuada Siniore, da obustava borbenih dejstava, predviđena rezolucijom 1701 Saveta bezbednosti, stupi na snagu sutra u osam sati po ovdašnjem vremenu.
Približavanje prekida vatre propraćeno je intenzivnim sukobima. Rešen da po svaku cenu ostvari kontrolu nad što više teritorije koju drže Hezbolasi, Izrael je utrostručio snage koje je helikopterima poslao prema reci Litani, na 30 kilometara u dubini libanskog juga. Izraelski mediji pišu da je reč o najvećoj takvoj operaciji od vremena poslednjeg izraelsko-arapskog rata 1973. godine.
U toku su intenzivna bombardovanja juga, uključujući i Tir. Dok se bilansi žrtava svode tek na kraju dana, ovdašnja televizija LBC prenosi da je žena sa troje dece poginula kada je bomba uništila njihovu kuću u blizini ovog južnog grada.
Nešto pre 15 časova Bejrut je protresla serija od dvadesetak snažnih eksplozija na jugu grada, najžešći takav napad od početka rata. Podrhtavala su stakla na zgradama u centru, a prazne ulice ispunio je zvuk automobilskih alarma aktiviranih detonacijama.
Vlada u Jerusalimu je rezoluciju UN prihvatila na današnjoj sednici, ali su borbene operacije nastavljene i u 34. danu sukoba. Uporedo sa prodorom oklopnih kolona i prebacivanjem pešadije, izraelski avioni su rano jutros gađali ciljeve na severu – blizu granice sa Sirijom, na istoku – u dolini Beka, i jugu Libana.
U Jerusalimu je noćas potvrđeno da je u subotu poginulo 19 a ranjeno blizu stotinu vojnika. Izvesno je da su još petorica poginula kada su Hezbolasi – prvi put tokom rata – oborili transportni helikopter. To je najgori dnevni bilans poginulih i ranjenih Izraelaca tokom sukoba u kome su do sada izgubili 130 ljudi, mahom vojnika.
Izraelski mediji sumnjičavi su prema rezoluciji koju "Džeruzalem post" naziva "gotovo potpunom pobedom Hezbolaha i njihovih sponzora Irana i Sirije". Politički i vojni vrh zemlje je pod baražom kritika zbog načina vođenja konflikta.
Ovakvom raspoloženju dodatno bi mogla da doprinese vest objavljena na sajtu "Haareca". List tvrdi da je Olmertova vlada spremna da sa Hezbolasima pregovara o razmeni njihovih zatočenika u izraelskim zatvorima za dvojicu izraelskih vojnika, čija je otmica 12. jula bila povod sukobu. Ovo će biti tumačeno kao novi znak slabosti jer je vlada do sada odlučno odbijala bilo kakve pregovore te vrste.
Potvrđujući pogibiju još jednog vojnika danas ujutru, Izrael tvrdi da je tokom subotnjih operacija ubijeno 40 Hezbolahovih gerilaca. Šiitska milicija priznaje gubitak trojice boraca, a libanska armija potvrdila je današnju pogibiju jednog svog vojnika na istoku.
Libanska vlada je posle telefonskog razgovora premijera Siniore sa Džordžom V. Bušom i petočasovne debate, uz određene rezerve, sinoć prihvatila rezoluciju uz osudu najnovije izraelske ofanzive koju naziva "flagrantnim izazovom" međunarodnoj zajednici. 
Lider Hezbolaha Hasan Nasralah ovlastio je dvojicu svojih članova vlade da prihvate dokument UN, mada su uprkos tome mnogi ovde skeptični posle onoga što je prethodno izjavio šiitski šeik.
Nasralahova milicija, koju SAD drže na spisku terorističkih organizacija, za razliku od nekih radikalnih grupa po regionu nema ambicije da uništi Izrael, ali se smatra pozvanom da po "prirodnom pravu" štiti nacionalne interese Libana.
Pošto je potpuno neizvesno dokle će izraelske trupe ostati na libanskom jugu, na teritoriji koju su pre šest godina napustile posle dve decenije okupacije, šeik pod crnim turbanom je rekao da Hezbolasi ne prihvataju da se razoružaju i da će nastaviti da se bore dok Izraelci ne napuste jug Libana i predaju ga pod kontrolu snaga UN i regularne libanske armije. 
Govoreći poslovično ravnim tonom na svojoj televiziji, raspirujući najcrnje slutnje šta to sve može da znači, Nasralah je dao do znanja da ne misli da su sukobi okončani. Koliko je situacija rovita, potvrđuje i izjava izraelskog ministra odbrane Amira Pereca koji kaže da će njegove trupe na libanskom jugu biti sve do dolaska "plavih šlemova", ali da će odgovoriti "ukoliko se neko usudi da upotrebi silu".
Najavljeno je da bi prvi vojnici iz kontingenta od oko 30.000 ljudi – ravnomerno podeljenog između UN i libanske armije – mogli da budu raspoređeni na jugu za nedelju do desetak dana. "Uz političku spremnost dve strane možemo da počnemo svoj posao i lako ćemo prevazići incidente i probleme kojih će svakako biti", kaže za "Politiku" Miloš Strugar, portparol Unifila, mirovnih snaga UN čijih se 2.000 lako naoružanih pripadnika na libanskom jugu nalazi još od 1978. "Ali, usvojena rezolucija je pitanje političkih interpretacija, a zona bezbednosti (na jugu) jeste nešto što tek treba ostvariti. Lako može da ispadne da će za nas to biti pravi košmar."
Očekuje se da će novim mirovnim snagama UN najveći doprinos u ljudstvu dati Francuska. Zainteresovane su mnoge sredozemne zemlje poput Španije, Italije i Turske, a ponude stižu i od Novog Zelanda i Malezije.Vest da bi uskoro moglo da dođe do kraja rata nije ovde izazvala posebnu radost. Mnoge je zahvatila apatija posle pogibije više od 1.070 Libanaca, mahom civila, 970.000 – blizu četvrtine stanovništva – u izbeglištvu, razaranja zemlje, bekstva stranih kompanija i turista, povratka na scenu gospodara rata… "Svi smo izgubili", kaže mi Hasan el Huseini, biznismen iz jedne od najuglednijih šiitskih porodica Libana. "Još smo dalje od prave države koju nikada nismo uspeli da stvorimo."

Načeta "moralna ikona"
TRAGOM VESTIIznenadno priznanje Gintera Grasa (1927) da je krajem rata pripadao elitnoj nacističkoj vojnoj formaciji, diviziji "Frundsberg", koja je bila stacionirana u Drezdenu, odjeknulo je u nemačkom letnjem političkom zatišju, ali i u svetu, kao, ne samo medijska, bomba. 
Pisac "Limenog doboša", koji je postao planetarno glasovit kao nemirna i kritička savest i svest posleratne (zapadne) Nemačke, angažovani levičar i žestoki borac upravo protiv ćutanja u traumatičnom nemačkom suočavanju sa prošlošću, sam je tvrdo, do pre neki dan, ćutao više od šest decenija o mračnoj epizodi iz sopstvene prošlosti.
Nikom, naime, ni svojim sinovima i kolegama, osim supruzi, nikad nije izustio ni reč o tome da je nosio uniformu elitne nacističke vojne formacije.
Učinio je to prvi put u razgovoru sa novinarima "Frankfurter algemajne cajtunga", povodom izlaska iz štampe njegove memoarske ispovesti (septembar), objašnjavajući da je ta činjenica bila presudna za pisanje memoara. To ga je, kaže, sve više opterećivalo, kao mora, koje je morao da se oslobodi.
Ispričao je kako se dobrovoljno javio u mornaricu, ali tamo nije bio potreban. Jednog dana je stigla naredba da je regrutovan u elitnu esesovsku jedinicu, što je sedamnaestogodišnjem Grasu, priznaje, imponovalo. Pripadnici tih jedinica odlazili su tamo gde je najteže i najopasnije, iako on sam, navodno, nije ispalio ni metka. Spomenuo je još jedan intrigantan detalj: u američkom zarobljeništvu sreo je ispisnika Jozefa, koji je, za razliku od Grasove preokupacije umetnošću, snovao o crkvenoj karijeri. U pitanju je bio, očigledno, Jozef Racinger, sadašnji papa Benedikt 16. Na taj detalj iz njegove biografije skretali su, u vreme izbora za papu, pažnju posebno britanski listovi.
Sopstveno amnestiranje
Svoju ratnu biografiju Gras je, inače, decenijama svodio samo na benignu ulogu koju je kao golobradi momak, petnaestogodišnjak, najpre imao u "radnoj službi", a potom, krajem rata, kao ispomoć u protivvazdušnoj odbrani, dok nije stigao u američko zarobljeništvo.
Amnestirajući tako samoga sebe, stvorio je manevarski prostor za nemilosrdnu i razarajuću reč o nacističkom ludilu i, zajedno sa Hajnrihom Belom, postao "moralna institucija" i "ikona" jedne nove Nemačke, stvaralac čijem je nespornom literarnom delu upravo njegov politički i etički angažman obezbedio respekt i nepodeljena priznanja.
Malo je verovatno da bi, inače sjajni, i trenutno najpoznatiji savremeni nemački pisac, dobio Nobelovu nagradu da se znalo za ovaj "detalj" iz Grasove biografije koji, više zbog njegovog prikrivanja, pada kao teška senka upravo na moralni integritet čoveka koji je, uvek i svuda, dizao glas (podržao je, pored ostalog, i bombardovanje Jugoslavije, na podlozi teze o "sprečavanju humanitarne katastrofe" na Kosovu) i drugima "držao lekcije".      
Jedan od osnivača čuvene "Grupe 47", angažovani levičar i član Socijaldemokratske partije Nemačke, čije kandidate za savezne kancelare je, od Vilija Branta do Gerharda Šredera, aktivno pomagao, ulazeći srčano u izbornu arenu, strastveni polemičar, uživao je zaista autoritet neprikosnovenog žreca čija reč je bila ravna presudi.
Protivurečna reagovanja
Spomenik koji hoda je sada načet i ozbiljno uzdrman, iako je nemačka intelektualna elita povodom iznenadnog Grasovog priznanja veoma podeljena.
Nešto stariji od Grasa, Valter Jens (83), podseća da se svako u jednom trenutku upita šta je, u svom dugom životu, zaboravio da kaže. Učinio je to i pisac "Limenog doboša" i time zaslužio njegov, Jensov, respekt. S respektom barata i poznati istoričar Arnulf Baring. Ostaje, međutim, kaže Baring, pitanje zašto Gras nije ranije rekao istinu. 
Njegov kolega Mihael Volfson upozorava da je Gras propustio "zlatnu priliku" da to učini 1985, kada se progresivna intelektualna i politička elita "digla na noge" povodom posete američkog predsednika Ronalda Regana, na izričito i uporno insistiranje tadašnjeg kancelara Helmuta Kola vojničkom groblju u Bitburgu, gde su, pored ostalog, sahranjeni i, kako se sada ispostavlja, Grasovi kameradi iz esesovskih vojnih formacija. Mogao je, kaže Volfson, tada da objasni svetu šta se zaista događalo u vreme nacizma i kako su se mladići poput Grasa našli u njihovim elitnim jedinicama.  
Nije to učinio. I dok mu jedni to opraštaju, upozoravajući da je velikom piscu najbolja odbrana i legitimacija njegovo angažovano i nesporno delo, drugi mu, uz sav obzir, teško zameraju prećutkivanje sopstvene istine. 
Valter Kempovski ocenjuje Grasovo priznanje kao "zakasnelo", a Grasov biograf Mihael Jirgs konstatuje, očigledno gorko i razočarano, da je ovo "kraj jedne moralne instance". Književni istoričar Helmut Karasek je uveren da bi, inače zaslužena Nobelova nagrada, izostala da se znalo za Grasovu nacističku epizodu. Neprikosnoveni "patrijarh" nemačke književne kritike, poreklom poljski Jevrejin, Marsel Rajh Ranicki je demonstrativno odbio da se javno oglasi povodom zakasnelog Grasovog priznanja: njih dvojica su često ukrštali polemička koplja.

Andersenov park iz bajke
LONDON – Kina planira da do kraja ove godine u Šangaju otvori tematski park posvećen Hansu Kristijanu Andersenu, čuvenom danskom piscu bajki iz 19. veka.
Park će imati zabavnu i obrazovnu ulogu i biće koristan za razvoj mališana, tvrde autori projekta. Oni kažu da su se za Andersena odlučili zbog snage njegovih priča i vrednog rada koji je njemu kao detetu iz skromne porodice doneo svetsku slavu, prenosi Bi-Bi-Si.
"Ružno pače", "Princeza na zrnu graška " i "Carevo novo odelo" neke su od najpoznatijih priča ovog slavnog pisca.
"Sve ove dobro poznate bajke imaće svoje mesto u tematskom parku", rekao je Su Ći, menadžer kompanije Šangaj Guđin, koja je glavni investitor.
Hans Kristijan Andersen rođen je pre više od dvesta godina u veoma siromašnoj porodici. Otac mu je bio obućar.
Njegove bajke imaju snažnu socijalnu poruku – uče decu da izgled može da vara i da heroji mogu da izgledaju drugačije od Supermena, Spajdermena i Nindža kornjača. Prevedene su na više od 100 jezika.
Generalni direktor Šangaj Guđina rekao je agenciji AFP da je Andersen odabran zato što je bio "fina i radna osoba koja se nije plašila siromaštva".U junu prošle godine u Danskoj i širom sveta obeleženo je 200 godina od rođenja najpoznatijeg Danca. Brojne poznate ličnosti su u svojstvu Andersenovih ambasadora predvodile svečanosti, između ostalih Rodžer Mur, Hari Belafonte, Džefri Raš i danska princeza Meri.

Olimpijsko odbrojavanje
Počela je dinamična faza odbrojavanja dana do olimpijade sa "tri srećne osmice": od 8. do 24. avgusta 2008. godine Peking će biti prestonica sveta. Kina se obavezala da će organizovati najbolju olimpijadu koja je ikad dosad viđena. Ne da bi zasenila svet svojim usponom i privrednom moći, nego da bi u toku tog događaja pokazala koliko je otvorena prema svetu i koliko mu pripada kao njegov podsticajni deo. 
Za Kineze olimpijada nije samo značajan sportski događaj sa razumljivim političkim, ekonomskim i kulturološkim odlikama i posledicama. Za njih je to, iako se tako ne govori, ideološka i istorijska prekretnica. Samom svojom olimpijskom parolom "Jedan svet, jedan san" Kina kao da poručuje da se nikad u svojoj dugoj istoriji nije osećala spremnijom za uključenje u planetarnu integraciju kao sada, na početku 21. veka. A prognoze su da će ona, u znatnoj meri, dati i neka od glavnih obeležja tom veku.
Vang Vej, generalni sekretar Pekinškog organizacionog olimpijskog komiteta, izrazio je to kratko i pragmatično: "Kina je na brzom putu ka modernizaciji i olimpijske igre će imati ulogu katalizatora. Čitavo društvo doživljava olimpijadu kao ubrzavanje reformi". 
Organizacioni komitet postao je autoritativan do neprikosnovenosti. Istovremeno, stiče se utisak da nekadašnje pregalaštvo u ostvarivanju i premašivanju petogodišnjih planova socijalističke izgradnje počinje da liči na diletantsku igrariju u poređenju sa organizacionim i privrednim poduhvatom kakve su pripreme za olimpijadu 2008. 
Od 37 milijardi pa dalje
Nekadašnja Centralna planska komisija nikad nije ni raspolagala takvim sumama novca kakvim sada barata Pekinški organizacioni komitet, a još manje je mogla i umela da svoje planove saobrazi svetskim tehničkim standardima. Iako je jedna od osnovnih obaveza organizatora da događaj ne sme da bude ni skup ni ekstravagantan, dve se stvari u praksi podrazumevaju: ono što je dobro – a sve mora da bude dobro – ne može da bude i jevtino i, drugo, olimpijada je zgodan povod da se uz nju mnogo šta uradi što inače bez nje ne bi bilo urađeno. Zato i nema lakog odgovora na pitanje koliko će olimpijada koštati.
Za 28 sportskih disciplina koristiće se 37 borilišta – od toga 31 u Pekingu i šest u obližnjim gradovima – među kojima će centralni stadion biti izgrađen u vidu "ptičjeg gnezda". treba da se izgradi najmanje 12 novih stadiona, a isto toliko se mora renovirati i modernizovati. 
Sva prljava industrija, u kojoj je i jedna velika železara, već je iseljena iz grada, poznatog inače po smogu. Pošto će 15-milionski Peking do 2008. godine imati već oko tri i po miliona automobila – a uz 50.000 sportista, sportskih funkcionera i novinara treba da prihvati i milione stranih ljubitelja sporta – menja se čitava gradska saobraćajna infrastruktura. Izgradiće se šest kružnih autoputeva u dužini od preko hiljadu i po kilometara i renoviraće se preko dve i po hiljade kilometara ulične mreže. Podzemna železnica dobiće tri nove linije, kako bi svi delovi grada bili povezani sa sportskim objektima. Predstoji proširenje i modernizacija aerodroma. 
Prema prvobitnoj, verovatno već zastareloj, proceni, realizacija svih projekata koji su direktno povezani sa olimpijadom, koštala bi oko 37 milijardi dolara. Ali, ako se računaju i svi projekti koji se "šlepuju" uz olimpijadu ili bi mogli biti ostvareni u toku priprema za nju – a u takve spadaju širenje infrastrukture u Kini ili nabavka "boinga A 380", recimo – onda investicije mogu i da se dupliraju, kako veruju neki strani stručnjaci na koje se poziva hongkonška štampa. 
Baklja za Mont Everest
Članovi Pekinškog organizacionog olimpijskog komiteta bili su, međutim, u vrlo vedrom raspoloženju kada su ovih dana razmatrali zadatke za naredne dve godine. Komitet, rekao je njegov predsednik Liu Ći, "uživa podršku cele nacije". Čak se predviđa da će Kina, uprkos izdacima na pripreme, na olimpijadi dugoročno i zaraditi, zahvaljujući ponajviše bogatim stranim sponzorima. 
Televizijske prenose ceremonija i takmičenja gledaće, mimo 1,3 milijarde Kineza, i oko četiri milijarde ljubitelja sporta širom sveta. Liu Ći je isticao da ceremonija otvaranja, na primer, "ne sme da bude kulturni kliše, nego da mora živo da odrazi tradicionalnu kinesku kulturu, da bude nešto što ljudi dosad nisu ni čuli ni videli". Za taj posao je zadužen Džang Jimou, najpoznatiji kineski filmski reditelj. Za predsednika Kulturno-umetničkog saveta olimpijade izabran je Stiven Spilberg, poznati američki filmski reditelj.
Olimpijske baklje, kojima će gosti biti pozivani u posetu, biće upaljene u 26 gradova na pet kontinenata, kao i u gradovima širom Kine. Ali, olimpijska baklja zasvetleće – prvi put u istoriji, o čemu bogovi na Olimpu nisu mogli ni da sanjaju – čak sa Ćomolangme, kako Kinezi zovu Mont Everest, najviši planinski vrh na svetu. Dizajn te baklje, kako su saopštili organizatori, još se usavršava. 
Ali da se na simbolima, i bez baklje, radi detaljno i pažljivo dokazuju vedre maskote i piktografi sportskih disciplina. Maskote su panda, riba, lasta i tibetanska antilopa. Olimpijska piktografija je neobična kaligrafska tvorevina koja spaja slike i ideograme kineskog pisma. Igrač u skoku, recimo, oblikovan je sa samo tri poteza kičicom, ali ćete u njemu odmah prepoznati rukometaša u napadu. Savesnim pregaocima pridružili su se i meteorolozi. Oni garantuju da će za olimpijadu vreme biti sunčano. Ako i naiđe kiša, biće blaga i kratka – tek da se sportisti osveže.
    </div>

  </body>
 </text>
</TEI>