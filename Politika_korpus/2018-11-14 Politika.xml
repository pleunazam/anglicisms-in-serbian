<TEI version="3.3.0" xmlns="http://www.tei-c.org/ns/1.0">
 <teiHeader>
  <fileDesc>
   <titleStmt>
    <title>Politika 2019-11-14</title>
   </titleStmt>
   <publicationStmt>
    <p></p>
   </publicationStmt>
   <sourceDesc>
    <p>https://www.politika.rs/sr/articles/archive/2018/11/14/page:1?url=</p>
   </sourceDesc>
  </fileDesc>
 </teiHeader>
 <text>
  <body>
    <div id="kolumna">
Da li volimo Francusku kao što ona voli nas
Slažem se sa Boškom Jakšićem (nisam verovao da to mogu reći) da Pariz više nije grad svetlosti, ali se ne slažem sa blagom reakcijom koju predlaže na nanete uvrede.
Francuska nas ponižava, bombarduje, šamara a mi je ipak volimo. Običan svet to ne razume. Srbija i srpstvo se sistematski gaze. Danas nećete naći srpsku narodnu muziku, srpski pasulj, pa ni srpsku salatu, Srba nema, ili ih je sve manje u Hrvatskoj, Federaciji, na Kosovu, u Crnoj Gori. Crnogorci ne poštuju ni Njegoša, koji je stalno ponavljao da je Srbin (pri čemu je Crnogorac teritorijalna pripadnost, kao na primer Semberac ili Drobnjak). Bregović u Sarajevu prepoznaje muslimane, Jevreje i kršćane.
Vreme je da se taj trend zaustavi i pokaže malo dostojanstva. Spomenik zahvalnosti Francuskoj Srbi danas zaobilaze sa stidom. Nije dovoljno prekriti ga crnim florom, mesto mu je daleko od očiju, ispred muzeja Jugoslavije, da svedoči o vremenu nastanka zajedničke države.
Hvala ambasadoru Francuske na izvinjenju, to će nas umiriti, ali neće sprečiti Francusku da se tako više ne ponaša.
Nisu ovo prvi put teški dani za Beograd, u kojima je bilo kolebanja. Tako je Branko Radičević pevao: „Beograde moj beli labude, sad se jadan meni činiš tude, a kraj tebe dvije vode ladne, čini mi se ko da plaču jadne.”
Njegoslav Vukotić, Pančevo

Privatizaciji nema mesta u Srpskom lekarskom društvu
U toku je javna rasprava (31. oktobar – 14. novembar 2018) o izmenama i dopunama statuta Srpskog lekarskog društva (SLD).
Smatram da u trenu kada imamo manjak lekara a višak fakulteta, kada nam 800 lekara godišnje prelazi granicu da brine o zdravlju drugog naroda, moramo pored ostalog i sve što stoji u statutu, na sajtu SLD-a pomno analizirati. Jedino višedecenijsko iskustvo u lekarskoj struci i ugled u narodu, redovno članstvo i služenje u SLD-u bez mrlja u stažu mogu biti ulaznica za utakmicu za izbor za predsednika i ako članstvo odluči da nekoga od predsednika predloži za počasnog.
Srbija mora da isturi u SLD najbolje, najposvećenije, lekare od ugleda u narodu koji će kad na primer izađu da pozdrave skup od najvećeg značaja moći svojom ličnošću da brane ugled svih ostalih članova Srpskog lekarskog društva kojem predsedavaju i koje predstavljaju. „O doživotnoj propusnici nema ni govora”, pišu mi moje drage kolege. Jasno da nema. Privatizaciji nema mesta u udruženju doktora medicine i doktora stomatologije koje želi da opstane, ojača, izbori se sa uplivom negativnih uticaja i ponovo ispliva na površinu.
Nemamo pravo da zažmurimo na nečije lične ambicije o doživotnim i počasnim ulogama u SLD-u koje se zasniva na dobrovoljnosti i jednakosti doktora medicine i stomatologije, a ne na rezervisanim sedištima za nedodirljive i ličnu promociju.
Pogledajmo sve ponuđeno u dobro osvetljenom vidnom polju i u ogledalu istine. Oglasimo se na vreme.
Dr Slavica Žižić Borjanović,
delegat Mikrobiološke sekcije, sekretar Sekcije za umetnost, kulturu i humanost

Negativna kampanja protiv predsednika SANU
Iznenadila me je negativna kampanja koja se u poslednje vreme vodi protiv SANU, posebno protiv njenog predsednika V. Kostića. Takva kampanja, ali samo protiv SANU, vođena je osamdesetih godina prošlog veka, u vreme tzv. Memoranduma, i tada je Akademiju kritikovala samo tadašnja vlast.
Međutim, sada su se u kampanju protiv SANU i njenog predsednika najviše uključili pojedinci. To su bivši političari (D. Proroković), savetnik premijera V. Koštunice (M. Đurković), intelektualci koji nisu ušli u uži izbor za zvanje akademika i dr. Jedino pozitivno mišljenje napisao je docent Medicinskog fakulteta u Beogradu. Sve je to objavljeno u listu „Politika”, u rubrici „Pogledi”.
U listu „Politika” 10. 11. 2018. na 7. strani, Dekanski kolegijum Medicinskog fakulteta izneo je stavove i protest da su to neistine, manipulacije i da zahtevaju osudu, ne samo akademske već i društvene zajednice (delimičan citat). U istom broju „Politike”, u rubrici „Pogledi”, akademici D. Basta i Č. Ocić pišu o predsedniku V. Kostiću veoma nekritički i sa puno pakosti. Oni navode da je V. Kostić odgovoran „za negativnu politizaciju, komercijalizaciju, sorosizaciju, estradizaciju... i sve druge negativne pojave koje „krase” njegov predsednički mandat u SANU (citat).
Iz Akademije je javnost obaveštena da u vreme izbornog procesa, kada su materijali za kandidate bili dostupni svima, nije bilo nikakvih primedbi odgovarajućoj komisiji.
Ta negativna mišljenja o SANU i predsedniku V. Kostiću više govore o tim kritičarima, jer su njihove kritike više lične.
Predsednika SANU gledao sam u TV emisijama. Mišljenja sam da on ima svoj stav, mišljenje, svoju reč, a to se često ne sviđa sadašnjoj vlasti, a i nekim akademicima, od kojih su neki nacionalisti i populisti. To je moje mišljenje.
Na kraju da kažem, redovni sam profesor, u penziji Univerziteta u Kragujevcu. U periodu 1956–1960 završio sam Prirodno-matematički fakultet u Beogradu, grupa Biologija, gde su mi predavali akademici S. Stanković, R. Anđus, V. Petrović koji je u jednom periodu bio i predsednik SANU. Sa mojim znanjem i zvanjem imam puno pravo da ovom prilikom dam svoje argumentovano mišljenje.
Prof. dr Miroslav Kuburović,
Kragujevac
    </div>
    <div id="kultura">
Peti rođendan Udruženja lekara – pisaca „Vidar”
Poezija i proza su melem za lekare. Stihove i priče oni rado prenose na papir, a deo svog stvaralaštva članovi Udruženja lekara – pisaca „Vidar” iz naše zemlje i inostranstva predstavili su u Kući Đure Jakšića. Oni su na književno-muzičkoj večeri obeležili pet godina postojanja svog društva. Prva predsednica bila je dr Radmila Šehić, a sada tu funkciju ima dr Vesna Sekulić.
Moderator je bila novinarka našeg lista Danijela Davidov Kesar. Ona je ponela i titulu počasnog člana Udruženja „Vidar”.
U programu je učestvovalo dvadesetak lekara,  specijalista i doktora nauka u različitim oblastima medicine. Inspiraciju za svoja dela ovi stručnjaci  našli su u mnogim životnim temama.
Za muzički intermeco bili su zaduženi Danka Stoiljković i trio Dragana Kitića.

Džast merid
Kako svadba uz pomoć drugara može da se organizuje  bez para, za deset dana i uz puno mašte i dovitljivosti pokazao je ansambl Knjaževsko-srpskog teatra iz Kragujevca.
Oni su gostovali na sceni „Raša Plaović” Narodnog pozorišta sa predstavom „Džast merid”. Komad je nastao prema tekstu Dunje Petrović i u režiji Vojina Vasovića. U glumačkoj ekipi su Čedomir Štajn, Dušan Stanikić, Nikola Milojević, Miroslav Petrović, Marina Perić Stojanović i Aleksandar Milojević.
Scenografiju je uradila Ana Kolbjanova, kostimografiju osmislila Jelena Janjatović, koreografiju Sanja Matejić, a muziku komponovao Dragoslav Tanasković Trnda.
    </div>
    <div id="ekonomija">
„Ferero” priznao da postoje dva recepta za „nutelu”
Najpoznatiji krem „nutela” proizveden po originalnoj recepturi iz Italije prodaje se u svim zemljama Evropske unije, osim u Nemačkoj, gde se nudi proizvod napravljen po drugačijoj recepturi. Pod pritiskom Odbora za pravosuđe i zaštitu potrošača pri Evropskoj komisiji, ovaj italijanski proizvođač upravo radi na ujednačavanju recepture kako bi potrošačima na svim tržištima ponudio isti kvalitet. Ovo je izjavila Mari-Pol Benasi, direktorka Glavnog odbora za pravosuđe i zaštitu potrošača, na sastanku o pravima potrošača.
Kako je objasnila, proteklih godina su studije u nekim državama članicama ukazale da postoje razlike u sastavu i karakteristikama istih robnih marki između, uglavnom, tržišta istočnih i „starih” članica. Prema mišljenju komisije, njihovi rezultati zbog različitih načina prikupljanja uzorka, ispitivanja i tumačenja podataka nisu uporedivi.
Razgovarali smo s „Fererom” i saznali da ipak postoje različite recepture, što će se u budućnosti promeniti, objasnila je Mari-Pol Benasi.
Kako je rečeno na ovom sastanku, ne postoji jasna definicija kvaliteta u Evropskoj uniji, kao i da puno toga zavisi od tradicije i ukusa ljudi. Da podsetimo, već mesecima se u Evropskoj uniji govori o ovoj temi, kao i o takozvanoj poljskoj studiji o različitom kvalitetu proizvoda na istoku i zapadu Evropske unije, koja je potvrdila da ipak svi potrošači na ovom zajedničkom tržištu nisu ravnopravni.
Rezultati su, između ostalog, pokazali da su proizvodi na poljskom tržištu manje kvalitetni nego oni na nemačkom, i to zbog toga što proizvođači koriste veštačke sastojke, palmino ulje, pa čak i manja pakovanja po istoj ceni. U nekim proizvodima bilo je po 30 grama manje sadržaja, navedeno je u istraživanju koje je sprovedeno u Poljskoj. Tako je, na primer, čips koji se prodaje na ovom tržištu. pržen u palminom, a na nemačkom u suncokretovom ulju. Poljski prirodni sir sadržao je veštačke sastojke, a onaj za nemačke kupce bio je potpuno prirodan. „Milka” čokolada s kikirikijem sadržala je manje kikirikija, a lista ovih proizvoda slabijeg kvaliteta je dugačka.
Odbor za zaštitu potrošača je ovim povodom zahtevao da je neophodno da se promeni Direktiva o nepoštenoj poslovnoj praksi što bi na najefikasniji način rešilo ovaj problem. Zahtev Odbora je da se izričito zabrani plasman proizvoda različitog kvaliteta i da se zaustavi podela na istočne i zapadne kupce.

Tehnički pregled bi mogao da poskupi od decembra
Tehnički pregled vozila od decembra mogao bi ponovo da poskupi. Iako se spekuliše da je u nekim gradovima Srbije cena ove usluge već udvostručena – sa sadašnjih 3.000 dinara na 6.000, naše istraživanje pokazuje da su ovo za sada sporadični slučajevi. U Beogradu su cene i dalje nepromenjene.
Kako saznajemo, promene cenovnika na štetu građana direktno će zavisiti od toga da li će najveće osiguravajuće kuće u Srbiji ostati pri odluci da znatno srežu provizije koje su davali prodavcima polisa obaveznog auto-osiguranja. Među njima su i firme za tehnički pregled. To će biti jasnije tek u prvim danima decembra kada kreću isplate od prodatih polisa za prethodni mesec.
Šta je zapravo dovelo do ovakve pometnje na tržištu?  Kako objašnjava „Politikin” sagovornik, dobro upoznatog sa dešavanjima u ovom sektoru, najveće osiguravajuće kuće u Srbiji odlučile su da, od ovog meseca, provizije za prodaju polisa ograniče na maksimalnih pet odsto. To im omogućava zakon usvojen još 2009. godine koji je samo delom primenjivan.
U Srbiji je registrovano oko 1.700 firmi za obavljanje tehničkog pregleda i na stotine agencija za prodaju osiguranja. U praksi, dosadašnje zarade na prodaji polisa išle su u proseku do 20 odsto. Osiguravajuće kuće su u borbi za što veći udeo na tržištu prodavcima, uz maksimalnu dozvoljenu zakonsku proviziju od pet procenata, nudile različite bonuse kroz plaćanja za reklamiranje, zakup prostora… Agencije s malim obrtima zadovoljavale su se zaradom do 15 procenata, dok su veliki prodavci dobijali i četvrtinu od iznosa polise. Taj poslovni aranžman do sada je odgovarao i jednima i drugima. Nova odluka osiguravača mogla bi da dovede do gašenja firmi koje posluju na tržištu osiguranja i bez posla ostavi veliki broj radnika.
– Ako ostane ovako kako se najavljuje, mnoge firme za tehničkih pregleda neće moći da opstanu. Ili će prestati da rade ili će morati da podignu cenu pregleda vozila. Isto važi i za agencije za prodaju osiguranja – smatra naš sagovornik. Ističe da su investicije za otvaranje tehničkog pregleda i kupovinu opreme velike i kreću se od 60.000 do 100.000 evra. Kako objašnjava, te firme su dodatno ugroženi i zbog novog Pravilnika o tehničkim pregledima koji se primenjuje od jula ove godine. Budući da kontrola vozila sada traje najmanje pola sata, pada i broj klijenata, što direktno utiče na smanjenje mesečnih zarada. Jedan prosečna firma za tehnički pregled sa sadašnjom cenom pregleda oko 100 vozila može tek da pokrije troškove plata, poreza i režija. U tom slučaju, s maksimalnom provizijom od pet odsto po prodatoj polisi vlasniku će ostajati oko 60.000 dinara mesečno.
– Provizije za prodavce polisa pre petnaestak godina išle su i do 45 odsto. Ali ne mislim da je to dobro, jer  su na kraju osiguravajuće kuće imale problem da obezbede novac za isplatu štete. Potrebno je napraviti red na tržištu i osigurati pristojnu zaradu za sve koji se bave ovim poslom – zaključuje naš sagovornik.
Ceh borbe oko visine provizija dve suprotstavljene strane na kraju bi mogli bi da plate građani. Nacionalna organizacija za zaštitu potrošača (NOPS) upozorila je da zakon propisuje samo minimalnu cenu tehničkog pregleda, dok na tržištu maksimalna cena može biti slobodno formirana.
– Nikakvo kartelsko udruživanje i dogovaranje cena nije dozvoljeno i mi smo ovim povodom uputili prijavu Komisiji za zaštitu konkurencije – navode u NOPS-u. U medijima se povodom dešavanja na tržištu oglasila i Narodna banka Srbije. Kako je navedeno, u toku je izrada novog zakona o obaveznom osiguranju u saobraćaju. Ističu da radna grupa razmatra sva otvorena pitanja, ali da nadzor nad radom tehničkih pregleda vozila nije u nadležnosti NBS-a.
    </div>
    <div id="sport">
Đoković ubedljiv protiv Zvereva
LONDON - Srpski teniser Novak Đoković rekao je danas da je zadovoljan pobedom i da je igrao dobro protiv Aleksandera Zvereva.
„Nije baš bio neverovatan tenis za obojicu, ali pobeda je pobeda. Mislim da sam igrao dobro. Nadam se da su svi uživali u meču”, rekao je Đoković odmah posle meča u Londonu.
Đoković je pobedio Zvereva sa 2:0 i tako obezbedio plasman u polufinale završnog ATP masters turnira.
„Zaista je fantastično servirao u prvom setu. Malo mu je opao procenat prvog servisa u drugom setu i to mi je olakšalo posao”, kazao je Đoković.
Sledeći meč, koji za njega neće imati rezultatski značaj, igraće protiv Marina Čilića i rekao je da će biti spreman, uprkos tome što će vreme do tada posvetiti porodici, prenosi Beta.

Đoković ukrotio servise od 220 na sat
London – Tenisko 2+2=4 ovako izgleda. Ako odlično servirate i vraćate, niko živi ne može da vas pobedi. A baš to je Novak Đoković demonstrirao u prvom kolu Mastersa u Londonu (dvorana, 8.500.000 dolara).
Džonu Izneru, po mnogima najboljem serveru današnjice, uzeo je čak tri servisa u dva seta (6:4, 6:3), a od njega je izgubio samo šest poena u svojim gemovima. Zaista neverovatno.
– Osećam se bolje nego dobro, uz osmeh je komentarisao Đoković. Sve što sam zamislio, ostvario sam na terenu. Bilo je bolje od očekivanja. Jer kada neko servira u proseku 220 kilometara na čas, jako je teško postaviti se kako treba. Čak i ako uradite dobru pripremu, nije garancija da ćete dobro vratiti. Njegova igra se bazira na prvom servisu i znao sam da ću, ako ga ukrotim, imati mnogo više šansi da osvojim poen. Na svoj servis sam igrao veoma dobro.
Kao uvek na ovakvim turnirima, mnogo je polemike na temu kome podloga više odgovara. Đoković tu dilemu lako rešava.
– Moji rezultati u ovih deset godina održavanja Mastersa u Londonu su veoma dobri, skromno je Đoković podsetio da je sa četiri titule najuspešniji teniser u O2 areni. Zato ne mogu da se žalim na uslove. Naravno, potrebno je malo vremena za adaptaciju, ali podloga je zaista dobra. Prima i okretanje, prima i spin, kada dobro servirate, lopta se ubrza.
Međutim, kako je Đoković demontirao Iznerov servis, deluje da je podloga baš po njegovom ukusu. Jer, iako je Amerikanac često servirao i brže od 220 kilometara na čas, Srbin nije imao mnogo problema da ukroti te bombe. A kada bi lopticu spuštao na zemlju, tu mu ravnog nema.
Đoković je protiv Iznera zabeležio 50. pobedu u ovoj sezoni. Bilo je godina u kojima je još više pobeđivao, ali zar je to važno kada je obezbedio status najboljeg na svetu za 2018.
– Činjenica da sam osigurao broj 1, donela mi je određeno rasterećenje pred ovaj turnir. Jednostavno, osećam manji pritisak zbog toga, objasnio je.
Danas u 15 časova rival je Aleksander Zverev, najbolji predstavnik mladog talasa. Biće im to treći meč u karijeri.
– Podelili smo pobede. Ja sam ga savladao nedavno u Šangaju, ali nije tamo pružio maksimum , podsetio je Đoković na trijumf sa 6:2, 6:1. Zverev je svoju pobedu izvojevao prošle godine u Rimu:
–  Očekujem da danas odigra bolje nego u Kini.
I Zverev je odlično startovao u O2 areni.
– Protiv Čilića je pokazao da je u dobroj formi. Iako je mlad, veoma je čvrst i već ustaljen tenisar u vrhu. Radujem me ova igra i mislim da imam dobre šanse za pobedu
Za razliku od mnogih koji deluju umorno, pa čak i premoreno, Novak Đoković nema problema sa dugom sezonom. Manje mečeva u prvom delu godine zbog povrede lakta, sada imaju pozitivan efekat.
– Odlično se osećam, uopšte nisam umoran, iako je sezona na kraju. Naprotiv, i fizički i psihološki je sve u najboljem redu i jedva čekam naredne mečeve. Dobra stvar sa ovim turnirom je da imamo slobodan dan između susreta i da su nam garantovana po tri meča u grupi. Mislim da sam pobedom u dva seta protiv Iznera napravio dobar korak ka polufinalu. I Zverev je isto postigao, tako da će biti dobra partija.
Đoković na Mastersu nije igrao dve godine, od onog finala u kome mu je Endi Mari preoteo i tutulu i broj 1.
– Nisam baš mnogo razmišljao o tom meču. Tu sezonu sam odlično odigrao do septembra. Tada sam počeo da se na terenu osećam emotivno praznim. S druge strane, Endi je bio u neverovatnom naletu, sa više od 20 pobeda u nizu. Bilo je to perfektno finale za dva prva mesta, pogotovo za njega koji je igrao kod kuće. Veliki trijumf je ostvario te večeri.
Ronaldo je bio srećan
Đokovićevom trijumfu nad Iznerom prisustvovao je i Kristijano Ronaldo.
– Nismo se videli, ali nadam se da ćemo imati prilike da to uradimo u narednim danima. Verujem da je bio srećan jer sam igrao u majici boja njegovog kluba.
Ronaldo je letos prešao u Juventus, a nije mu ovo prvi puta da je na teniskom turniru.
– Dok je igrao u Realu, dolazio je da gleda mečeve u Madridu, da gleda Rafu, Rodžera, mene. Sjajno je imati velike fudbalske zvezde, uopšte sportske asove, kao što je on, da dolaze na tenis. On je jedna od najvećih zvezda u poslednjoj dekadi. Video sam da je došao sa porodicom.
Đoković kreće iz Dohe
Đoković je juče na svom zvaničnom internet sajtu objavio da će 2019. Započeti u Dohi, na seriji 250. On je na Katarskom openu osvajao titule 2016. i 2017, dok je zimus otkazao u poslednjem času zbog povrede lakta. Naš as nije otkrio gde će u nastavku sezone igrati ali za pretpostaviti je da će iz Dohe otputovao u Melburn na Australijski open. Đoković ima i ugovoren turnir pre dolaska u katarsku prestonicu. Biće to egzbicija u Abu Dabiju na kojoj će odigrati prvi meč u novojn sezoni. Rafael Nadal se priključio Novaku na spisku učesnika egzibicije Mubadala svetskom šampionatu u Abu Dabiju, tako da se sada zna kompletan sastav ovog turnira. Osim prva dva reketa sveta, u Emirate dolaze i Kevin Anderson, Dominik Tim, Hjeon Čung i Karen Hačanov.
Naš as brani Federerov status
Žilijan Beneto, bivši francuski reprezentativac i vrhunski as u dublu, optužio je Australijski open da je zimus favorizovao Federera dajući mu noćne termine i tako ga čuvao od vrućine. Navodno, iza toga se krije poslovni odnos Švajcarca i Australijske federacije jer su suvlasnici Lejver kupa.
Đoković se nije složio:
– Rodžer i zaslužuje specijalan tretman jer je šestrostruki šampion tog turnira i najbolji teniser svih vremena. Ako on nema takav tretman, ko ga onda zaslužuje!? Ljudi žele njega da gledaju u udarnim terminima na Centralnom terenu. Razumem Benetoa, jer neki teniseri stvarno imaju bolji tretman od ostalih, ali s druge strane, morate da shvatite i da je Federer veliki mamac za sponzore, publiku i mnogo drugih stvari. I Žilijan i ostali tenisera imaju mnogo koristi od svega što je Rodžer uradio za tenis.
Program, tabele i rezultati
Danas u 15 časova: Đoković – A. Zverev.
Od 21 čas: Čilić – Izner
Tabela grupe „Hjuit“: Anderson 2-0, Nišikori 1-1, Federer i Tim 0-1
Tabela grupe „Kirten“: Đoković i A. Zverev 1-0, Izner i Čilić 0-1.
Prvo kolo dubla: M. Brajen, Sok (SAD) – Kubot (Poljska), Melo (Brazil) 6:3, 7:6 (7:5).Drugo kolo: Klasen (JA), Venus (NZ) - Mektić (Hrvatska), Peja (Austrija) 7:6 (7:5), 7:6 (7:5).

Težak poraz košarkaša Zvezde od Monaka
Košarkaši Crvene zvezde poraženi su od Monaka u Beogradu 91:75 (29:29, 15:16, 32:17, 15:13) u utakmici 7. kola A grupe Evrokupa.
Izabranici Milana Tomića potpuno se podbacili, posebno u trećoj četvrtini i protiv ekipe koju su dobili u prvom delu u Monte Karlu doživeli drugi uzastopni poraz u takmičenju, prenosi Tanjug.
Kod Zvezde Bili Beron postigao je 14, a Džo Regland 12 poena. Kod gostiju Derek Nidam ubacio je 21, a Elmedin Kikanović 17 poena.
Monako je sada sam na vrhu tabele sa skorom 5-2, dok Zvezda ima učinak 4-3.
Crveno-beli u narednom kolu 20. novembra gostuju Andori.

Zenit savladao Partizan, prvi poraz Trinkijerija
SANKT PETERBURG - Košarkaši Partizana poraženi su na gostovanju Zenitu u Sankt Peterburgu sa 75:71 (20:22, 20:22, 18:10, 17:17), u utakmici 7. kola C grupe Evrokupa.
Za prvi poraz od dolaska trenera Andree Trinkijerija presudila je treća četvrtina, u kojoj je ruski tim nadoknadio „minus četiri” sa poluvremena, a potom stekao prednost koju je sačuvao do kraja.
Najefikasniji u ekipi Zenita bio je Sergej Karasjov sa 21 poenom, dok je Vladislav Truškin ubacio 12 poena. Marko Simonović je u igri proveo samo tri minuta i nije se upisao u strelce, prenosi Tanjug.
Kod Partizana Vanja Marinković postigao je 11 poena, a jedini dvocifren bio je još Markus Pejdž sa 10.
Crno-beli su i dalje poslednji na tabeli sa skorom 2-5 i sve manjim šansama za plasman u narednu fazu.
U sledećem kolu Partizan 21. novembra dočekuje Valensiju.

Novi poraz Denvera, dabl-dabl Jokića
DENVER – Košarkaši Denvera, uz dabl-dabl Nikole Jokića, doživeli su četvrti poraz u nizu jer su izgubili od Hjustona 109:99 u NBA ligi.
U trećem uzastopnom neuspehu na domaćem terenu Jokić je učestvovao sa 14 poena (6/14 iz igre), 12 skokova i dve ukradene lopte, prenosi Tanjug.
Rokitse je do trijumfa vodila trojka Kris Pol (21 poen) - Džejms Harden (22) - Klint Kapela (24), a kod Nagetsa najbolji je bio Monte Moris sa 19.
Sinoć su odigrane još dve utakmice, aktuelni šampion Golden Stejt savladao je Atlantu 110:103 zahvaljujući Kevinu Durentu koji je postigao 29 poena, a Klivlend je protiv Šarlota 113:89 prekinuo lošu seriju od pet poraza.

Maradona: Morinjo je najbolji, dolazim da učim od njega
MANČESTER – Legendarni argentinski fudbaler Dijego Armando Maradona, prema mišljenju mnogih najbolji ikada, izjavio je da je menadžer Mančester junajted Žoze Morinjo bez premca među trenerima i da planira da poseti „Old Traford” i nauči nešto od njega.
Maradona je radio kao trener u Emiratima, pre toga je bio selektor Argentine, a trenutno predvodi meksičkog drugoligaša Dorados.
„Kao trener moram još mnogo da naučim i mislim da ću otići kod Morinja u Mančester i pitati ga mnogo toga”, rekao je Maradona, prenosi Tanjug.
On smatra da je Pepu Gvardiolu u Sitiju mnogo lakše jer „može da dovede koga hoće”.
„Tako je tika-taka lakša, ali nije on izmislio taj stil. On je samo iskoristio zalet koji je dobio od Johana Krojfa”, poručio je Maradona.

Mbape: Rastemo, još nije vreme za osvajanje Lige šampiona
PARIZ – Francuski Pari Sen Žermen još uvek nije na nivou za osvajanje trofeja Lige šampiona, smatra zvezda tima Kilijan Mbape.
Mbape veruje da je PSŽ, uprkos velikom finansijskom ulaganju, i dalje iza najvećih klubova Evrope, ali da se nalazi na pravom putu da ih stigne u budućosti.
„PSŽ nije prestao da raste otkad su došli novi vlasnici, a igrači zajedno napreduju sa klubom. Možemo da razmišljamo o osvajanju Lige šampiona, to je poslednji korak i prirodno će doći jednog dana. Imamo potencijal i u jednom momentu ostvarićemo cilj. Nisam siguran da je sada vreme”, rekao je Mbape za ESPN, prenosi Tanjug.
Francuski fudbaler posebno je istakao snažnu vezu sa saigračem Nejmarom da Silvom.
„Pričao sam sa njim pre dolaska u PSŽ, znao je da ću preći... Nije uvek bio lak naš odnos, pre svega jer slabo govorimo engleski, ali sada imamo potrebnu komunikaciju. Ostalo samo dolazi”, zaključio je on.
PSŽ je trenutno treći u C grupi Lige šampiona sa pet bodova, isto kao Napoli, ispred je prvoplasirani Liverpul sa šest, a iza Crvena zvezda sa četiri.

Više od 10.000 đaka na utakmici Srbija – Crna Gora
Više od 10.000 beogradskih osnovaca bodriće fudbalsku reprezentaciju Srbije na utakmici protiv Crne Gore u Lige nacija, najavio je danas gradski sekretar za obrazovanje i dečju zaštitu Slavko Gak.
Odlazak na utakmicu omogućen je nastavkom saradnje Sekretarijata za obrazovanje i dečju zaštitu i Fudbalskog saveza Srbije, koji je za 202 osnovne škole u Beogradu obezbedio po 50 besplatnih karata.
„Ovo je druga utakmica na koju besplatno vodimo osnovce, nakon što su nedavno prisustvovali utakmici sa Rumunijom. Reakcije đaka su tada bile fenomenalne i obećali smo da će takvih događaja biti još. Evo sada još jedne prilike da među decom promovišemo sport, sportsko ponašanje i duh, ali i osećanje pripadnosti svojoj zemlji kroz sportsko navijanje za reprezentaciju”, rekao je Gak, javlja Tanjug.
On je poručio da bi bilo dobro da se u ovakve akcije uključe sve sportske i kulturne institucije u gradu i da se đacima pruži što više besplatnog, raznovrsnog i kvalitetnog sadržaja van škola.
„Sportski i kulturni događaji su pravi način da decu kao društvo učimo pravim vrednostima. To je jedan od načina i da smanjimo vršnjačko nasilje, da ih sklonimo od poroka i da ih usmerimo na pravi način”, poručio je Gak.
Utakmica između Srbije i Crne Gore, odlučujuća u borbi za prvo mesto u Grupi četiri C divizije Lige nacija, igra se u subotu od 15 sati na stadionu Rajko Mitić.

Slaviša Jokanović dobio otkaz u Fulamu
LONDON – Engleski fudbalski klub Fulam otpustio je srpskog trenera Slavišu Jokanovića, saopšteno je danas.
„Nisam očekivao da ću morati da objavim ovo i želeo sam da okolnosti budu takve da ne moram, ali naš put ove sezone me je naveo da učinim ono za šta smatram da je korektna odluka, u pravo vreme, za igrače, klub i navijače”, naveo je vlasnik kluba Šahid Kan.
Kan je zahvalio Jokanoviću za sve što je uradio za Fulam.
„Slaviša će uvek imati moje poštovanje zbog svega što je uradio kako bi vratio Fulam na najviši nivo. Nadam se da će svi u Fulamovoj porodici podeliti moja osećanja i poželeti mu uspeh i sreću, gde god bude otišao”, dodao je Kan, prenosi Beta.
Jokanovića je na mestu trenera Fulama zamenio Klaudio Ranijeri, koji je potpisao višegodišnji ugovor.
Kan je izjavio da je zajedno sa sinom Tonijem, koji je potpredsednik kluba, razmatrao veliki broj trenera i da je Ranijeri „zajednička odluka”.
„Kod Klaudija ne postoji rizik, on je spreman za Premijer ligu i on je to što je potrebno Fulamu u ovom trenutku. Njegova saradnja sa Lesterom je bukvalno legendarna i očigledno je da smo doveli izvanrednog fudbalskog čoveka”, piše u Kanovoj izjavi objavljenoj na klupskom sajtu.
Klaudio Ranijeri je rekao da mu je bila čast da prihvati poziv.
„Fulam je fantastičan klub sa tradicijom i istorijom. Cilj ne bi trebalo samo da se preživi u Premijer ligi. Moraćemo uvek da budemo težak protivnik i treba očekivati uspeh. Ovaj tim ima izuzetan talenat, suprotan položaju na tabeli. Sposoban je da igra bolje”, rekao je Ranijeri.
Jokanović je prošle sezone kroz baraž odveo Fulam u Premijer ligu, ali ekipa ove beleži loše rezultate i ima pet bodova nakon 12 kola.

Milinković-Savić se vratio u Rim
RIM – Srpski fudbalski reprezentativac iz Lacija Sergej Milinković-Savić i dalje nije siguran koliko dugo će odsustvovati zbog povrede kolena.
Sergej, za koga je selektor „orlova” Mladen Krstajić izjavio da sigurno propušta duel sa Crnom Gorom i da je neizvestan za Litvaniju, vratio se u Rim iz Stare Pazove, gde se javio na prozivku za poslednju akciju u Ligi nacija, javlja Tanjug.
„Iskreno, ne znam koliko dugo ću biti van terena. Nadam se da se brzo vraćam”, rekao je Milinković-Savić, a prenose italijanski mediji.
Krstajić je zato reagovao i pozvao fudbalera turske Malatije Danijela Aleksića.
Srbija dočekuje Crnu Goru u subotu na stadionu „Rajko Mitić”, a tri dana kasnije Litvaniju na stadionu Partizana.

Tutosport: Pavkov na meti Milana
MILANO – Napadač Crvene zvezde Milan Pavkov, dvostruki strelac protiv Liverpula (2:0) u Ligi šampiona, skrenuo je pažnju Milana, prenosi italijanski list Tutosport.
Sedmostrukog šampiona Evrope privukla je odlična partija Pavkova protiv Liverpula, koju je na stadionu „Rajko Mitić” krunisao sa dva pogotka, ali nije usamljen u interesovanju za transfer visokog fudbalera, javlja Tanjug.
Pavkov ima ugovor sa „crveno-belima” do leta 2019. godine, s tim da postoji opcija da se automatski aktivira za sezonu duže, pa prvak Srbije može da traži visoko obeštećenje.
Pre Zvezde 24-godišnji centarfor igrao je za niški Radnički, Vojvodinu, ČSK iz Čelareva i Novi Sad.

UEFA dala nalog FSS: Istraga meča Proleter - Radnički
Etički odbor Fudbalskog saveza Srbije (FSS) pokrenuo je istragu o dešavanjima na utakmici 16. kola Superlige između novosadskog Proletera i Radničkog iz Niša, i to po nalogu iz Evropske fudbalske unije (Uefa), prenosi Tanjug.
Kako danas prenose „Novosti”, iz Uefe se sugeriše da se pokrene postupak zbog indicija u regularnost utakmice u kojoj je domaćin poveo sa 1:0, pa sumnjivim penalom i još sumnjivijim autogolom u roku od 60 sekundi praktično doneo pobedu gostima iz Niša.
Izveštaj iz Uefe nastao je na osnovu navodnih sumnjivih dešavanja u svetskim sportskim kladionicama, jer je neposredno pre početka meča u Novom Sadu, ova utakmica bila skinuta sa ponude za klađenje.
Binić: Dobio sam izveštaj delegata, nema primedbi
Delegat Fudbalskog saveza Srbije Vuk Blečić, angažovan na meču koji je izazvao sumnju u regularnost između Proletera i niškog Radničkog (1:2), u izveštaju nije prijavio ništa neuobičajeno.
Član Izvršnog odbora FSS Dragiša Binić potvrdio je da je dobio „čist” izveštaj.
„Meni ništa, što bi vama bilo zanimljivo (novinarima prim. aut), nije stiglo iz Novog Sada, izuzev izveštaja delegata i učesnika utakmice. Uobičajenog, dakle, bez primedbi”, rekao je Binić za „Sportski žurnal”, javlja Tanjug.
    </div>
    <div id="vesti">
Plenković najavio analizu izbora u BiH na Savetu EU
ZAGREB - Na Savetu EU za spoljne poslove u ponedeljak će se detaljno analizirati opšti izbori održani u BiH u oktobru kako bi rešio problem „marginalizacije” bosanskohercegovačkih Hrvata i njihovo stavljanje u „podređeni položaj”, izjavio je danas hrvatski premijer Andrej Plenković.
On je to rekao u hrvatskom Saboru, prilikom predstavljanja izveštaja o poslednja četiri sastanka Evropskog saveta, prenela je hrvatska N1 televizija.
Kako je rekao, veoma je zadovoljan načinom na koji su primljeni njegovi stavovi o BiH i položaju hrvatskog naroda koja je izneo na samitu EU u Briselu, održanom u oktobru, prenosi Tanjug.
„Mi smatramo da takva situacija, koja upućuje na nepravednost, na činjenicu da se hrvatski narod u BiH na taj način marginalizuje, da se stavlja u podređeni, položaj, nije dobra”, rekao je Plenković.
Prema njegovim rečima, u ponedeljak će se nastaviti rasprava na nivou Saveta za spoljne poslove, na kojoj će u ime Hrvatske govoriti potpredsednica vlade i ministarka spoljnih i evropskih poslova Marija Pejčinović Burić, koja će analizirati izbore i pokušati da vidi šta bi članice EU i Unija mogle da učine u dijalogu sa institucijama BiH i političkim strankama da se taj problem reši.

Todorić izneo odbranu, nije odgovarao na pitanja
ZAGREB - Bivši vlasnik kompanije „Agrokor” Ivica Todorić više od tri sata je iznosio odbranu pred tužiocima zagrebačkog Županijskog državnog tužilaštva, ali nije odgovarao na pitanja, izjavili su njegovi advokati.
„Iznosio je odbranu vrlo iscrpno i nije odgovarano na pitanja, s obzirom na to da nema uslova za pripremu za predmet imajući u vidu uslove koje ima u istražnom zatvoru, ali je izneo sve što smatra bitnim”, rekla je Todorićeva advokatica Jadranka Sokolović, prenosi hrvatski N1.
Ona je dodala da se Todorićev iskaz odnosio samo na „Agrokor”, zbog kojeg je i naloženo njegovo izručenje iz Engleske, napomenuvši da u vezi sa „Neksus fondom” nije izručen, te da advokati traže da se taj postupak sprovede u skladu sa zakonom.
„Oni moraju da traže dozvolu engleskog suda za procesuiranje”, rekla je Sokolović, dodajući da je ispitivanje Todorića završeno.
Advokat Čedo Prodanović izjavio je da je suština Todorićeve odbrane davanje jednog konteksta i pokušaj objašnjenja situacije vezane za sistem rada „Agrokora”, kao i demantovanje navoda optužbe, prenosi Tanjug.
„To se tek može znati kada se sagleda poslovanje 'Agrokora' u celosti, a ne izvođenje iz konteksta pojedinih delova”, rekao je Prodanović.

Viškovića kao mandatara podržalo pet partija u RS
Od našeg stalnog dopisnika
Banjaluka – Završen je prvi krug stranačkih razgovora o formiranju buduće vlasti u Republici Srpskoj. Izvršni komitet SNSD-a odlučio je da predlog ove stranke za mandatara za sastav Vlade RS bude potpredsednik SNSD-a Radovan Višković, a predstavnici te stranke su nakon obavljenih razgovora s drugim partijama poručili da ovaj predlog ima potrebnu skupštinsku većinu.
Iz prisustva partija koje su se u protekla dva dana obrele u Palati republike nazire se skica budućih partnera u izvršnoj vlasti u RS. Od svih partija koje su postale parlamentarne u RS, međustranačkim razgovorima nisu prisustvovali predstavnici PDP-a Mladena Ivanića i SDS-a Vukote Govedarice.
Najpre su u utorak razgovarale delegacije Dodikovog SNSD-a s Đokićevim socijalistima i Pavićevim DNS-om, te Ujedinjenom Srpskom Nenada Stevandića. Novinare je najviše zanimalo da li je s Pavićem izglađen spor oko „mangupa”.
Portparol SNSD-a Radovan Kovačević novinarima je rekao da su ta pitanja ostavljena za kasnije, a da DNS podržava Viškovića kao mandatara i da će ta stranka biti deo skupštinske većine.
Rekao je i to da do konstitutivne sednice Skupštine RS (19. novembra) više neće biti razgovora. Napominje da DNS, SP i SNSD ostaju koalicioni partneri i u naredne četiri godine.
Naveo je da i Đokićevi socijalisti podržava Viškovića za budućeg mandatara. Viškovića kao mandatara podržala je i Ujedinjena Srpska, koja ima četiri poslanika u Skupštini RS i biće deo parlamentarne većine.
Razgovori su obavljeni sa grupom oko Obrena Petrovića, koji je nedavno isključen iz SDS-a, nakon što je podržao jedinstven nastup sa SNSD-om, pre nego što su se o tome odredili organi stranke.
Posle sastanka rečeno je da je dogovoreno da SNSD i grupa Obrena Petrovića deluje zajedno u RS i na nivou BiH. „Obren Petrović će biti poslanik u Klubu SNSD-a u parlamentu BiH, a dva narodna poslanika koji su uz Petrovića, pristupiće Klubu poslanika SNSD-a u Skupštini RS”, rekao je portparol SNSD-a.
Nakon razgovora predstavnika Dodikove partije sa NDP-om Dragana Čavića rečeno je da će i ta stranka biti deo većine u RS i da podržavaju Viškovića za mandatara za sastav nove vlade Srpske.
Navedeno je da je sa NDP-om razgovarano o ekonomskom napretku i potrebi da se u narednom mandatu osigura ozbiljniji rast plata i penzija, restrukturisanju javnih preduzeća, poreskoj politici i reformi pravosuđa.
Navedeno je da su usaglašeni stavovi o većini pitanja. „NDP je zatražio jedno ministarsko mesto, ali danas nisu insistirali na pozicijama”, naveo je Kovačević.

Podgorička skupština je negacija ovakve Crne Gore
Od našeg stalnog dopisnika
Podgorica – Kako se bliži 100-godišnjica ujedinjenja sa Srbijom, vlast u Crnoj Gori nastoji da izokrenutim i novim tumačenjem istorijskih činjenica održi napetu atmosferu u zemlji. Čak i pre dva dana kada je ceo svet obeležavao završetak Velikog rata, sa najviših ovdašnjih adresa čule su se, u najmanju ruku, neuobičajene poruke. Predsednik i premijer Crne Gore Milo Đukanović i Duško Marković su ove godine najverovatnije imali istog priređivača saopštenja pošto su obojica istakli da je Crna Gora „jedina zemlja koja se dosledno i hrabro borila na strani pobedničkih sila Antante i teško stradala u toj borbi i uprkos tome ostala bez državnog imena i zadugo bez pomena u toj novoj Evropi”.
Dvojica predsednika su u nekoliko navrata ocenila da 11. novembar 1918. datum  „nakon kojeg je sa svetske mape nestalo ime Crne Gore, datum koji nas podseća na tragičnu nepravdu koja nam je učinjena od strane sila pobednica Velikog rata”.
„Nema sličnog primera, ni manje zemlje, ni većih žrtava na pobedničkoj strani istorije, ali ni teže nepravde i surovije kazne prema jednoj zemlji i jednom narodu”, poručio je između ostalog predsednik Vlade u obraćanju javnosti povodom stote godišnjice od završetka Prvog svetskog rata.
Istoričar Aleksandar Stamatović, profesor Filozofskog fakulteta (katedra za istoriju) Univerziteta u Istočnom Sarajevu, poznati istraživač ovog istorijskog datuma kaže da je „Crna Gora bila jedina članica saveza Antante u Prvom svetskom ratu koja je potpisala bezuslovnu kapitulaciju, ona je dakle položila oružje”.
„I pre toga kralj Nikola je sumnjičen za pokušaje sklapanja separatnog mira sa Austrougarskom. Saveznici u drugoj fazi rata u njega jednostavno nisu imali poverenja kao u lojalnog saveznika. Definitivno, on je tokom čitavog rata igrao na dve karte, sa osnovnom tendencijom takozvanog plana B, da ima alternativu ako centralne sile pobede. Podsetiću, Srbija je potpuno bila okupirana, dve trećine Belgije su u ratu bile okupirane, ali ove države nisu potpisale kapitulaciju”, kazao je Stamatović.
On ocenjuje da se veoma često koristi termin „Podgorička skupština”, iako to nije bio njen zvanični naziv.
„Njen zvaničan naziv bio je ’Velika Narodna Skupština srpskog naroda u Crnoj Gori’. Taj naziv su joj dali njeni tvorci i poslanici, iako je možda nelogičan, jer drugog naroda tada i nije bilo u Crnoj Gori sem srpskog. Ostalo su bili pripadnici neznatne manjine, prvenstveno albanske. Zvanična državna doktrina crnogorske države kralja Nikole je bila ta da u njoj živi srpski narod sa tri vere: pravoslavnom, muhamedanskom i rimokatoličkom. To što sada tu činjenicu negiraju pripadnici nove dukljansko-montenegrinske istoriografije, publicistike, kulturologije i uopšte nove crnogorske doktrine, to je njihova stvar”, poručuje Stamatović.
Stamatović dodaje da se sa mnogih zvaničnih i drugih nedobronomernih adresa šalje poruka da je Podgoričkom skupštinom „sahranjena crnogorska državnost i crnogorsko ime”.
„Radi se o prostoj zameni teza. Jeste, nestalo je crnogorske države i njenog imena. Podsetiću, država stvorena 1. decembra 1918. godine zvala se Kraljevstvo Srba, Hrvata i Slovenaca. Dakle ne ’Kraljevina Srbija’. Kako je nestalo crnogorskog državnog imena, tako je nestalo i imena Kraljevine Srbije. To je bila država svih Srba, ujedinjenih Srba, kojih je bilo na stotine hiljada i van Srbije i Crne Gore i to u Bosni i Hercegovini, Vojvodini, Dalmaciji, Hrvatskoj, Slavoniji i Makedoniji”, navodi Stamatović.
Prema rečima Stamatovića, Crna Gora je u januaru 1916. godine potpisala bezuslovnu kapitulaciju po svim ondašnjim međunarodnopravnim normama, a o tadašnjoj narodnoj crnogorskoj vladi kaže:
„U Neju kod Pariza radila je fiktivna crnogorska Vlada, u kojoj predsednici svi do reda podnose ostavke, jer hoće ujedinjenje sa Srbijom: Andrija Radović, Milo Matanović, i konačno Evgenije Popović. Ovaj poslednji u momentu održavanja Skupštine u Podgorici nije ni bio crnogorski državljanin nego italijanski. Zamislite vladu neke države u kojoj je predsednik državljanin neke druge države. O kakvom pravnom i demokratskom legitimitetu se posle ovih činjenica može govoriti.”
A o sve žustrijim napadima crnogorskih vlasti na sve one koji proslavljaju veliki datum narodnog ujedinjenja, stavljajući ih pod definiciju „neprijatelji Crne Gore”, Stamatović komentariše:
„Podgorička skupština je totalni antipod i negacija ove i ovakve Crne Gore. Ona je sinonim integracije i jedinstva srpskog naroda, a ovaj režim dezintegracije kako nacionalne, tako i državne, crkvene, i ako hoćete opšte kulturološke i civilizacijske. Aktuelni režim je antipod petrovićkoj Crnoj Gori. On hoće da pokaže i da dokaže da je sa takvom Crnom Gorom svršeno, i da ona više ne postoji. Do fanatičnog derilijuma mržnje dovodi ga činjenica, da i pored sve represije, indoktrinacije i asimilacije koja bezmalo traje sedam decenija srpski identitet i dalje postoji i da pruža žestok otpor.”

Gruevski zatražio izbeglički status u Mađarskoj
BUDIMPEŠTA - Bivši makedonski premijer Nikola Gruevski podneo je zahtev za azil mađarskoj kancelariji za imigracije, tražeći izbeglički status, saopštila je danas kancelarija mađarskog premijera Viktora Orbana.
„Kancelarija za imigraciju i azil sprovešće, što se tiče azila, proceduru procene u skladu sa mađarskim i međunarodnim zakonom”, navodi se u saopštenju Orbanove kancelarije.
Kancelarija mađarskog premijera je istakla da je Makedonija važan saveznik i strateški partner i da Mađarska smatra da je procena zahteva Gruevskog za azil „isključivo pravno pitanje”.
Gruevski je juče na Fejsbuku objavio da je u Budimpešti i da je zatražio politički azil, javila je agencija Rojters a prenosi Tanjug.
On je dodao da je poslednjih nekoliko dana dobijao pretnje po život.
„Uvek ću ostati veran Makedoniji. Nikada neću odstupiti”, poručio je Gruevski, za kojim su makedonske vlasti raspisale poternicu.

Uhapšeni ministar i generalni sekretar u vladi Nikole Gruevskog
SKOPLjE – Makedonska policija je uhapsila bivšeg ministra za saobraćaj i veze Mileta Janakievskog i bivšeg generalnog sekretara vlade Kirila Božinovskog, objavila je danas Televizija Telma.
Janakievski i Božinovski bili su funkcioneri u vladi odbeglog bivšeg premijera Nikole Gruevskog, a optuženi su u nekoliko sudskih postupaka Specijalnog tužilaštva za prisluškivane razgovore kao njegovi saradnici.
Tužiteljka Specijalnog tužilaštva Lile Stefanova je rekla novinarima da su i Janakievski i Božinovski noćas uhapšeni i odvedeni u pritvor jer su se spremali da pobegnu iz Makedonije kao Gruevski.
„U toku jučerašnjeg dana smo dobili informacije prema kojima su se Janakievski i Božinovski, na isti način kao Gruevski, pripremali za bekstvo”, rekla je tužiteljka, prenosi Beta..
Krivični savet Odeljenja za organizovani kriminal i korupciju Osnovnog suda „Skoplje 1” kasno sinoć je prithvatio zahtev Specijalnog tužilaštva i odredio pritvor od 30 dana Janakievskom i Božinovskom, umesto dosadašnje mere oduzimanja pasoša.

Patrijarh Pavle dobija spomenik na platou ispred crkve Svetog Marka
U Beogradu će povodom godišnjice smrti patrijarha Pavla, u četvrtak biti otkriven spomenik tom nekadašnjem poglavaru Srpske pravoslavne crkve.
Spomenik će biti otkriven na platou ispred crkve Svetog Marka, a na inicijativu Grada Beograda i uz blagoslov srpskog patrijarha Irineja, objavio je na svom Fejsbuku zamenik gradonačelnika Goran Vesić, prenosi Tanjug.
Spomenik je delo vajara Zorana Maleša.
Pre devet godina, 15. novembra, u Beogradu je preminuo patrijarh Pavle u 95. godini.
Vrhovni poglavar Srpske pravoslavne crkve bio je od 1990. do 2009. godine.

Usvojen predlog odluke o otpisu duga „Galenici"
Predlog odluke o otpisu duga „Galenici” u iznosu od 640.000 evra usvojili su danas odbornici Skupštine grada Beograda.
Time je Skupština grada otpisala neizmirena potraživanja za stanove solidarnosti na dan 31. decembra 2016. godine prema „Galenici” i njenom zavisnom društvu „Galing”, javlja Tanjug.
Odbornici Saveza za Srbiju su naveli da ova odluka šteti gradskom budžetu, a zamenik gradonačelnika Goran Vesić da Grad Beograd samo sprovodi odluku Vlade Srbije o otpisu duga.
Naveo je da se tako radilo i ranije i podsetio da je prethodna gradska vlast 2012. godine otpisala dug PKB-u i iznosu od 1,109 miliona evra.
Na današnjoj sednici usvojeno je više odluka, među kojima i odluka o postavljanju sistema javnih bicikala u Beogradu.
Ova odluka podrazumeva da će u glavnom gradu biti postavljenje stanice za iznajmljivanje bicikala, po ugledu na druge evropske prestonice, pa će tako Beograđani moći na jednom mestu da iznajme bicikl, a zatim da ga ostave na nekoj drugoj stanici.
Takođe, usvojene su izmene i dopune Odluke o pravima i uslugama socijalne zaštite koje podrazumevaju uvođenje nove usluge socijalne zaštite - svratište.
Reč je o usluzi koja je dostupna deci, mladima, odraslim i starim licima koji žive ili rade na ulici i dobrovoljno zatraže ili pristanu na uslugu.
Usvajanjem izmena Odluke o Gradskoj upravi Grad je preuzeo od opština nadležnost nad građevinskim inspekcijama.
Odbornici su usvojili i plan i program poslovanja za ovu godinu nedavno osnovanog preduzeća „Beogradski metro i voz”.
Do kraja meseca biće održana još jedna sednica gradskog parlamenta, saglasno zakonu, na čijem dnevnom redu će se naći odluke u vezi sa porezom na imovinu.

Avantura opasna po život
Tri­na­e­sto­go­di­šnji A. T. iz Srem­či­ce ko­ji je te­ško po­vre­đen na že­le­znič­koj sta­ni­ci „Be­o­grad ran­žir­na” u Ma­ki­šu gde je pe­nju­ći se na va­go­ne upao u struj­no ko­lo na­la­zi se u Deč­joj uni­ver­zi­tet­skoj kli­ni­ci u Tir­šo­voj i ži­vot­no je ugro­žen.
– De­čak je u na­šu kli­ni­ku pri­mljen zbog struj­nog uda­ra. Ope­ko­ti­na­ma je za­hva­će­na ve­li­ka po­vr­ši­na ko­že. Sta­nje de­ča­ka je vr­lo te­ško i on je vi­tal­no ugro­žen – re­kao je do­cent dr Si­ni­ša Du­čić, di­rek­tor Uni­ver­zi­tet­ske deč­je kli­ni­ke u Tir­šo­voj.
Ne­sre­ća u ko­joj je de­čak te­ško po­vre­đen do­go­di­la se u po­ne­de­ljak na 13. i 14. ko­lo­se­ku, na oko tri ki­lo­me­tra od glav­ne sta­nič­ne zgra­de i bli­že je nad­vo­žnja­ku ko­ji vo­di sa obli­žnjeg Obre­no­vač­kog pu­ta ka Že­le­zni­ku. De­čak ni­je bio sam, već je bio u dru­štvu sa dru­ga­rom. Njih dvo­ji­ca su, ka­ko sa­zna­je­mo, iza­šli iz auto­bu­sa na sta­ja­li­štu kod nad­vo­žnja­ka i od­lu­či­li da se pe­nju na va­go­ne i da se pri to­me sli­ka­ju. U to­ku fo­to­gra­fi­sa­nja A. T. je do­ta­kao struj­no ko­lo, ko­jim pro­ti­če stru­ja pod na­po­nom od 25.000 vol­ti, i te­ško se po­vre­dio. 
Ovo, na­ža­lost, ni­je pr­vi slu­čaj u ko­me de­ca stra­da­ju pe­nju­ći se na va­go­ne. Mno­gi se se­ća­ju no­vem­bra 2009. go­di­ne ka­da su na sta­ni­ci u Ra­ko­vi­ci dok su cr­ta­la gra­fi­te po va­go­ni­ma te­ško po­vre­đe­na dva de­ča­ka. Jed­nom od njih, če­tr­na­e­sto­go­di­šnjem I. N., ope­ko­ti­ne su za­hva­ti­le 100 od­sto ko­že. Pre­mi­nuo je ne­ko­li­ko da­na ka­sni­je.
Od struj­nog uda­ra 2013. go­di­ne po­gi­nuo je i dva­na­e­sto­go­di­šnji Đ. M. iz Ni­ša dok se peo na va­gon. Dve go­di­ne ka­sni­je stra­dao je i še­sna­e­sto­go­di­šnjak P. I. ta­ko­đe u Ni­šu dok se peo na va­go­ne da bi se fo­to­gra­fi­sao. Te go­di­ne po­gi­nuo je i mla­dić na ta­da­šnjoj Glav­noj že­le­znič­koj sta­ni­ci na Sav­skom tr­gu... Slič­ne ne­sre­će do­ga­đa­le su go­to­vo sva­ke go­di­ne pa se po­sta­vlja pi­ta­nje šta je raz­log da se de­ca pe­nju na va­go­ne i ta­ko ri­zi­ku­ju ži­vot. 
– Fo­to­gra­fi­sa­nje na ta­ko ri­zič­nim me­sti­ma po­put va­go­na iz­nad ko­jih se na­la­ze ka­blo­vi sa stru­jom mla­de oso­be ne po­ve­zu­ju sa opa­sno­šću. Nji­ma je to avan­tu­ra, po­ku­šaj da po­ka­žu da su spret­ni­ji, sna­žni­ji od dru­gih. Kod njih je i da­lje pri­su­tan de­či­ji ose­ćaj da mo­gu br­že i bo­lje da se po­pe­nju od svo­jih dru­ga­ra, da do­stig­nu raz­li­či­te vi­si­ne i bu­du na me­sti­ma gde dru­gi ni­su bi­li. Oni prak­tič­no ne­gi­ra­ju i is­klju­ču­ju ri­zik jer se na­la­ze u ži­vot­nom pe­ri­o­du ka­da mi­sle da mo­gu sve, a da im se ne mo­že ni­šta do­go­di­ti. I za­to je pri­su­tan taj avan­tu­ri­zam – ob­ja­šnja­va Zo­ran Mu­ste­ro­vić, kli­nič­ki psi­ho­log.
On is­ti­če da je u po­sled­nje vre­me po­na­ša­nje mla­dih po­ve­za­no i sa že­ljom da na dru­štve­nim mre­ža­ma po­sta­ve fo­to­gra­fi­je me­sta ko­je mo­žda dru­gi ni­su mo­gli da „osvo­je”. 
– Zbog to­ga se na­ža­lost me­đu ado­le­scen­ti­ma i po­ja­vlju­ju ova­ko ri­zič­na po­na­ša­nja. Mla­di lju­di, sve vi­še ula­ze u ta­kve si­tu­a­ci­je jer ži­ve u ne­koj vir­tu­el­noj stvar­no­sti. Ro­di­te­lji de­ci tre­ba da ob­ja­sne zbog če­ga ne­ka si­tu­a­ci­ja mo­že da im ugro­zi ži­vot – na­po­mi­nje Mu­ste­ro­vić.
Ka­ko is­ti­ču u „Že­le­zni­ca­ma Sr­bi­je”, oni su ura­di­li sve što su mo­gli da ovaj pro­stor obez­be­de. Ran­žir­na sta­ni­ca u Ma­ki­šu jed­na je od naj­ve­ćih u ovom de­lu Evro­pe. Po svo­jim ka­rak­te­ri­sti­ka­ma ona je cen­tar u ko­me se for­mi­ra­ju vo­zo­vi, ras­pu­šta­ju kom­po­zi­ci­je, do­vo­ze te­ret­ni va­go­ni...
– Na ovaj sta­ni­ci po­sto­ji obez­be­đe­nje, u jed­nom de­lu i ka­me­re, zna­ci upo­zo­re­nja po­put onih „opa­snost od vi­so­kog na­po­na”, „za­bra­nje­no pre­la­že­nje pre­ko pru­ge”... Ipak, zbog ko­lo­se­ka i va­go­na, ovu sta­ni­cu ni­je mo­gu­će u pot­pu­no­sti ogra­di­ti i za­šti­ti­ti. To se ne prak­ti­ku­je ni u Evro­pi. Apelujemo na mla­de da po­štu­ju pro­pi­se i, ono što je naj­va­žni­je, vo­de ra­ču­na o se­bi – re­kao je Ne­boj­ša Sta­ni­sa­vlje­vić, pi-ar „In­fra­struk­tu­re že­le­zni­ce Sr­bi­je”.
On je na­po­me­nuo da go­di­šnje u Sr­bi­ji od struj­nog uda­ra pri­li­kom pe­nja­nja na va­go­ne i sli­ka­nja na nji­ma po­gi­nu tri, če­ti­ri oso­be. 
– Ono što mla­di za­bo­ra­vlja­ju je­ste da kroz kon­takt­nu mre­žu pro­la­zi stru­ja od 25.000 vol­ti i da ni­je neo­p­hod­no da do­dir­nu ži­cu da se po­vre­de. Da bi se do­šlo u bli­zi­nu Vol­ti­nog lu­ka do­volj­no je pri­bli­ži­ti se ka­blo­vi­ma na ne­ko­li­ko me­ta­ra. Pe­nja­nje na va­gon već pred­sta­vlja ri­zik da ne­ko uđe u struj­no ko­lo i stra­da. Kon­takt­na mre­ža uvek je pod na­po­nom, bez ob­zi­ra na to da li u sta­ni­ci ima ili ne­ma va­go­na, ili su u njoj par­ki­ra­ni sta­ri va­go­ni – is­ti­če Sta­ni­sa­vlje­vić.

Pritvoren zbog sudara sa tramvajem i pogibije prolaznika
Viši sud u Beogradu odredio je pritvor do 30 dana vozaču „dačije” D.M. za kojeg se sumnja da je u ponedeljak ujutru izazvao saobraćajnu nesreću na uglu Resavske i Krunske ulice u kojoj je poginuo Slaviša Tešić (42).
Portparol suda Bojana Stanković precizirala je za Tanjug da je sudija za prethodni postupak odredio D. M. pritvor do 30 dana, zbog postojanja okolnosti koje ukazuju da ce ometati istragu uticanjem na predložene svedoke, kao i zbog nacina i posledica krivičnog dela, koje su dovele do uznemiranja javnosti, a koje moze ugroziti nesmetano i pravično vođenje krivičnog postupka.
Protiv ovog rešenja osumnjičeni i njegov branilac mogu izjaviti žalbu krivičnom vanraspravnom veću u roku od tri dana od prijema rešenja, dodala je Stanković. Vozaču „dačije” se stavlja na teret krivično delo „teško delo protiv bezbednosti javnog saobraćaja”.

Sutra uključenje novogodišnje rasvete u Beogradu
Svečano osvetljenje grada Beograda, po nalogu Sekretarijata za energetiku, biće uključeno sutra, saopšteno je iz JKP „Javno osvetljenje”.
Probe će biti obavljene danas, a na nekim lokacijama trajaće između pet i sedam sati, kako bi se još jednom pre puštanja u rad proverila tehnička ispravnost svakog od montiranih elemenata, saopšteno je iz ovog preduzeća.
U saopštenju se navodi i da su Moskva i London već uključili novogodišnje osvetljenje, dok će Pariz to učiniti u istom terminu kao Beograd. Većina evropskih i svetskih gradova takođe tokom tekućeg meseca uključuje novogodišnje osvetljenje, prenosi Tanjug.

Na aerodromu „Nikola Tesla” podignuta najveća srpska zastava
Na beogradskom aerodromu „Nikola Tesla” danas je podignuta najveća državna zastava Srbije, veličine 72 metra kvadratna.
„Kao kapija Beograda i Srbije, aerodrom se pridružio inicijativi države da oživiti kult zastave. I kao što možete videti zastava je impozantna, veličine 72 kvadratna metra na jarbolu visine 25 metara”, izjavila je izvršna direktorka aerodroma Senka Jelenković, prenosi Tanjug.
Zastava je veličine 12 puta šest metara.
Zastava iste veličine podignuta je danas na tri lokacije na aerodromu: u blizini aerodromske zgrade - preko puta tornja aerodromske kontrole letenja, zatim preko puta robno carinskog magacina i u blizini piste.

Usvojena odluka o postavljanju sistema javnih bicikala u Beogradu
Skupština grada Beograda usvojila je danas odluku o postavljanju sistema javnih bicikala koja podrazumeva da će u glavnom gradu biti postavljene stanice za iznajmljivanje bicikala, po ugledu na druge evropske prestonice, prenosi Tanjug.
Tako će sugrađani moći na jednom mestu da iznajme bicikl, uz pokazivanje lične karte, a zatim da ga ostave na nekoj drugoj stanici.
Bicikl u Beogradu koristi oko jedan odsto sugrađana, a želja nadležnih je da ga u narednih nekoliko godina koristi pet odsto.
Osnovni cilj ove odluke, koja je doneta u okviru projekta IME (identitet-mobilnost-ekologija), je rastrećenje saobraćaja i prilagođavanje bicikala vidovima gradskog prevoza sa posebnim naglaskom na očuvanje životne sredine i promovisanje zelene hijerarhije učesnika u saobraćaju.

Bitka za vodu sela Rakita
Babušnica – Akcija „Odbranimo reke Stare planine” nastavljena je protestom u selu Rakita, u opštini Babušnica. Meštani ovog sela nedaleko od granice između Srbije i Bugarske ponovo ne spavaju mirno.
Jer, kažu, posle nekoliko nedelja mira, opet su krenuli radovi na izgradnji mini-hidroelektrane na njihovoj Rakitskoj reci, koja prolazi kroz selo i čime im je, tvrde, ugrožen život.
Dok se čuje buka mašina na gradilištu, pored i oko njega su na jednoj strani meštani u protestu, a na drugoj radnici predstavnici investitora koji gradi elektranu uz veliko obezbeđenje.
I policija je podeljena u dve grupe i na obe strane. Predsednik mesne zajednice Rakita Desimir Stojanov rekao je da će se borba za očuvanje reke i života pored nje u selu nastaviti:
– Obećano nam je da će radovi biti prekinuti i da će se pre svega misliti na nas koji živimo ovde i na očuvanje prirode. Umesto toga izgradnja je nastavljena, a mi smo ugroženi. Nećemo dozvoliti da se hidroelektrana gradi jer nam se iz temelja remeti i menja život. Građevinske mašine su nam uništile put do imanja, u selu su se pojavila klizišta, a onda smo se suočili sa nedostatkom vode za piće. Ne želimo sukobe, nikoga nećemo fizički napadati, ali branićemo se.
Pripadnici MUP-a iz Policijske stanice u Babušnici mirno stoje i posmatraju šta se događa.
– Ovde smo kako bismo sprečili eventualne sukobe. Učesnike protesta smo upozorili da su dužni da poštuju javni red i mir – kažu policajci.
Saznajemo da su meštani Rakite podneli prijave protiv graditelja, ali i da je investitor odgovorio kontraprijavama protiv žitelja sela, jer ometaju izgradnju. Predsednica opštine Babušnica Slađana Nikolić za „Politiku” je rekla:
– Još 2013. godine investitor Goran Bjelić je dobio dozvolu za izgradnju mini-hidroelektrane i posle toga potpisao ugovor sa opštinom o realizaciji. Sve je bilo i sada je regularno. Smatram i da meštani Rakite nisu ugroženi.
Stanovnici sela pored staroplaninskih reka (najviše su pominjane reka Visočica, ali i Temštica, Trgoviški i Beli Timok, Stanjanska, Rakitska i Rosomačka reka) ni po koju cenu letos nisu želeli da dozvole da se grade mini-hidroelektrane – bili su čvrsti u nameri da se sačuva Stara planina i život na njoj.
Pisali su peticije koje su stigle i do Uneska, a još letos je u Rakiti Desimir Stojanov, naglasio da borba meštana nije samo za vodu i prirodu, nego za goli život i da će meštani svojim telima braniti reku i neće dozvoliti da voda bude usmerena u cevi.
Predstavnici Saveza mesnih zajednica Stare planine i dalje tvrde da nadležni organi uporno ćute o velikom problemu i da celoj Srbiji preti pošast izgradnje neshvatljivo velikog broja od 800 mini-hidroelektrana, ali i još gore – pražnjenje sela i planinskog područja.
    </div>
    <div id="kultura">
Mozaik Žike Pavlovića u BDP-u
Novela „Raslo mi je badem drvo” Živojina Pavlovića, objavljena krajem osamdesetih godina prošlog veka, uskoro će dobiti i svoju scensku verziju. Dramatizaciju i režiju ovog dela radi glumica Milena Pavlović Čučilović, Pavlovićeva ćerka, na sceni matičnog Beogradskog dramskog pozorišta. Ovo delo zapravo povezuje karakteristične motive Pavlovićevog stvaralaštva kroz prepoznatljiv stil pripovedanja.
U autorskoj ekipi su i Staša Jamušakov, koji potpisuje dizajn scene i kostima, saradnik dizajnera je Emil Petro, kompozitor Mateja Radisavljević, a koreografiju i scenski pokret radi Maja Mitić. Pavlovićeve junake tumače: Aleksandar Alač, Stefan Radonjić, Tatjana Kecman, Nada Macanković, Maja Randžić i Lako Nikolić. Premijera se očekuje krajem novembra, kada će ujedno biti obeleženo i 85 godina od rođenja i 20 godina od smrti Živojina Pavlovića.
„Raslo mi je badem drvo” na slikovit i upečatljiv način progovara o prelaznom dobu pred i postrevolucionarnom periodu oko Drugog svetskog rata, sunovratu kapitalističke i nastanku i usponu „crvene buržoazije”.
– Sam po sebi se ove jeseni spojio mozaik Žike Pavlovića. Zato sam i poželela da radim predstavu„Raslo mi je badem drvo”, budući da Žiku i dalje često citiraju, prepričavaju njegove anegdote i dogodovštine i pored toga što je prošlo 20 godina od njegovog odlaska u neki bolji svet. „Raslo mi je badem drvo” je zapravo kratka priča koja nije tipična za Živojina Pavlovića jer nije toliko mračna. Dešava se pre Drugog svetskog rata, reč je o malo šarenijem periodu u našoj istoriji. Glavni junak je Dimitrije Balabanović, svetski čovek, avanturista, koji ima brojne brvnare, zgrade... Neobično za Žikin rukopis – kaže Milena Pavlović Čučilović i dodaje:
– Ipak, ova priča je bar meni bila pristupačnija od ostalih Žikinih dela jer je mekša. Priča se bavi sudbinom Dimitrija i mladog Blagoja, koji dolazi iz istočne Srbije da studira u Beograd i živi kod Balabanovića u zgradi. Blagoje uskoro počinje da daje časove Dimitrijevoj ćerki, njih dvojica postaju najbolji prijatelji i pored ogromne starosne razlike. Blagoje Dimitriju po godinama može da bude sin, ali se na kraju sve izvrne naopačke...
I danas imamo ljude, primećuje naša sagovornica, koji dolaze iz unutrašnjosti u Beograd, zauzimaju neke pozicije i na kraju nas pojedu. Druga zanimljivost kojom se u ovom slučaju Pavlović bavi jeste građanstvo koje u tom trenutku između dva rata prvo cveta, a onda izumire. Skrajnuto je. Odabir lakšeg puta za ostvarivanje uspeha, nedostatak empatije, groteskni kontrast izopačenosti intelektualnog ništavila i skorojevićevske ambicije potcrtavaju tipičnu Pavlovićevu „estetiku ružnog”. Spoj ruralnog i urbanog, intelektualnog i folklornog jeste polje na kojem se Pavlovićevi junaci karakterišu… A o čemu bi danas pisao i pričao, Milena Pavlović Čučilović ovako razmišlja:
– Nastavio bi verovatno na tragu svoje teme koja je večna. Vlast nasuprot naroda ili pojedinac u okviru kolektiva, ljudi sa margine, u odnosu na ljude koji su na nekim pozicijama. I u komadu „Raslo mi je badem drvo” postoji glavni lik Blagoje, uticaj života, sredine, nove ljubavi, upoznavanje noćnog života. Žika Pavlović je uvek imao individualca koji sve to nosi nasuprot društva. Verujem da bi se on i dalje bavio tim temama, jer na kraju shvatimo da svako ponaosob mora da se izbori sa svojim mrakovima, prihvatanjem sudbine takve kakva jeste.

Podneblje Meksika dalo mi je nove vrednosti
Orden Astečkog orla je priznanje najvišeg ranga koje stranac može da dobije od države Meksiko. Moja veza sa tom zemljom traje nešto više od četiri decenije i nije za mene bila obaveza, već sreća i zadovoljstvo.
Život mi je bio naklonjen jer sam te davne 1977. kao mladi umetnik iz Srbije dobila stipendiju ondašnje Jugoslavije za usavršavanje u Meksiku. Direktni kontakt sa njihovim podnebljem, ljudima i artefaktima, emocije koje su se stvorile, sve to je iznedrilo nove vrednosti u mom doživljaju sveta i dovelo do povezivanja dve različite kulture, meksičke i naše.
Ovo nam kaže Leposava Milošević Sibinović, beogradska vajarka i slikarka koja je nedavno u rezidenciji ambasadora Meksika u Srbiji Marka Antonija Garsija Blanka dobila ovo visoko državno odličje. Više decenija naša umetnica punim srcem neguje saradnju sa svojim kolegama na drugom kraju sveta, a oni u Srbiji gostuju zahvaljujući njoj koja nam o odličju, čiji je sada vlasnik, navodi još neke detalje:
– Na samom Ordenu i diplomi koja prati ovo znamenje stoji da mi se daje ukazom predsednika Sjedinjenih Meksičkih Država kao slikaru, vajaru i promotoru kulture. U njihovom državnom glasilu se kaže da je moja malenkost promovišući kulturu i umetnost Srbije, promovisala i kulturu Meksika. Sve što sam radila svih ovih godina povezujući te dve sredine bilo je po ličnom osećanju, bez uslovljavanja, bez novčane nadoknade. Inače, ova vrsta ordena je uglavnom namenjena političarima i državnicima, dok sam ga ja dobila isključivo iz umetničkih razloga.
U dugoj i bogatoj karijeri Leposava Milošević Sibinović je realizovala više od 50 umetničkih programa na relaciji Srbija–Meksiko. Odmah po odlasku 1977. kontinuirano je boravila pet i po godina u Meksiku i tamo tada održala 13 samostalnih izložbi sa vajarskim i slikarskim delima.
Mnoga od njih se nalaze danas u značajnim meksičkim kolekcijama kakva je recimo „Banameks” ili Muzej moderne umetnosti Meksika. U dvorištu Nacionalne akademije „San Karlos” nalazi se njena skulptura izvedena od mermernog agregata, poliestera u plavoj boji. Prošle godine je tu zvanično uključena još jedna njena bronzana skulptura galerijskih dimenzija.
Više od deset vajarskih dela i brojne slike ove umetnice ostali su u Meksiku. S druge strane, u njenom velikom međunarodnom projektu koji postoji 18 godina pod nazivom „Pergament Srbija – Knjiga umetnika pergament koncertina”, učestvuju svetski i domaći autori koji na razne teme slikaju na pergamentu. Tu podlogu za svakog od njih svojim rukama obradi i pripremi naša sagovornica. Među učesnicima su pored Srba najbrojniji Meksikanci, njih gotovo sedamdeset se odlično upakovalo u ovaj projekat.
O tome kakav je rezultat te bilateralne umetničke razmene naša vajarka pojašnjava:
– Postigla sam da se ime Srbije, Beograda i Čačka, a i moje Lepa, pominje u lepom svetlu i da se moji i radovi mojih kolega iz Srbije i Meksika nađu zajedno i gostuju širom sveta. Sve se dešavalo sa velikim profesionalnim poverenjem. Nije samo moja energija, već i njihova doprinela da sve bude uspešno. U životu je važno raditi ono što voliš. Ko god je dolazio u Srbiju iz Meksika ponovo se vraćao ovde i to je bila najbolja preporuka. Nunik Sauret, umetnica i akademik, plakala je od uzbuđenja kad je prvi put ugledala Studenicu. U okviru Galerije savremene umetnosti u Nišu formirala sam kolekciju meksičke grafike gde se nalaze brojna dela mojih kolega iz ove daleke zemlje. Moja aktivnost se proširila ne samo na Srbiju. Ambasada Meksika vanrezidencijalno predstavlja Meksiko i u Crnoj Gori, Bosni i Hercegovini i Makedoniji, a ja sam kao selektor poslala radove 15 meksičkih grafičara na skopsko Bijenale grafike koje se održava u decembru.
Planovi za budućnost postoje jer svako ko poznaje Leposavu Sibinović zna da ona ima pregršt ideja:
– Iduće godine ću promovisati samostalnu izložbu Viktora Riosa Olmosa u Srbiji i Republici Srpskoj. U Meksiku će u Muzeju starih igračaka gostovati moja autorska izložba „Igračke i roboti u knjigama umetnika-pergament koncertina“ sa radovima 80 autora iz čitavog sveta. Plan je da putujem na to otvaranje, a tada ćemo predstaviti još jednu izložbu iz ciklusa „Pergament Srbija“. Poradila bih ubuduće i na tome da se ovaj moj projekat čuva u nekom za sada još nepostojećem muzeju pergamenata uz pomoć, recimo, neke fondacije.
O svom životnom stavu koji je na neki način i doveo do ordena Leposava Sibinović kaže:
– Čovek ima dovoljno pozitivne energije ako poštuje prirodu, ako nije zao prema ljudima i ako je otvoren. Dobro je ljudima dati šansu, a udružena energija može pružiti mnogo više od jedne pojedinačno-pojavne.
Značaj stipendija u mladosti
– Ljudi koji odlučuju o stipendijama ovo treba da znaju. Jedna stipendija koja mi je data sedamdesetih godina prošlog veka bila je 3.600 meksičkih pezosa, sa povratnom kartom ako se ne snađem, a promenila mi je život. To je šansa koja mnogo znači mladom čoveku i ne predstavlja samo dobit za njega lično u nekom višem smislu, već je i dobit zemlje koja ga šalje, a i one koja mu je domaćin. Nema boljeg dalekosežnog ulaganja. Neka jedna od sto stipendija urodi plodom kao ova moja, onda se ta veza i znanje posle održavaju celog života – ističe Leposava Milošević Sibinović.

Smena Savića ili štrajk od petka
Članovi Dramskog sindikata Singlus u dopisu Ministarstvu kulture i informisanja traže sastanak radi rešavanja krize u Narodnom pozorištu, traže i smenu upravnika pozorišta Dejana Savića i Upravnog odbora te kuće, te u protivnom najavljuju štrajk za 16. novembar.
U dopisu Ministarstvu predstavnici Singlusa napominju da komunikacija sa upravnikom pozorišta Dejanom Savićem i članovima UO nije moguća zbog svih uvreda, pretnji i zastrašivanja kojima su zaposleni bili izloženi od početka protesta, iniciranog lošim planiranjem finansija i repertoara u 150. jubilarnoj sezoni.
Iz sindikata poručuju da znaju da bi predstojeća reorganizacija sistema Narodnog pozorišta bila moguća bez velikih potresa i rezova samo ukoliko bi je sprovodili profesionalci koji poznaju pozorište i njegove optimalne potrebe. „Tim koji možemo da formiramo unutar kuće poseduje kompetentnost i stručnost, kao i iskustvo rada u specifičnom organizacionom modelu kao što je Narodno pozorište, početak profesionalizacije načina rada i racionalizacije organizacionog modela Narodnog pozorišta može predstavljati istinsko obeležavanje jubileja i početak reforme teatra”, napominju u dopisu, prenosi Tanjug.
Sindikat traži i smenu Upravnog odbora, te najavljuje da će odluku o stupanju u štrajk ostaviti na pisarnicama Narodnog pozorišta, Ministarstva kulture i informisanja i Vlade Srbije.
    </div>
    <div id="ekonomija">
Poverioci biraju stečajne upravnike
Samo nekoliko dana pošto je predsednik Srbije Aleksandar Vučić oštro kritikovao vladu zbog nazadovanja naše zemlje i pad za pet mesta na Duing biznis listi za 2019, usledilo je ekspresno usvajanje Izmena i dopuna zakona o stečaju, krajem prošle nedelje u Nemanjinoj 11.
Poboljšan je položaj poverioca, koji će moći direktno da biraju stečajnog upravnika i da se svakog trenutka informišu o stanju stečajnog dužnika. Definisani su jasni kriterijumi na osnovu kojih se određuje visina predujma. Sve ovo je učinjeno, kroz promenu propisa o stečaju, sa namerom da se poboljša poslovni ambijent i pospeši domaća privreda, što treba da rezultira boljim plasmanom Srbije na sledećoj Duing biznis listi.
Stara boljka srpske privrede – predugo trajanje stečajnih postupaka (koji u proseku traju do dve godine, ali nije neobično da se razvuku i do 15 godina), nedefinisani troškovi stečajnog postupka i ostale pojedinosti zbog kojih se poverioci nerado odlučuju na pokretanje stečaja – smestila je Srbiju na 49. mesto u kategoriji stečaja na listi Svetske banke. I to, uprkos tome što se gotovo svake godine propis, koji reguliše ovu oblast, unapređuje i poboljšava. Doduše, prema Duing biznis listi kvalitet stečajnog zakona je relativno visoko rangiran. Ipak, indikatori, koji ukazuju na kvalitet sprovođenja zakona, i dalje nisu na željenom nivou zbog problema u primeni.
Nedovoljna transparentnost podataka i razmena informacija između stečajnog upravnika i poverilaca pokazali su se u praksi kao poseban problem, pa je Izmenama zakona o stečaju dodatno propisano pravo poveriocima da od stečajnog upravnika blagovremeno dobiju sve informacije, koje se odnose na stečajnog dužnika, tok stečajnog postupka i na imovinu i upravljanje imovinom stečajnog dužnika.
– Na ovaj način svakom stečajnom poveriocu je, bez obzira na visinu njegovog potraživanja, pružena mogućnost da se u svakom trenutku informiše o finansijskom stanju stečajnog dužnika – navedeno je u obrazloženju izmenama zakona.
Novina je i da će poverioci moći da učestvuju u izboru stečajnih upravnika. Svaki poverilac će uz predlog za pokretanje stečajnog postupka moći da podnese i predlog za imenovanje stečajnog upravnika. Preko svog organa – skupštine poverilaca, moći će ubuduće da daju saglasnost na imenovanje stečajnog upravnika, kog je predložio stečajni sudija i istovremeno imaju pravo na učešće u izboru novog stečajnog upravnika.
– Trenutno, prema postojećem zakonskom rešenju poverioci preko odbora poverioca posredno utiču na izbor stečajnog upravnika na prvom poverilačkom ročištu, kao i kasnije tokom stečajnog postupka, ukoliko je za taj predlog glasalo tri četvrtine članova odbora poverilaca. Međutim, time se ne obezbeđuje učešće svih poverilaca u izboru stečajnih upravnika preko svog organa skupštine poverilaca, a što je prepoznato u praksi kao nemogućnost svih poverilaca da učestvuju u izboru stečajnog upravnika, budući da je cilj stečaja najpovoljnije kolektivno namirenje svih poverilaca – obrazlažu predlagači razloge za izmenu zakona.
  U postojećem propisu nisu utvrđeni kriterijumi za određivanje visine predujma, a što utiče na neodređenost troškova postupka stečaja i destimuliše poverioce na pokretanje stečajnog postupka.  Prema važećim odredbama visinu predujma određuje stečajni sudija na osnovu diskrecione ocene, koji, međutim, nema jasne smernice na osnovu kojih će odrediti visinu predujma u svakom konkretnom slučaju.
Izmenama zakona propisan je iznos do koga se može odrediti visina predujma, a stečajnim sudiji se daju smernice u okviru kojih mogu u svakom konkretnom slučaju, a u zavisnosti od imovine i veličine stečajnog dužnika, odrediti predujam.
Stečajni zakoni su više puta reformisani u poslednjih četrnaest godina. Prva reforma sprovedena je usvajanjem Zakona o stečajnom postupku 2004, a zatim su reforme nastavljene donošenjem Zakona o stečaju 2009. Time su u praksi omogućeni bankrotstvo i reorganizacija.
Potom je 2014. usvojen Zakon o izmenama i dopunama Zakona o stečaju, a najznačajnije novine odnosile su se na obezbeđivanje dodatne transparentnosti u vođenju stečajnog postupka, uređenju položaja i aktivnijoj ulozi poverilaca u stečajnom postupku, uređenju statusa založnih poverilaca, smanjenju troškova pokretanja stečajnog postupka, kao i poboljšanju odredbi, koje uređuju sadržinu plana reorganizacije. Zakon je ponovo izmenjen 2017. dodatnim poboljšanjem položaja svih učesnika u stečajnom postupku, posebno razlučnih i založnih poverilaca, uz skraćenje dužine trajanja prosečnog perioda namirenja. Zakon o stečaju je menjan i 2018. kada je rešeno pitanje efikasnijeg i sigurnijeg namirenja potraživanja poverilaca po osnovu posebne vrste ugovora – ugovora o finansijskom obezbeđenju i drugih finansijskih ugovora koji su uređeni Zakonom o finansijskom obezbeđenju.

EBRD: Srbija konkurentnija i „zelenija”
London – Evropska banka za obnovu i razvoj (EBRD) ocenila je u „Izveštaju o tranziciji 2018–19” da je Srbija na putu razvoja održive tržišne privrede ove godine napredovala u oblasti konkurentnosti i „zelene ekonomije” u odnosu na 2017., ali da je s reformom u oblasti inkluzivnosti posustala, prenosi Tanjug.
EBRD svake godine izveštava o napretku ekonomske transformacije u regionima u kojima deluje, a od prošle godine ocenjuje napredak ekonomija u tranziciji prema šest kriterijuma – stepen ekonomske konkurentnosti, kvalitet upravljanja, zelena ekonomija, inkluzivnost, otpornost i integrisanost. To su, prema oceni banke, kvaliteti koji su potrebni ekonomijama da bi bile „opremljene” za hvatanje u koštac sa savremenim svakodnevnim izazovima.
Srbija je u ovogodišnjem izveštaju za konkurentnost dobila ocenu 5,3 u odnosu na 5,1 prošle godine, a u oblasti zelene ekonomije 5,9 naspram 5,7 godinu ranije. Kada je reč o kvalitetu upravljanja, ocena je ista kao i lani 5,4, a na prošlogodišnjem nivou smo se zadržali i u pogledu otpornosti ekonomije (5,7) i integrisanosti (6,2). Međutim, kod kriterijuma inkluzivnosti, u 2018. godini nam je ocena snižena na 5,7 sa ranijeg nivoa šest.
U izveštaju dostavljenom Tanjugu, navodi se da su u pogledu konkurentnosti registrovana poboljšanja u nekoliko ekonomija jugoistočne Evrope (JIE) i istočne Evrope i Kavkaza (EEC) – u Albaniji, Azerbejdžanu, Srbiji, Belorusiji, BJR Makedoniji i Kosovu, usled daljih poboljšanja poslovne klime. Zemlje JIE i EEC takođe su preduzele korake da podrže razvoj malih i srednjih preduzeća, pri čemu je napredak zabeležen u Grčkoj, Rumuniji, Srbiji i Ukrajini, piše u dokumentu.
Unapređenju konkurentnosti doprinelo je dalje poboljšanje poslovne klime, a u Srbiji je, kao i u Grčkoj, Rumuniji i Ukrajini, primećen napredak i u oblasti podrške razvoju malih i srednjih preduzeća (MSP)), konstatuje se u izveštaju.
Naša zemlja se, međutim, našla među državama u kojima je, kako navodi EBRD, došlo do porasta rizika od neadekvatnog poštovanja okvira za sprečavanje pranja novca i finansiranja terorizma, zajedno sa Egiptom, Mađarskom, Kazahstanom, Marokom, Tunisom i Uzbekistanom. Pojedine zemlje, međutim, već preduzimaju napore, kao na primer Srbija, koja je sklopila aranžman sa Međunarodnim monetarnim fondom s ciljem otklanjanja slabosti u oblasti sprečavanja pranja novca i finansiranja terorizma, napominje EBRD. Generalni zaključak je da su zemlje u regionima, na tri kontinenta u kojima je banka aktivna, nastavile da sprovode potrebne reforme, te da „i pored skromnog napretka u oblasti strukturnih reformi, pozitivan razvoj događaja prevazilazi negativne u većini zemalja u kojima EBRD investira”.

Priprema se novi zakon o obaveznom osiguranju
Srbija bi trebalo da dobije novi Zakon o obaveznim osiguranjima, a donošenje nove regulative koja bi bila usklađena sa evropskim standardima je neophodno i tu su saglasni i osiguravači i Narodna banka Srbije i Ministarstvo finansija.
Ministarstvo finansija i Narodna banka Srbije rade na izradi novog Zakona o obaveznom osiguranju u saobraćaju, rečeno je ranije u NBS.
Zbog toga je formirana zajednička Radna grupa, u čijem su sastavi i druge relevantne državne institucije, koja priprema novi zakon o obaveznom osiguranju u saobraćaju, prenosi Tanjug.
Udruženje osiguravača Srbije, koje u Radnoj grupi zastupa interese osiguravajućih društava, smatra da bi novi Zakon trebalo da reguliše i odnos osiguravača i svih spoljnih kanala prodaje polisa od autoodgovornosti, kao i tehničkih pregleda i ističu da isplata štete ne sme da bude ugrožena.

Ljajić: Ili ukidanje takse ili izlazak Kosova iz CEFTA
GOLUBAC  - Beograd očekuje da Evropska komisija izvrši pritisak na prištinske institucije kako bi ukinule taksu od 10 odsto na srpsku robu, a alternativa tome je da Kosovo izađe iz Cefta sporazuma, izjavio je danas potpredsednik vlade i ministar trgovine, turizma i telekomunikacija Rasim Ljajić.
„Ne možete sedeti za stolom gde važe jedna pravila za sve ostale partnere, a za vas važe neka posebna pravila. Čak i zemlje koje su su u ratu međusobno ne pribegavaju ovakvim drastičnim, drakonskim merama”, rekao je Ljajić odgovarajući na pitanje novinara.
Ukoliko Evropska komisija hitno ne reaguje mislim da čitav Cefta sporazum i sve ono što smo radili na formiranju zajedničkog ekonomskog prostora naprosto pada u vodu”, poručio je Ljajić.
Naveo je da to neće biti naš neuspeh, nego pre svega neuspeh Evropske unije, koja je kroz Berlinski proces promovisala kao jedan od glavnih ciljeva formiranje zajedničkog ekonomskog prostora na Zapadnom Balkanu.
Beograd , kaže, ne može da uvodi nikakve kontramere jer vrlo malo robe kupuje na Kosovu.
„Bilo bi besmisleno da pribegavamo takvim merama, a osim toga ta roba se manje-više kupuje od srpskih privrednika koji na Kosovu žive”, rekao je Ljajić.
Upitan o navodima da je prepolovljen plasman srpske robe na KiM, Ljajić kaže da se još prikupljaju podaci, pre svega od naših glavnih proizvođača, trgovaca i izvoznika, i u saradnji sa Privrednom komorom Srbije i našom carinom.
„Nažalost, ti podaci su približno tačni. Dakle, radi se o tome da je gotovo prepolovljen naš plasman robe na tržište Kosova zbog ovih neverovatnih, neobjašnjivih mera koje nemaju nikakvu ekonomsku logiku”, poručuje Ljajić.
Jedino što, ističe, u ovom trenutku možemo da uradimo je konstanatan pritisak koji će Beograd vršiti na sve evropske institucije.
„Mi se nećemo pomiriti sa ovom merom i odlukom”, dodaje Ljajić.
Povodom spekulacija da kosovsko udruženje poziva na bojkot srpske robe, Ljajić je naveo da se iza toga, ako su tačni ti navodi, kriju ili mali politički interesi ili veliki ekonomski interesi.
„Mislim da treći razlog i motiv za donošenje ovakvih mera ne postoji”, dodaje ministar.
Indikativno je , kaže, da se takvi pozivi dešavaju baš sada navodeći da ni prvih godina posle rata nismo imali, osim sporadiničnih izjava, poziva na bojkot i trgovina se odvijala gotovo nesmetano, sa manjim ili većim poteškoćama.
Naveo je da se nikada do sada nije dešavalo da se uvede taksa na svu robu koja se plasira iz Srbije.
„Obično su to bili pojedini proizvodi na koje su se odnosile posebne akcize ili takse, kao što su bili građevinski blokovi i brašno, a sada je generalizovano to sve na svu robu koja se plasira iz Srbije”, rekao je Ljajić.
Uz sve to, postoje i pozivi udruženja potrošača iza kojih, dodaje, verovatno stoje neke kosovske institucije, prenosi Tanjug.

„Tenis” tražio odlaganje investicije
Nemačka kompanija „Tenis” zatražila je odlaganje najavljene investicije u Srbiji, a Komisija za davanje saglasnosti za investicione planove u postupku ostvarivanja prava prvenstva zakupa poljoprivrednog zemljišta Ministarstva poljoprivrede je to odobrila i takav predlog prosledila Gradu Kikindi na odlučivanje.
„Komisija za davanje saglasnosti za investicione planove u postupku ostvarivanja prava prvenstva zakupa poljoprivrednog zemljišta je na molbu kompanije Tenis dala predlog za odlaganje investicije i prosledila ga Gradu Kikindi na odlučivanje”, kažu u Ministarstvu poljoprivrede za Tanjug.
„Podsećamo da s kompanijom 'Tenis' nije potpisan ugovor, već je samo podnet investicioni plan koji je odobrila Komisija. Imajući u vidu da ugovor još nije potpisan, Komisija je dala predlog za odlaganje investicije”, kažu u resornom ministarstvu.

Vlada osnovala preduzeća za izgradnju jeftinih stanova
Vlada Srbije je donela odluku o osnivanju sedam preduzeća koja će se baviti izgradnjom stanova za pripadnike snaga bezbednosti, objavljeno je u Službenom glasniku.
Osnovana su preduzeća SPV Avala iz Beograda, SPV Ibar iz Kraljeva, SPV Pčinja iz Vranja, SPV Tisa iz Novog Sada, SPV Dunav iz Novi Sad, SPV Lepenica iz Kragujevca i SPV Sava iz Sremske Mitrovica, prenosi Tanjug.
Po realizaciji projekta, privredna društva će prestati da rade u skladu sa Zakonom o posebnim uslovima za realizaciju projekta izgradnje stanova za pripadnike snaga bezbednosti, a sva prava i obaveze preneće na ministarstvo nadležno za poslove finansija.
Organi preduzeća su: skupština i direktor – Građevinska direkcija Srbije.
Funkciju Skupštine društva vrši osnivač, preko najviše tri ovlašćena predstavnika, koje predlaže ministarstvo nadležno za poslove privrede.

NBS: Devizne rezerve 11,55 milijardi evra
Devizne rezerve Narodne banke Srbije na kraju oktobra iznosile su 11,55 milijardi evra, što je 377,9 miliona evra više nego na kraju septembra.
Deviznim rezervama na ovom nivou obezbeđuje se pokrivenost novčane mase M1 od 193 odsto i oko šest meseci uvoza robe i usluga, što je gotovo dvostruko više od standarda kojim se utvrđuje adekvatan nivo pokrivenosti uvoza robe i usluga deviznim rezervama, saopšteno je iz NBS.
Neto devizne rezerve (isključuju devizna sredstva banaka po osnovu obavezne rezerve i drugim osnovima) na kraju oktobra iznosile su 9,62 milijarde evra, i veće su 304 miliona nego na kraju septembra, što je njihov novi najviši nivo krajem meseca od 2000. godine.
Na povećanje deviznih rezervi delovale su gotovo sve kategorije, pri čemu su prilivi višestruko nadmašili odlive.
Neto prilivi, u najvećoj meri, ostvareni su po osnovu upravljanja deviznim rezervama i neto pozitivnih tržišnih efekata, u ukupnom iznosu od 156,8 miliona evra.
Pozitivan efekat u ukupnoj vrednosti 121,9 miliona evra, ostvaren je po osnovu donacija, uobičajenih aktivnosti banaka po osnovu devizne obavezne rezerve i neto priliva po drugim osnovima.
Pozitivan efekat delimično je ostvaren i po osnovu obezbeđenja preostalog dela deviznih sredstava u sklopu pripreme za otplatu evroobveznice Srbija 2018, koja dospeva početkom decembra i za koju je država tokom godine, zahvaljujući dobrim fiskalnim rezultatima, najveći deo sredstava obezbedila – iz dinara, čime je uticala na smanjenje javnog duga i poboljšanje njegove valutne strukture, ističu iz NBS.

Neto dobit NIS-a 21,7 milijardi dinara za devet meseci
Naftna industrija Srbije ostvarila je za devet meseci 2018. godine neto dobit od 21,7 milijardi dinara, što je za osam odsto više nego pre godinu dana.
Rast je zabeležio i pokazatelj EBITDA (dobit pre plaćanja kamata, poreza na dobit i amortizacije), koji iznosi 42 milijarde dinara, odnosno 23 odsto više u odnosu na isti period prošle godine, saopšteno je NIS-a.
U tekućoj godini NIS je investirao 27,3 milijarde dinara, ili za 64 procenta više od ulaganja tokom devet meseci 2017. godine.
Fokus investicija NIS-a bio je na oblasti istraživanja i proizvodnje nafte i gasa, kao i na realizaciji projekta „Duboka prerada” koji je ključan za drugu fazu modernizacije rafinerije, prenosi Tanjug.
Kompanija je, takođe, nastavila sa unapređenjem operativnih pokazatelja u oblasti prerade nafte i prometa naftnih derivata. Obim prerade nafte i poluproizvoda u devet meseci bio je 2,769 miliona tona, što je 6,0 odsto više nego u istom periodu prethodne godine. Ukupan obim prometa naftnih derivata iznosi 2,741 miliona tona, i za 10 odsto je bolji nego u uporednom periodu 2017.
NIS u 2018. godini beleži i rast izvoza naftnih derivata od čak 20 odsto u poređenju sa prethodnom godinom. U devet meseci ove godine proizvedeno je 999 hiljada uslovnih tona nafte i gasa.
Obaveze NIS grupe po osnovu poreza i drugih javnih prihoda za devet meseci iznose 142,3 milijarde dinara, što je 16 odsto više nego prošle godine. U avgustu je NIS isplatio akcionarima 6,95 milijardi dinara na osnovu dividende za 2017. godinu.
„Naši dobri finansijski rezultati u 2018. godini ostvareni su pre svega zahvaljujući unapređenju operativnih pokazatelja i merama za unapređenje operativne efikasnosti. Efekat ovih mera na pokazatelj EBITDA u devet meseci ove godine iznosi 3,7 milijardi dinara”, kaže Kiril Tjurdenjev, generalni direktor NIS-a.
I u narednom periodu ostaćemo posvećeni naporima da dalje unapredimo efikasnost poslovanja NIS grupe i tako kapitalizujemo pozitivne rezultate koji su ostvareni u dosadašnjem toku godine i ispunimo ciljeve postavljene našom Strategijom razvoja, poručio je Tjurdenjev.
    </div>
    <div id="vesti">
Strazbur više od 100 puta presudio protiv Srbije
Građani Srbije često ne znaju koji je pravi pravni put do Strazbura niti kakve su njihove šanse da pred Evropskim sudom za ljudska prava (ESLjP) dobiju ono što im nije pošlo za rukom pred domaćim pravosuđem.
– Od ukupno 1.631 predstavke, koliko je tokom 2017. godine otišlo u Strazbur, svega je 26 prihvaćeno. Ogroman broj je odbačen i to je u velikoj meri rezultat našeg nepoznavanja i neznanja, a ponekad i razmišljanja da treba da se ide do Strazbura da bismo odložili momenat saznanja da smo izgubili spor – naveo je beogradski advokat Goran Petronijević, govoreći o knjizi kolege Marka Sladojevića „Srbija i Evropski sud za ljudska prava”, koja je nedavno predstavljena u knjižari izdavača, „Službenog glasnika”.
Kao advokat i pravni savetnik za ljudska prava, zaštitu ličnih podataka, pravo EU i medijsko pravo, Marko Sladojević naglašava da bi Srbiju i njene građane rad Evropskog suda trebalo da interesuje iz više razloga.
– Kao prvo, rad ovog suda finansiraju i poreski obveznici Srbije. Budžet Evropskog suda za 2016. godinu, na primer, iznosio je 71 milion evra, dok je budžet Saveta Evrope za istu godinu bio 326 miliona evra. Oba budžeta finansira 47 država članica Saveta Evrope, srazmerno broju stanovnika i nacionalnom BDP-u (bruto društvenom proizvodu), što je u slučaju Srbije te godine iznosilo 1.111.174 evra. Takođe, značajno je da su, prema podacima iz 2016. godine, od 679 zaposlenih u Evropskom sudu, njih 14 građani Srbije i imaju njeno državljanstvo – kaže Sladojević.
Od kada je Srbija ratifikovala Konvenciju o zaštiti ljudskih prava i osnovnih sloboda, 2004. godine, Evropski sud je doneo više od 100 presuda protiv Republike Srbije zbog kršenja pojedinačnih članova konvencije, usled čega je naša država imala obavezu da na ime odštete plati više od 3,5 miliona evra samo za period 2015–2016. godine.
U nekoliko slučajeva ustanovljeno je da Srbija nije prekršila nijedan član Konvencije, dok se najveći broj presuda odnosi na kršenje članova koji se bave zaštitom prava na pravično suđenje i prava na neometano uživanje imovine.
– Iako je uočljiv trend smanjivanja broja predstavki koje dolaze iz Srbije, prema podacima Evropskog suda, samo od 2014. do 2016. godine tom sudu je podneto oko 15.000 predstavki protiv Srbije, što predstavlja ogroman pritisak i na organe Republike Srbije i na Evropski sud. Usled rigoroznih proceduralnih pravila koja važe za podnošenje predstavki, većina njih se odbija nakon prijema, pre nego što Evropski sud uopšte razmotri predmet spora. Uprkos tome, oko 4.800 predstavki je u tom periodu stiglo do sudskih veća, a na čekanju se do polovine 2016. godine nalazilo još 1.555 za koje je trebalo utvrditi da li ispunjavaju proceduralne zahteve kako bi se i one našle na radnim stolovima sudija i njihovih saradnika – kaže Sladojević.
Beogradski advokat Novak Lukić ukazao je da ni mnogi pravnici nemaju jasnu sliku o radu suda u Strazburu, ali da će analize pojedinačnih slučajeva doprineti boljem razumevanju ideje o uspostavljanju naddržavnog suda čije su odluke obavezujuće za stranke. Sladojević je analizirao više od hiljadu presuda ESLjP i naglasio da su zbog odluka ovog suda u Srbiji promenjeni Zakon o parničnom postupku, Zakon o krivičnom postupku, Zakon o prekršajima, Zakon o opštem upravnom postupku i donet je Zakon o zaštiti prava na suđenje u razumnom roku.
– Spektar kršenja ljudskih prava izuzetno je veliki i nemoguće je predvideti sve situacije u kojima bi došlo do povrede Evropske konvencije. Najčešće građani i ne znaju koja su njihova prava, ali treba takođe da znaju da put do Strazbura nije lak. Postoji puno prepreka da vaša predstavka bude prihvaćena – navodi Sladojević, koji je studirao u Beogradu i Lajdenu (Holandija), ali je advokatsku karijeru nastavio u Sloveniji.
Bio je angažovan u nekoliko prvostepenih i žalbenih sudskih postupaka pred Međunarodnim krivičnim sudom za bivšu Jugoslaviju u Hagu, uključujući i suđenja Slobodanu Miloševiću i Radovanu Karadžiću. Saosnivač je i predsednik „Regionalne pravne mreže”, nevladine organizacije iz Beograda koju čine pravni stručnjaci iz Srbije, Hrvatske, Slovenije i Bosne i Hercegovine.

„Pink Panter” pobegao kroz prozor sudskog toaleta
Dragan Mladenović (54), koji je protekle nedelje uhapšen na granici Srbije i Hrvatske zbog sumnje da je kao član međunarodne kriminalne grupe „Pink Panter” sa četvoricom Hrvata, početkom januara ove godine iz Duždeve palate u Veneciji ukrao nakit neprocenjive vrednosti, pobegao je juče policajcima koji su ga doveli u zagrebački sud na saslušanje, piše „Gazetino di Venecija”. Prema navodima ovog medija, Mladenović je uspeo da pobegne kroz prozor sudskog toaleta.
– Policiju je prevario na stari način. Zamolio ih je da ga odvedu do toaleta. S obzirom na to da ga nije bilo izvesno vreme, policajci su ušli u toalet, ali je on bio prazan. Prozor je bio širom otvoren, pa su zaključili da je Mladenović pobegao – navode italijanski mediji.
Osim Mladenovića koji je protekle nedelje uhapšen sa četvoricom Hrvata, italijanska policija traga i za Goranom Perovićem kod koga je, kako se sumnja, ukradeni nakit.
Hrvatska policija je 7. novembra uhapsila Vinka Tomića, organizatora spektakularne pljačke nakita iz kolekcije šeika Hamada bin Abdulaha el Tanija, kao i Vladimira Đurkina, Želimira Grbavca, Zvonka Grgića i Mladenovića, dok se za Perovićem i dalje traga.
Prema pisanju hrvatskih medija, istragom je utvrđeno da su privedeni Hrvati i Srbi bili deo međunarodne bande kradljivaca nakita „Pink Panter”. Oni su filmsku pljačku izveli 3. januara, a istraga je pokazala da su par dijamantskih minđuša i broš od platine i rubina iz šeikove privatne kolekcije ukrali iz trećeg pokušaja.
Hrvatski mediji prenose da su lopovi u Duždevu palatu prvi put došli u decembru 2017. godine. Tada je Tomić, kako se sumnja, pokušao nasilno da otvori staklenu vitrinu s nakitom, dok su ga Grgić i Đurkin skrivali.
Međutim, njihovo sumnjivo ponašanje primetili su stražari iz palate, pa su zamolili sve posetioce da napuste izložbu. Kradljivci su po svoj plen ponovo došli 2. januara ove godine.
Za otvaranje vitrine ponovo je bio zadužen Tomić, dok su ga Grgić i Đurkin zaklanjali. Tada su sa njima bili i Srbi – Perović i Mladenović, koji su čuvali stražu. Međutim, ni iz drugog puta nisu uspeli da se dočepaju dragulja. „Pink Panteri” su 3. januara konačno uspeli da ostvare svoju nameru, a pored Tomića, glavnu ulogu u pljački sada su imala i dvojica Srba.
Nakit koji je ukraden bio je deo privatne kolekcije katarskog šeika Hamada bin Abdulaha el Tanija, koju je on ustupio da bude izložena u čuvenoj venecijanskoj palati. Iz kolekcije neprocenjive vrednosti, koja je izložena pod nazivom „Blaga mogula i maharadža”, ukraden je par dijamantskih minđuša i broš od platine i rubina. Vrednost ovih komada procenjena je na više od tri miliona dolara, a interesantno je da lopovi nisu odneli desetostruko vredniju ogrlicu, koja je takođe bila eksponat.

Lažni pripadnik VBA osumnjičen za prevare - obećavao zaposlenje za novac
Pripadnici Ministarstva unutrašnjih poslova u Valjevu, po nalogu nadležnog tužilaštva, podneli su tri krivične prijave protiv četrdesetsedmogodišnjeg muškarca zbog postojanja osnova sumnje da je izvršio krivično delo prevara, saopšteno je iz MUP-a Srbije. Sumnja se da se on u prvoj polovini ove godine više puta predstavljao kao radnik Vojno-bezbednosne agencije i oštećenima obećavao različite usluge za novčanu nadoknadu.
Jednoj od oštećenih  obećao je upis sina u Srednju vojnu školu, drugom zaposlenje u VBA, a trećem  zaposlenje u Vatrogasno-spasilačkoj jedinici u Valjevu za šta je zahtevao i primio novac u ukupnom iznosu od 200 evra i 28.000 dinara, navodi se u saopštenju.

Lažno prikazala materijalno i zdravstveno stanje, zloupotrebila humanost građana
Pripadnici Ministarstva unutrašnjih poslova u Beogradu, po nalogu nadležnog tužilaštva, podneli su krivičnu prijavu protiv šezdesetčetvorogodišnje žene zbog postojanja osnova sumnje da je izvršila šest krivičnih dela prevare i krivično delo neosnovano dobijanje i korišćenje kredita i druge pogodnosti, saopšteno je iz MUP-a Srbije.
Ona je osumnjičena da je u periodu od aprila do septembra ove godine putem sredstava javnog informisanja vršila apel za pomoć i otvarala fondove za uplatu novca sebi i ćerci, lažno prikazujući njihovo teško materijalno i zdravstveno stanje kroz falsifikovanu medicinsku dokumentaciju.
Takođe ona se sumnjiči da je u periodu od marta do oktobra ove godine iz humanitarnih fondova crkvenih institucija Srpske pravoslavne crkve neosnovano dobijala i koristila pogodnosti u vidu novčanih uplata i prijema paketa sa robom široke potrošnje po ličnoj aplikaciji na osnovu lažnog apela za pomoć, navodi se u saopštenju.

Bugari osumnjičeni za krađe u bolnicama
Pripadnici Ministarstva unutrašnjih poslova u Beogradu uhapsili su bugarske državljane I.D.G. (1978) i A.F.N. (1962) zbog postojanja osnova sumnje da su izvršili krivična dela teške krađe, krađe, falsifikovanje i zloupotreba platnih kartica, saopšteno je iz MUP-a Srbije.
Sumnja se da su dvojica uhapšenih dolazili do Kliničkog centra Srbije i drugih zdravstvenih ustanova na teritoriji beogradske opštine Savski venac, uzimali od pacijenata i medicinskog osoblja mobilne telefone i novčanike, a potom ukradene platne kartice zloupotrebljavali na bankomatima.
Osumnjičeni su, uz krivičnu prijavu, privedeni Prvom osnovnom javnom tužilaštvu u Beogradu.

Falsifikovanjem ugovora pokušao da dođe do stana vrednog 100.000 evra
Pripadnici Ministarstva unutrašnjih poslova u Beogradu uhapsili su M. P. (1981) zbog postojanja osnova sumnje da je izvršio krivična dela prevara, falsifikovanje isprave i navođenje na overavanje neistinitog sadržaja, saopšteno je iz MUP-a Srbije.
Sumnja se da je M.P. pribavio falsifikovani ugovor o prodaji nepokretnosti za jedan stan, navodno zaključen između sada pokojne žene kao prodavca i njega kao kupca, navodi se u saopštenju.
On se sumnjiči da je zatim falsifikovani ugovor predao u javnobeležničku kancelariju, overio fotokopiju predmetnog ugovora i overen ugovor predao u katastar nepokretnosti opštine Stari grad, na osnovu čega se upisao u listu nepokretnosti kao vlasnik stana, čime je stekao protivpravnu imovinsku korist u iznosu od oko 100.000 evra. Osumnjičeni je, uz krivičnu prijavu, priveden Prvom osnovnom javnom tužilaštvu u Beogradu.

U aferi „Čiste ruke” izuzet sudija zbog sukoba interesa
Afera o korupciji u belgijskom fudbalu, u kojoj je uhapšen i naš menadžer Dejan Veljković, zapala je u ozbiljnu krizu, jer je Apelacioni sud u Antverpenu iz postupka izuzeo istražnog sudiju Džorisa Raskina.
Sud je prihvatio predlog odbrane fudbalskog arbitra Barta Vertenena, proglasio Raskina pristrasnim zbog članstva u Fudbalskom savezu Belgije i izuzeo ga iz procesa.
Ovo je veliki problem za istragu i postavlja se pitanje da li odluka suda znači da će sve što je do sada urađeno biti proglašeno neregularnim, pošto je postupak prikupljanja dokaza, na osnovu kojih je pre mesec dana usledilo hapšenje, vodio čovek koji je u sukobu interesa.
Ključni su, naravno, transkripti prisluškivanih telefonskih razgovora, jer su Veljković, Vertenen i drugi akteri afere snimljeni kako ugovaraju nameštanje mečeva. Tu su i pribavljeni izvodi iz banaka koji otkrivaju nelegalne transakcije. Time tužilaštvo dokazuje pranje novca i utaju poreza. Upravo zbog dokaza odbrani je bilo bitno da dezavuiše sudiju, jer bi tako i sve drugo moglo da padne u vodu.
Hans Rider, advokat Vertenena za početak očekuje da Vertenen koji je, kao i Veljković, već mesec dana u pritvoru, bude pušten na slobodu. Advokat fudbalskog sudije kome je, kako pokazuju transkripti, penal naručen telefonom, uspeo je da uveri prvostepeni sud da je Raskin godinama bio član komisije za izdavanje dozvola belgijskim klubovima da učestvuju u domaćim i međunarodnim takmičenjima.
Zato se sada sud plaši da javnost može da posumnja u njegovu objektivnost. Tako je u Belgiji prvi put posle 22 godine prihvaćen zahtev za izuzeće nekog sudije.

Ova odluka je presedan i zbog toga što je tužilaštvo ranije navelo da je zahtev za izuzeće neprihvatljiv i neosnovan, ali ne zato što nema uporište u zakonu, već zato što je advokat prekoračio rokove do kada se ovakav predlog može izneti. Posle drugačije sudske odluke, Savezno tužilaštvo sada može da podnese žalbu Kasacionom sudu.
Advokat Rider navodi da je sud potvrdio veoma važan princip nezavisnosti istražnog sudije, ali šta će tačno biti posledice izuzeće Raskina, ostaje da se vidi. Ispostavilo se da je u slučaju sada već ironičnog naziva „Čiste ruke”, sudija Raskin, koji je odbio da se sam povuče, svoje prve istražne radnje počeo u januaru ove godine, a do 17. marta bio je član komisije za dozvole.
Tužilaštvo, kako pišu mediji, ostaje pri stavu da Raskin nije imao nikakav lični interes, jer ova komisija nema nikakve veze sa imenovanjem sudija, i da ova činjenica nije dovoljna da ospori njegovo postupanje.
U sudu komentarišu da ostaje nada da slučaj „Raskin” neće dovesti do nekažnjivosti u slučaju „Čiste ruke”. Istraga je pretrpela težak udarac, ali to nema veze sa krivicom optuženih, naglašavaju u sudu.
Podsećamo, 11. oktobra uhapšeni su glavni akteri afere sa nameštanjem fudbalskih utakmica, pranjem novca od transfera i utajama poreza. U Beogradu je priveden fudbalski menadžer Uroš Janković za kojim je Belgija raspisala poternicu i zaplenjena je znatna imovina sumnjivog porekla.
Veljković je, kao glavnoosumnjičeni, doveden u vezu sa sumnjivim rezultatima u belgijskoj prvoj ligi, a mediji su objavili da je u banci imao više od 30 računa preko kojih je oprao milione evra u Belizeu. U Belgiji su objavljeni telefonski razgovori, a u jednom od njih Veljkovićeva devojka izjavljuje da je on od nje tražio da otvori račun u Beogradu, a zatim je preko tog računa prao novac. Među stotinama transkripata zabeleženo je i da je Veljković Vertenenu sumnjivi penal u jednoj utakmici naručio telefonom.
Istraga je zastala 22. oktobra kada je Rider tražio izuzeće Raskina i od tada se ništa nije dešavalo. Pominjana je mogućnost angažovanja rezervnog sudije. Posle prvostepene odluke o izuzeću, treba sačekati i stav Kasacionog suda.

„Tri udarca” za kažnjavanje nasilnika
Potpredsednik vlade i ministar unutrašnjih poslova Nebojša Stefanović najavio je da će uskoro uputiti inicijativu za izmenu krivično-pravnog okvira u Srbiji da bi se pooštrile kazne za krivična dela nasilja.
Osnovni cilj je da se svi nasilnici, bez obzira o kom vidu nasilja je reč, oštrije kažnjavaju, čime bi se uticala na kolektivnu svest građana i na njihov osećaj bezbednosti.
„Smatram da svaki oblika nasilja mora imati još drastičnije zakonske sankcije. Predlog koji ću uputiti, a koji će se odnositi na izmene više zakona, kao najveću novinu svakako će sadržati uvođenje instituta „tri udarca” koji se prevashodno odnosi na povratnike, a koji sukcesivno implementiraju neke evropske države u svoja krivična zakonodavstva”, izjavio je Stefanović.
Suština predloga je da svako ko ponovi neko krivično delo sa elementima nasilja bude oštrije kažnjavan, a ako to učini tri puta onda kazna mora biti drakonska.
„Rukovođen prevashodno interesima građana ove zemlje i njihovom bezbednošću, koja je u svakom trenutku primarna, shvatam da nasilje predstavlja rastuću društvenu opasnost. Nakon detaljne analize pravnog okvira, mislim da je ovo najefikasniji način da se nasilje suzbije, kako sa aspekta rada policije, tako i pravosudnih organa”, navodi se u izjavi Stefanovića koju prenosi MUP Srbije.

Štrbac: Ispunjeni uslovi da se Vasiljković pusti na slobodu
VARAŽDIN  - Županijski sud u Varaždinu odlučivao je danas o zahtevu odbrane da Dragan Vasiljković, poznatiji kao Kapetan Dragan, bude pušten na slobodu, nakon što je odslužio dve trećine zatvorske kazne, rekao je šef tima odbrane Savo Štrbac.
Štrbac kaže da bi odluka trebalo da bude doneta po hitnom postupku.
On je naglasio da tim odbrane veruje da su ispunjeni svi uslovi da Vasiljković bude pušten ocenjujući da bi to moglo da se dogodi do kraja decembra, pišu Nezavisne novine, pozivajući se na Srnu.
Pod pretpostavkom, dodaje Štrbac, da odluka bude pozitivna i da Vasiljković bude pušten, on sam će odlučiti da li će iz Hrvatske otići u Srbiju ili Australiju, jer ima državljanstvo obe zemlje.
Štrbac je naveo da se Vasiljković kratko javio video-linkom iz zatvora istakavši da ima mnogo rezervi prema hrvatskom pravosuđu i prema tome da će doneti pozitivnu odluku, jer su ga, kako je rekao, i osudili bez valjanih dokaza i bez dokazane krivice, prenosi Tanjug.
 
Štrbac je dodao da će rešenje o odluci biti dostavljeno strankama pisanim putem i da obe strane, i optuženi i tužilaštvo, imaju pravo žalbe.
Prvostepenom presudom Županijskog suda u Splitu Vasiljković je u septembru prošle godine osuđen na 15 godina zatvora.
Vrhovni sud Hrvatske u julu je smanjio Vasiljkoviću za godinu i po dana kaznu zatvora i pravosnažno ga osudio na 13 i po godina zbog navodnih ratnih zločina nad civilima i ratnim zarobljenicima u Hrvatskoj.
Vasiljković je u pritvoru proveo skoro 13 godina, što mu je uračunato u kaznu.
Kapetan Dragan, koji ima i srpsko i australijsko državljanstvo, uhapšen je u Australiji, a Hrvatskoj je izručen u maju 2015. godine.
  tđ/zn

Uhapšeni zbog otimanja vozila i prebijanja
Pripadnici beogradske policije uhapsili su četiri osobe osumnjičene da su prvog oktobra ove godine, jedan sat posle ponoći, u Ulici Jurija Gagarina u Novom Beogradu od oštećenog silom oteli vozilo i naneli mu telesne povrede.
Zbog postojanja osnova sumnje da su počinili krivično delo razbojništvo uhapšeni su A.J. (1998), V.V. (1991), I.B. (1995) i D.G. (1999), saopšteno je iz MUP-a.
Sumnja se da su oni „golfom“, u kome su se nalazili, zaustavili automobil u kome se nalazio oštećeni i uz upotrebu fizičke snage mu oduzeli vozilo. Policija je ukradeno vozilo pronašla i vratila oštećenom. 
Osumnjičenima je određeno zadržavanje do 48 sati i oni će uz krivičnu prijavu biti privedeni Trećem osnovnom javnom tužilaštvu u Beogradu.
    </div>
    <div id="zdravlje">
Gojazna deca u opasnosti da dobiju u dijabetes
U Srbiji gotovo svako peto dete ima višak kilograma, osam odsto njih je gojazno, a broj debeljuškaste dece i one kod kojih se otkrije dijagnoza dijabetesa povećava se iz godine u godinu. Pravilan izbor namirnica, konzumiranje voća i povrća i redovna fizička aktivnost glavni su faktori u prevenciji gojaznosti i njenih posledica kao što je šećerna bolest, zaključak je učesnika panela „Preventivom do zdravijeg odrastanja”, koji je održan u Beogradu u susret obeležavanju Svetskog dana borbe protiv dijabetesa.
Prof. dr Vesna Dimitrijević Srećković, endokrinolog iz Kliničkog centra Srbije, naglasak je stavila na stomačnu gojaznost, koja je glavna karakteristika premetaboličkog i metaboličnog sindroma, koji povećava rizik za nastanak dijabetesa, ali i drugih bolesti. Istraživanja koje je radila potvrdila su prisustvo metaboličkog sindroma kod 37 odsto gojazne dece i omladine, dok je preostalih 63 odsto imalo premetabolički sindrom, odnosno samo povećan obim struka i još jedan faktor rizika, najčešće nizak HDL holesterol.



Svaka druga osoba ne zna da ima šećernu bolest

Svetski dan dijabetesa obeležava se danas u celom svetu pod sloganom „Dijabetes utiče na porodicu”. Trenutno više od 425 miliona ljudi živi sa ovom bolešću, a većina obolelih ima dijabetes tipa 2. Svaka druga osoba sa ovom dijagnozom ne zna da je bolesna. Prema podacima Instituta za javno zdravlje „Dr Milan Jovanović Batut” U Srbiji je dijabetes peti vodeći uzrok umiranja i peti vodeći uzrok opterećenja bolestima i procenjuje se da oko 710.000 odraslog stanovništva Srbije pati od ove pošasti. Gotovo trećina pacijenata u trenutku postavljanja dijagnoze dijabetesa već ima jednu ili više kasnih komplikacija ove bolesti.
Trebalo bi naglasiti da je ovo oboljenje 2017. godine bilo uzrok troškova u zdravstvu od najmanje 727 milijardi dolara, što je više od vojnog budžeta odbrane SAD i Kine zajedno. Svaka 11. odrasla osoba, ili 425 miliona ljudi, ima šećernu bolest, a očekuje se da će broj ljudi sa dijabetesom do 2030. godine dostići 522 miliona. Ova bolest bila je pre dve godine uzrok četiri miliona smrtnih slučajeva.

Učestalost metaboličkog sindroma povećavala se statistički značajno sa godinama: kod gojazne dece od 7 do 15 godine iznosila je 34,8 odsto, adolescenata od 16 do 20 godine 38,9 odsto, mladih od 20 do 30 godine 58,1 odsto, dok je kod odraslih zabeleženo 38 odsto.
– Stomačna gojaznost je odgovorna za depresiju adolescenata i mladih, jer citokini iz masnog tkiva utiču na razgradnju triptofana, koji je odgovoran za nastanak hormona sreće, pa se umesto toga stvaraju produkti koji dovode do brojnih poremećaja i depresije. Blagovremena reakcija i preventiva izuzetno su važni. To su zdrava mediteranska ishrana i fizička aktivnost koja podrazumeva barem sat vremena brzog hoda. Kad smršamo, smanjujemo stomačnu gojaznost, a imamo povoljne efekte i na regulaciju masnoća, krvnog pritiska i nivoa šećera, i na taj način sprečavamo ili korigujemo već postojeći premetabolički ili metabolički sindrom – istakla je dr Dimitrijević Srećković, koja je pre više od deset godina osmislila jelovnike namenjene zdravoj porodici u cilju prevencije gojaznosti, šećerne bolesti, povišenih masnoća, krvnog pritiska i vaskularnih komplikacija.
Činjenica da se deca u 21. veku manje kreću u odnosu na period od pre nekoliko decenija, prema rečima prof. dr Vladimira Koprivice, mora da podstakne sve činioce u društvu da se pokrenu i naprave važne korake kako bi se fizička aktivnost od ranog detinjstva povećala. Isto tako je važno da se prave individualni pristupi u osmišljavanju fizičke aktivnosti.
– Kretanje je čoveku od prirode zadato i ima veliki značaj u svim životnim dobima. Društvo mora kroz brojne aktivnosti u porodici, školi, školicama vežbanja i sportskim organizacijama da omogući mladima stručno vođeno vežbanje – pojasnio je profesor Koprivica.
Bojana Marković, iz Udruženja za borbu protiv dijabetesa „Plavi krug”, istakla je da je podrška važna, ali isto tako i da se o ovoj bolesti, o tome kako deca i roditelji žive sa njom, ali i načinima prevencije, priča neprestano.
– Uz podršku lakše se prihvataju i savladavaju svakodnevne obaveze koje dijabetes sa sobom nosi. Naše udruženje ima kontinuiranu podršku kroz adekvatnu edukaciju pacijenata, stručna predavanja, rad sa iskusnim psiholozima i kroz razmenu iskustva pacijenata koja mnogo znači – dodala je Markovićeva.
Kad se uspostavi dijagnoza da je dete obolelo od dijabetesa, lečenje predstavlja složen proces, od terapije insulinom, primenom odgovarajuće ishrane, fizičke aktivnosti i psihološke potpore. Ipak, dr Veroslava Stanković iz Visoke zdravstvene škole strukovnih studija u Beogradu, u prvi plan stavlja prevenciju.
– Statistika pokazuje da je veliki broj dece u Srbiji gojazno. Zato je neophodno da se od najranijeg detinjstva deca uče pravilnoj ishrani i važnosti pojedinih grupa namirnica, ali i štetnosti brze hrane i slatkiša. Decu treba učiti i da je doručak obavezan obrok, da ostale obroke ne bi trebalo preskakati i obavezno uzeti jednu voćku između obroka. Pravilan izbor namirnica, uobročenost i fizička aktivnost su glavni faktori u prevenciji gojaznosti i njenih posledica – dodala je dr Stanković.
Ovom prilikom je naglašeno da je započet projekat „Maksi školski karavan” koji obilazi 100 škola u Srbiji i u koji je uključeno 15.000 prvaka, a koji je pokazao, kako je objasnila Milica Popović, koliko se mališanima kroz igru može objasniti lepo zašto je važno da jedu povrće i tako budu zdrava.
    </div>
    <div id="vesti">
Matematičari bi da Alasova kuća postane legat
Mihailo Petrović Alas, jedan od najvećih naučnika koje je Srbija imala, zaslužio je legat, pogotovo što se u ovoj godini obeležava 150 godina od njegovog rođenja, tvrdi dr Vojislav Andrić, predsednik Društva matematičara Srbije. Povod za ovo podsećanje na osnivača i rodonačelnika srpske matematičke škole zapravo je nedavno objavljen oglas o prodaji njegove kuće na Kosančićevom vencu 22. Po rečima Andrića, ovaj značajan spomenik kulture, o kome brine Beogradski zavod za zaštitu spomenika, mogao bi već sutra, ako ga kupi neki „nekulturni bogataš”, da postane luksuzna spavaonica, hostel, restoran ili ko zna šta već.
– Mi iz Društva matematičara Srbije smatramo da je povodom veka i po od rođenja Mihaila Petrovića učinjeno mnogo da se od zaborava sačuvaju neobični lik i njegovo svestrano delo, ali i da je neophodno da to delo učinimo trajno prisutnim u našoj nauci, kulturi i obrazovanju mladih naraštaja. Zato predlažemo da se njegov porodični dom na Kosančićevom vencu pretvori u legat Mihaila Petrovića Alasa, što bi značilo da postane prostor koji će trajno čuvati uspomenu na čoveka koji je ostavio nesvakidašnji i trajan trag u našoj nauci i kulturi – objašnjava dr Vojislav Andrić.
Skupština Beograda je, obnavljajući staro gradsko jezgro, pre nekoliko godina finansirala renoviranje fasade kuće Mihaila Petrovića Alasa , sagrađene po planovima arhitekte Petra Bajalovića 1912. Proglašena je za spomenik kulture 1966. godine jer je u njoj, između ostalog, Alas do smrti 1943. godina napisao oko 500 naučnih dela. Matematičari su već i osmislili kako bi 600 kvadrata na Kosančićevom vencu, gde je Alas živeo s majkom, sestrom i zetom, a potom godinama i sam, moglo da se iskoristi.
– Legat bi zato trebalo da ima stalnu muzejsku postavku o Mihailu Petroviću Alasu, s panoima, mnoštvom fotografija, dokumenata, patenata, njegovih ličnih stvari, ali i matematičku biblioteku, salu za manje matematičke skupove, malu matematičku knjižaru. I što je najvažnije, odisao bi duhom koji je bio karakterističan za Miku Alasa i njegovo vreme – predlaže dr Andrić i pominje mnoge skupove posvećene čuvenom matematičaru, inače svetskom putniku i svestranoj ličnosti, koji je baveći se ribolovom, između ostalog, napisao ozbiljne istraživačke radove o ribama, recimo jeguljama.
– Sve čime se bavio, radio je ozbiljno. Zamislite čoveka koji je napisao 300 naučnih radova iz matematike, što mu nije smetalo da stigne do Severnog pola ili sedne da uradi najpotpuniju studiju o životu jegulja – navodi naš sagovornik neke detalje iz bogate Alasove biografije, tvrdeći da bi danas retko ko to mogao sve da postigne.
– Njemu u čast Srpska akademija nauka i umetnosti, Matematički institut, Matematički fakultet, Društvo matematičara Srbije, u ovoj godini, organizovali su izložbu „Mihailo Petrović Alas – rodonačelnik srpske matematičke škole” i Naučni skup „Mihailo Petrović Alas – život, delo, vreme”, a u toku je priprema monografije i zbornika radova s ovog skupa. Prigodni programi su tokom proleća organizovani na univerzitetima u Novom Sadu, Kragujevcu i Nišu – napominje dr Vojislav Andrić.
Matematičari, dakle, kreću u akciju da naučnikova kuća, sada u privatnom vlasništvu, sačuva uspomenu na Mihaila Petrovića i sve što je uradio.
– Sigurni smo da će našu ideju podržati SANU, Matematički institut, Matematički fakultet, Matematička gimnazija, Muzej nauke i tehnike kao i naučna i kulturna javnost Srbije. Verujemo i da će se Ministarstvo kulture, Ministarstvo prosvete, nauke i tehnološkog razvoja i grad Beograd zainteresovati za našu ideju i učiniti odgovarajuće korake da zajedničkom akcijom naš predlog postane stvarnost i legat Mihaila Petrovića Alasa postane novo kulturno i turističko bogatstvo Beograda i Srbije – nada se predsednik Društva matematičara Srbije.
    </div>
    <div id="zdravlje">
Lekari preporučuju zabranu solarijuma za mlađe od 18 godina
Radna grupa lekara pri Ministarstvu zdravlja finaliziraće danas svoju preporuku o zabrani solarijuma za mlađe od 18 godina, najavio je prof. dr Željko Mijušković, predsednik Udruženja dermatovenerologa Srbije.
Namera je da se jednog dana, kao što je to slučaj u nekim zemljama, u potpunosti zabrani korišćenje solarijuma, jer je i ovo veštačko sunčanje veoma opasno pošto može izazvati pojavu ozbiljnih bolesti, poput raka kože.
Statistika pokazuje da ako neko u tinejdžerskom uzrastu izgori u solarijumu više od dva puta, povećava rizik od pojave melanoma, najopasnijeg raka kože, u toku života za 74 odsto. Treba podsetiti i na istraživanje od pre nekoliko godina koje je pokazalo da je čak 40 odsto školaraca izjavilo da je nekada bilo u solarijumu.
Osim toga, lekari su juče ukazali na to da je važno da se građani edukuju na koji način mogu da se zaštite od pojave bolesti i da je preterano sunčanje štetno, posebno u doba dana kada je sunce najjače. Za one koji obole od melanoma najvažnije je da se oboljenje otkrije u ranoj fazi i da se odmah krene sa odgovarajućom terapijom. U Srbiji od ove bolesti svake godine oboli 650 ljudi.
Prof. dr Lidija Kandolf Sekulović, načelnica Klinike za kožne i venerične bolesti Vojnomedicinske akademije, najavila je da bi obolelima od melanoma od sledeće godine trebalo da bude dostupna savremena terapija.
– Inovativna terapija za melanom, koja uključuje dva leka, primenjuje se od 2017. godine, a imamo obećanje nadležnih da će od januara iduće godine biti proširene terapijske opcije koje su u skladu sa evropskim, o trošku RFZO-a – dodala je dr Kandolf Sekulović.
Savo Pilipović, predsednik Udruženja pacijenata obolelih od melanoma, smatra da oboleli treba da se leče i operišu u referentnim zdravstvenim ustanovama za melanom, jer će tako bolest moći da se prati i pravovremeno reaguje primenom najbolje terapije.
– Bilo bi dobro kada bi se kod nas formirala klinika za melanom, gde bi se odmah upućivali građani kod kojih se sumnja da imaju tu bolest ili je ona već dijagnostifikovana – smatra Pilipović.
U Beogradu će od 16. do 18. novembra biti održan regionalni skup o melanomu gde će, između ostalog, biti ukazano na to da se beleži prevelika smrtnost obolelih zbog toga što se melanom kasno otkrije.
    </div>
    <div id="vesti">
Šabački referendumi na Ustavnom sudu
Šabac – Postoje li Šapčani prvog i drugog reda? Po ovdašnjoj gradskoj upravi postoje, jer samo oni koji su platili porez na imovinu mogu da predlažu projekte za infrastrukturno opremanje mesnih zajednica ili poboljšanje uslova života u njima, ali i da učestvuju na referendumima koji se povodom toga organizuju. Da li ova odluka, koja je već zaživela u više prigradskih i seoskih mesnih zajednica, i zvanično diskriminiše ostale meštane, odlučivaće Ustavni sud Srbije, jer je narodni poslanik Boban Birmančević (SNS) ovih dana podneo inicijativu za ocenu njene ustavnosti i zakonitosti.
Odluka Ustavnog suda otkloniće i dilemu da li je jedna ideja – da građani sami, neposrednim glasanjem odlučuju o projektima na koje će biti utrošena sredstva preneta njihovim mesnim zajednicama od poreza na imovinu fizičkih lica – već u samom začetku izvitoperena. Njeni oponenti ističu da je na taj način gradska vlast, koju predvodi koalicija okupljena oko stranke Zajedno za Srbiju (ZZS), preuzela ovlašćenja saveta MZ kao legitimnih organa lokalne samouprave, koje je gotovo listom izgubila na prethodnim mesnim izborima.
Pred Ustavnim sudom osporene su odluke Skupštine grada od 16. juna i 13. jula 2017. o načinu korišćenja prenetih sredstava od poreza na imovinu, zatim pravilnik Gradskog veća od 13. jula iste godine o utvrđivanju spiska učesnika neposrednog izjašnjavanja o predlozima projekata MZ, kao i uputstvo Gradske uprave za primenu odluka, takođe iz 2017.
Ove odluke, pravilnici i uputstva su diskriminatorski, smatra podnosilac Birmančević, jer propisuju da pravo predlaganja projekta ima grupa od najmanje pet odsto učesnika neposrednog izjašnjavanja, pod uslovom da su prijavljeni na adresi nepokretnosti na teritoriji MZ za koju je uredno izmirena poreska obaveza. To je protivno i Odluci o MZ (Sl. list 4/2016) i Zakonu o lokalnoj samoupravi, po kojima savet MZ donosi odluku o utrošku finansijskih sredstava. Isto je predviđeno je i statutom MZ. Na ovaj način preuzimaju se ovlašćenja mesnih zajednica, a posebno – uskraćuje se izborno pravo građanima koji nisu na vreme platili porez, u većini slučajeva zbog nemaštine.
U inicijativi upućenoj Ustavnom sudu, predlagač navodi da je Gradska uprava pozvala građane na izjašnjavanje, pri čemu se u uputstvu iste taj postupak naziva referendumom, iako u Odluci o MZ i statutima MZ stoji da savet MZ organizuje i sprovodi referendum. Osporavani akti, takođe, ne predviđaju ni broj izašlih građana, niti broj glasalih, što je u suprotnosti sa Zakonom o lokalnoj samoupravi (čl. 40) ali i sa Statutom grada (čl. 82. st 4.).
U dopisu Ustavnom sudu prosleđeni su i primeri MZ Pocerski Pričinović, u kojoj biračko pravo ima 3.641 meštanin, pri čemu su anketari Gradske uprave, specijalno formirani za ovu priliku, upisali 579, a na referendumu je glasalo 189, što je tek 4,91 odsto biračkog tela. U MZ Zminjak referendum je prošao sa 9,91 odsto, u MZ Bukor sa 28,5 odsto, u MZ Lipolist sa 4,51 odsto, a u MZ Grušić sa 15,65 odsto građana koji su izašli na referendum.
Po istom principu, u organizaciji Gradske uprave Šabac, koja je u međuvremenu, pored legitimno izabranih saveta MZ, postavila u MZ svoje poverenike, upućen je 26. oktobra ove godine poziv građanima još 22 mesne zajednice, koji su „upisani u spisak učesnika neposrednog izjašnjavanja”, da u svojstvu ovlašćenog predlagača – grupe građana – u roku od deset dana podnesu predloge projekata Gradskoj upravi.
Svim ovim odlukama i radnjama povređen je član 21. Ustava Srbije, kojim je propisano da su pred Ustavom i zakonom svi jednaki; da svako ima pravo na jednaku zakonsku zaštitu bez diskriminacije; da je zabranjena svaka diskriminacija po bilo kom osnovu..., kao i član 52, koji kaže da svaki punoletan, poslovno sposoban državljanin RS ima pravo da bira i bude biran; da je izborno pravo opšte i jednako, a izbori slobodni i neposredni, navodi u inicijativi za ocenu ustavnosti narodni poslanik Boban Birmančević.

Kardinal Šenborn: Podržavamo pravoslavace u Beču
Kada je pre nekoliko dana novinarima predstavljao svog cenjenog gosta, bečkog nadbiskupa kardinala Kristofa Šenborna, njegov domaćin beogradski nadbiskup Stanislav Hočevar između ostalog je rekao da su kardinal Šenborn i on vršnjaci, rođeni iste 1945. godine, ali da za razliku od nadbiskupa kardinali mogu do osamdesete godine života da biraju i budu birani za papu.
O tome da bi upravo bečki nadbiskup mogao biti biran za papu, pisali su i pojedini strani mediji u vreme kada je papa Franjo najavio da bi se mogao povući s trona Svetog Petra. Kardinal Šenborn potiče iz stare, aristokratske porodice, pripada redu dominikanaca, teologa Katoličke crkve i učenik je Jozefa Racingera, kasnijeg pape Benedikta Šesnaestog.
U posetu Beogradskoj nadbiskupiji i Srbiji došao je povodom obeležavanja stogodišnjice završetka Prvog svetskog rata. Razgovor za „Politiku” započeli smo podsećanjem na lep gest kardinala Šenborna, koji je pre nekoliko godina poklonio jednu crkvu koja je pripadala Bečkoj nadbiskupiji Srpskoj pravoslavnoj crkvi (SPC).
– Srpska pravoslavna crkva predstavlja najveću pravoslavnu zajednicu u Beču, a kaže se i da je Beč treći najveći srpski grad. Meni je veoma važno da vernici SPC mogu da žive svoju veru u Beču jer se nalaze u vrlo sekularnom okruženju, pa postoji opasnost da će izgubiti svoju veru. Srbi u Beču imali su dve crkve i jednu kapelu, što je bilo malo. A mi, s druge strane, imamo previše hramova jer u mnogim delovima Beča broj katolika se drastično smanjio. Ne želimo da naše crkve ustupimo da postanu supermarketi ili tome slično, već želimo da ostanu crkve. Iz tog razloga smo ustupili nekoliko hramova drugim, pre svega hrišćanskim zajednicama. Želimo da hrišćani dobro sarađuju jedni s drugima. To ima veze i s tim što islam sada predstavlja veliki izazov. Bitno je za Austriju da hrišćanski element ostane snažan, jak i vitalan u zajednici. I zato mi je bilo izuzetno važno da SPC ima dovoljno mogućnosti za svoju pastirsku misiju – kaže kardinal Kristof Šenborn.
Kako dodaje, odnosi među hrišćanskim crkvama u Austriji, Beču naročito, izuzetno su dobri u čemu ističe zaslugu i svog prethodnika nadbiskupa Franca Keninga. On podseća da je pre više od 50 godina osnovana fondacija „Pro Orjente”, s posebnim ciljem uspostavljanja prijateljskih odnosa s pravoslavnim crkvama.

– Čak smo napravili malu publikaciju, turistički vodič kroz pravoslavni Beč s istorijatom svake pravoslavne crkve – dodaje bečki nadbiskup.
Sekularno okruženje moderne Evrope, ono koje dovodi do pada broja hrišćana i udaljavanja od hrišćanskih korena Starog kontinenta, kardinal Šenborn, kako kaže, ne vidi samo kao opasnost za veru već i kao šansu za hrišćanstvo.
– Hrišćanstvo može umnogome da pomogne sekularnom društvu, dajući mu stabilnost koja počiva na tradiciji. Ono je, ustvari, u osnovama tog društva. Vera ima mnogo veze s tradicijom, ali ona prvenstveno mora da bude lični odnos, a izgrađivanje tog ličnog odnosa prema veri je veliki izazov za moderne Evropljane. Sami vernici moraju da se potrude da formulišu jezički izraze, svoj odnos prema veri – kaže naš sagovornik.
Kardinal se osvrnuo i na sveukupne odnose dve crkve, Katoličke i pravoslavnih, ocenjujući da među njima postoji velika bliskost jer, kako je istakao, imamo u suštini istu veru, slično crkveno ustrojstvo, slično viđenje svetih tajni.
– Ali, imamo istoriju koja nas je razdvojila. Problemi koji postoje između nas su istorijskog, a ne kulturološkog porekla. Čitava stoleća su doprinela tom razdvajanju, ali u poslednjih sto godina taj smer se okrenuo i sve smo bliži jedni drugima. Srećom, to kretanje je nepovratan proces, ne može da krene unazad. Ponekad se pojavi neki kamen spoticanja i njih moramo da prevaziđemo, ali put ostaje u istom pravcu. Mislim da su trenutne poteškoće koje postoje unutar pravoslavlja više vezane za političku situaciju, a ne načelno za verska pitanja. I zato sam sasvim siguran da će se problemi unutar pravoslavnih crkava rešiti i da neće biti štetni po odnose naše dve crkve – kaže kardinal Šenborn.
Istorijsko nasleđe je breme koje ne nose samo crkve već i njeni vernici. O tome kako bi trebalo negovati istorijsko sećanje na Drugi svetski rat ovog maja oglasila se i Katolička crkva u Austriji u vezi s ceremonijom u Blajburgu.
– Katolička crkva u Austriji se snažno zalaže za to da u Blajburgu bude samo verska komemoracija. Ali, to će se desiti tek kada svi učesnici budu spremni da se pomole za sve žrtve. Tek kad mogu da saosećam s patnjom onoga koji je s druge strane mogu da prevaziđem i svoju duševnu bol. Taj put još mora da se pređe. Ta povezanost istorijskog, političkog i verskog vrlo je kompleksna i to mogu da kažem i iz ličnog iskustva jer pripadam grupi interno raseljenih iz Čehoslovačke. Nas tri miliona kojima je nemački bio maternji jezik, proterani smo posle Drugog svetskog rata. Ja sam tada bio dete, ali oni koji su bili pogođeni time osećali su mnogo bola i taj bol može lako da se instrumentalizuje u političke svrhe. Doživeo sam to u svom okruženju, da su potrebne dve generacije da bi se došlo do objektivnog sagledavanja situacije. Danas možemo jako dobro da razgovaramo sa Česima, mi koji smo iz tih delova prognani. Ali trebalo je da prođe 70 godina za to – naglašava bečki nadbiskup.

Do Božića srpska crkva u Njujorku dobija novi krov
NjUJORK - Srpska pravoslavna crkva Svetog Save u Njujorku, koja je izgorela u požaru na Vaskrs 2016. godine, dobiće do Božića nov krov nakon čega će u tom hramu moći povremeno da se služe liturgije, uz odobrenje njujorškog Zavoda za zaštitu spomenika.
Starešina crkve Svetog Save, protojerej Živojin Jakovljević, podseća da je hram u stravičnom požaru, koji se dogodio 1.maja 2016. godine, pretrpeo velika oštećenja u požaru i navodi da je u proteklom periodu očišćen šut i pripremljeni zidovi za postavljanje nove čelične krovne konstrukcije, umesto drvene koja je izgorela u požaru.
Obnova pravoslavne crkve, koja se nalazi u srcu Menhetna, između Pete Avenije i Avenije Amerika, zahtevala je prethodne detaljne analize, a čak godinu dana čekalo se odobrenje Zavoda za zaštitu spomenika da se započne sa čišćenjem šuta.
Požar je oštetio unutrašnji sloj na zidovima, od skupocenog krečnjaka koji je 1850. godine, kada je sagrađena crkva, dopremljen iz Francuske, a čiji su ostaci nakon požara ručno skidani sa zidova kako bi se izbeglo njihovo rušenje.
''Pored svih teškoća koje smo imali, uspeli smo da se organizujemo, očistimo šut i pripremimo zidove kako bi crkva do Božića bila pod krovom'', rekao je Jakovljević za Tanjug.

Milošević je otišao na piće, a ja s funkcije
Vitalan i u 90. godini, Borisav Jović nam kuva kafu i poslužuje sokovima. Predsednik Predsedništva SFRJ u najdramatičnijoj fazi raspada Jugoslavije, od 1. maja 1990. do 15. maja 1991. godine, nema predsedničke privilegije nekadašnjih šefova država, što smatra „političkom diskriminacijom”. Nekadašnji najbliži saradnik Slobodana Miloševića, s kojim se politički razišao zbog Mire Marković, godinama se vozi gradskim prevozom.
– Da sam se vozio u „mercedesu”, možda bih već propao. Od svih prethodnih vlasti nikada nisam pozvan na državni praznik kao bivši predsednik predsedništva SFRJ – kaže Jović u razgovoru za „Politiku”. Trenutno radi na dopunjenom izdanju knjige „Kako su Srbi izgubili vek”, o kojoj će se raspravljati na međunarodom naučnom skupu u Moskvi do kraja godine.
Ljudi ga još prepoznaju, iako je s političke scene otišao 1995. godine. Osim što mu s osmehom govore „vozi se tramvajem, kad nisi umeo da kradeš”, ono što ga najčešće pitaju jeste zašto se raspala Jugoslavija i izbio rat? Da li ima osnova da se tvrdi da je za raspad Jugoslavije krivo tadašnje srpsko rukovodstvo?

Gorbačov mi je rekao: Ono što rade vama, rade i nama

Šta im odgovara Bora Jović?
– Za to nema osnova jer je poznato da je srpsko rukovodstvo jedino iskreno branilo očuvanje Jugoslavije. O raspadu Jugoslavije odlučio je Četvrti kongres KPJ 1928. u Drezdenu i sve je doslovno sprovedeno prema tim odlukama. KPJ je bila 50 godina na vlasti i dosledno je sprovela te odluke – kaže Jović.
Bivši član i predsednik Predsedništva SFRJ ukazuje da su od 1928. do donošenja Ustava 1974. godine stvarani uslovi da se postupno uruši zajednička država.
– Taj ustav nije pravila Ustavna komisija Savezne skupštine koja je formirana, već ga je pisao Edvard Kardelj po nalogu Tita. Ustav nije pošao od prava naroda na otcepljenje, već od prava republika na otcepljenje. Jedna trećina srpskog naroda je živela u drugim republikama, a svaki pokušaj da srpski narod deluje kao celina proglašen je velikorpskim nacionalizmom. Srpski narod nije bio inicijator za razbijanje Jugoslavije, već je, naprotiv, hteo da se sačuva Jugoslavija. Političko rukovodstvo Srbije jeste odgovorno za sve što se desilo, ali ono nije uzrok ni raspada Jugoslavije, ni građanskog rata, već je svojim ponašanjem doprinelo da oni koju su hteli rasturanje Jugoslavije i građanski rat to lakše to ostvare – ističe Jović.
Ali i on je bio komunista i pripadao je partiji koju smatra odgovornom za haos i krvavi građanski rat. Jović, međutim, podseća da je zbog kritika takve politike, pre svega ekonomske neefikasnosti, iz Savezne vlade sklonjen na mesto ambasadora u Rimu.
Posle Osme sednice postaje jedan od najbližih saradnika Slobodana Miloševića. Pitam ga da li su Milošević i on bili svesni pada Berlinskog zida, izmenjenih međunarodnih okolnosti i neophodnosti uvođenja višepartijskog sistema.

Otvoreno sam rekao Slobi: Upropastićeš partiju, sebe i državu. Vodi računa, za sve si ti dogovoran, ja se povlačim

– U Srbiji je višepatrijski sistem uveden nekoliko meseci posle drugih republika. Razlog je bila nedoumica Miloševića šta ćemo raditi kad Albanci s Kosova osnuju svoju partiju i odluče da se odvoje od Srbije i Jugoslavije. Kada je Varšavski pakt likvidiran i kada se Nemačka ujedinila, stvoreni su međunarodni uslovi da se ostvari ono što je regulisano Ustavom iz 1974. godine. Razgovarao sam s Gorbačovom uoči raspada Jugoslavije. Pitao sam ga da da li SSSR može da nam pomogne, a Gorbačov mi je doslovce rekao: „Sve što rade vama, rade i nama. Mi nismo u stanju ni sebe da odbranimo.” I kada smo dobili Karingtonov plan, koji je predlagao rasturanje Jugoslavije po republičkim granicama, govorili su da postoji neki plan B koji sadrži rešenje za srpski narod u Hrvatskoj, ali nam ga nikad nisu pokazali. Mi nismo mogli da prihvatimo rasturanje Jugoslavije po republičkim granicama, a da nemamo rešenje za srpski narod u Hrvatskoj – priča Jović, priznajući da su Tito i Kardelj majstorski definisali svaku sitnicu iz Ustava 1974. godine.
– Protivustavna bi bila aktivnost države da se zaštiti, a ustavna bi bila secesija. Organi Federacije nisu imali nikakvu vlast u odnosu na republike. Nisu imali pravo da kontrolišu sprovođenje saveznih zakona u republikama, niti da predlažu nove zakone Saveznoj skupštini, bez prethodne saglasnosti republika. Federacija nije imala svoje prihode i zavisila je isključivo od donacija republika koje su mogle da ih ukinu kad god hoće. Federacija nije imala ni svoju policiju, nije imala ustavno pravo da privoli prekršioce Ustava da ga poštuju, čak i ako Ustavni sud tako naredi. To je bila osnova za secesiju – ističe on.
Razgovaramo o još jednoj dilemi. Da li su SAD, na početku krize, bile za očuvanje Jugoslavije? Amerika je nešto kasnije, u odnosu na Nemačku, prihvatila ideju da se raspadne Jugoslavija.
Borisav Jović je u SAD razgovarao o tome s državnim sekretarom Lorensom Iglbergerom.
– Obrazlagao sam mu kakvi će problemi nastati ako Amerika podrži raspad Jugoslavije. On mi je pokazao „Njujork tajms” i karikaturu na kojoj je on, a ispod nje piše da je bio zastupnik u projektu „Jugo-Amerika”.
U propratnom tesku je pisalo da se Iglberger nahranio srpskih para para i da je sada zavisan od Srbije. „Pišu da neću da priznam Hrvatsku zato što sam zavisan od Srbije. A jednostavno, nismo u stanju da izdržimo nemački pritisak”, rekao mu je Iglberger.
Jović je ubeđen da bi, šta god da je u tim godinama preduzelo rukovodstvo Srbije, ovakav rasplet bio neminovan. Da li je siguran u to ili pokušava da umiri savest?
– Zašto su Amerikanci zaustavili Kutiljerov plan? Da je on usvojen, ne bi pala ni kap krvi u Bosni, ali bi Amerikanci propustili priliku da pomere NATO snage iz centralne Evrope ka istoku. U Bosni je, recimo, moralo da se ratuje tri godine, dok se NATO spremi za premeštanje svojih snaga. Tek je onda Amerika predložila Dejtonski sporazum – kaže on.
Hoće li Borisav Jović da kaže da bi se sve dogodilo na isti način, čak i da su devedesetih godina na vlasti u Srbiji bili predstavnici građanske i demokratske opcije?
– To nije bilo presudno za ponašanje velikih sila prema Srbiji. Zar Amerikanci na Kosovu posle 2000. godine nisu počeli da stvaraju kosovsku državu? Zoran Đinđić im je dva puta zbog toga napisao da se nismo tako dogovorili. Amerikanci su radili ono što oni hoće, a ne ono što su rekli Đinđiću da će uraditi – ističe Borisav Jović.
U javnosti se dosta raspravljalo o tome zašto Predsedništvo SFRJ nije podržalo predlog za uvođenje vanrednog stanja. Da li bi takva odluka promenila tok istorije? Naime, kada je Veljko Kadijević predložio da JNA sprovodi Ustav na čitavoj teritoriji SFRJ, što bi bilo faktičko uvođenje vanrednog stanja, Nenad Bućin, član predsedništva SFRJ iz Crne Gore, izuzetno kulturan i vaspitan gospodin, kako ga Jović opisuje, javio se za reč i rekao:
„Moja republika to ne prihvata. Ja, međutim, smatram da mi nismo sposobni, ovakvi kakvi smo, da rukovodimo ovom zemljom i da treba da odmah podnesemo ostavke. Ako vi to neće da uradite, ja hoću.” Više nije dolazio na sednice.
– I ja sam podnosio ostavku, s istim obrazloženjem. Naime, Vrhovna komanda predložila je Predsedništvu SFRJ mere za suzbijanje separatizma u Hrvatskoj i Sloveniji. JNA je tražila dopunske snage, kako bi oduzela 100.000 komada „kalašnjikova” koji su bili namenjeni za nelegalnu vojsku Hrvatske koja se pripremala za secesiju. Skupština Srbije nije usvojila moju ostavku – kaže Jović.
Vremenom, počeli su da tinjaju sukobi između njega i Miloševića.
– Najveća greška Miloševića je što je osnovao još jednu socijalističku partiju – JUL. Priznao mi je da nije Mira Marković osnovala JUL, nego on. Rekao sam mu da su SPS i JUL međusobna konkurencija i da je JUL realno imao jedan do dva odsto podrške, a Milošević je Miri dao 30 odsto poslanika, ministara, ambasadora. Zakazao je kongres SPS-a, a Mira Marković je određivala ko može biti član Glavnog odbora SPS-a. Stradali smo Mihajlo Marković i ja. Dugo se nismo slagali s tim da Mira rukovodi SPS-om. Otvoreno sam rekao Slobi: „Upropastićeš partiju, sebe i državu. Vodi računa, za sve si ti dogovoran, ja se povlačim” – priča Jović o svojim odnosima s Miloševićem.
Smenio ga je pod sumnjivim okolnostima 1995. godine, na sednici Glavnog odbora SPS-a. Sednici nisu prisustvovali Borisav Jović i Mihajlo Marković, dvojica nepodobnih!
– Sloba je rekao: „Predlažem da razrešimo Mihajla Markovića i Boru Jovića, pa da idemo da popijemo nešto.” Nije bilo ni diskusije, ni glasanja. Kolege su mislile da idemo na drugu dužnost. Milošević je otišao na piće, a ja s funkcije – seća se Borisav Jović.

Zaposleni u vrtićima traže veće plate za 15 odsto
Samostalni sindikat predškolskog vaspitanja i obrazovanja Srbije zatražio je danas da se plate zaposlenima u vrtićima povećaju za 15 odsto i najavio da ako se ne ispune njegovi zahtevi, će stupiti u jednodnevnu obustavu rada ili štrajk ispred Vlade Srbije.
Predsednica samostalnog sindikata predškolskog vaspitanja Ljiljana Kiković kaže da su zaposleni u vrtićima diskriminisani, jer je budžetom za narednu godinu za njih predviđeno povećanje plate od sedam odsto, dok su zaposleni u osnovnim i srednjih školama dobili povećanje od devet odsto, prenosi Tanjug.
Ona kaže da ne žele svoja prava da ostvaruju preko leđa dece, ali da će na to biti prinuđeni ukoliko nadležna ministarstva ne odgovore pozitivno na njihove zahteve.
Zaposleni u predškolskim ustanovama nemaju pravo na potpunu obustavu rada i morali bi da obezbede minimalni proces rada, što podrazumeva da nekoliko najvećih vrtića prime svu decu i da svi zaposleni dođu na posao u te vrtiće.

Više Crnogoraca živi u Srbiji nego u Crnoj Gori
BANjALUKA – Član SANU, književnik Matija Bećković, kome su crnogorske vlasti zabranile ulazak u Crnu Goru, izjavio je da danas u Srbiji živi više Crnogoraca nego u Crnoj Gori i dodao da još nije čuo da je neko iz Srbije otišao da živi u Crnu Goru, a da neko iz nje nije želeo da ode kod, kako je rekao, „tog okupatora”.
Bećković je u intervjuu za banjalučku Alternativnu TV rekao da se danas niko ne bavi time što se izmišlja crnogorska nacija, ocenivši da su te izmišljotine u službi nečeg mnogo važnijeg i dubljeg što se, možda, iza brda valja.
„Ovo je prethodnica nečega što preti svetu i što bi trebalo da zabrine svakog odgovornog čoveka. Kako niko na to ko bi trebalo, ne ustaje, onda se javlja ta pomisao da ima razloga za brigu. Samo je pitanje da se i mi ne pridružimo i da ne bude po onoj poslovici, `gde su svi ćoravi i ti zatvori jedno oko`, nego da ne odustanemo od podrške”, rekao je Bećković, prenosi Tanjug.
Srbi se danas bore diplomatskim sredstvima, kazao Bećković i dodao da će u tome biti jedna vrlo važna epoha „ćeranja”.
On je naveo da snaga Srba ne bi trebalo da bude u njihovom broju, već isključivo u istini, izrazivši nadu da će mladi naraštaji smoći snage da se za nju izbore.
Podsetio je da su na prostoru bivše Jugoslavije nastale etnički čiste republike, a da su Srbi i Srbija optuženi za ksenofobiju i netrpeljivost svake vrste.
„Srbija je jedina multietnična i ne postoji u njoj neki narod i čovek koji strada zbog toga što je neke druge nacije. Čak postoji neka vrsta bolećivosti prema njima. Kada bi sad neki Albanac prošao Terazijama ne bi ga niko pipnuo, a ako bi to i učinio mnogi bi ustali da ga brane”, naveo je Bećković.
On je dodao da je Srbija prikovana na sramni stub i da je cilj da se zaboravi sva njena istorija, žrtva, demokratska tradicija, a da je istina da je svako ko je hteo da skloni glavu, bežao u nju.
Kada je reč o Kosovu i Metohiji, Bećković smatra da je, kako kaže, Srbija bez Kosmeta „presečena trupina bez svojih udova, koja liči na bogalja”.
„Žurba da se nešto u vezi Kosmeta smuti ovog vikenda pa da je to gotovo do iduće nedelje, providna je. Podsetiću na reči patrijarha koji je rekao da ko izdrži do kraja, taj će se spasiti”, napomenuo je Bećković.
Govoreći o rezultatima nedavnih izbora u BiH, Bećković je rekao da je to bio veliki poraz onih su bili protiv izabranog srpskog člana Predsedništva BiH Milorada Dodika, jer je, kako kaže, bilo mnogo onih koji su se mešali u izbore.
„Bilo je mnogo različitih ruku umešano u tu priču i zato sam uveren da je njegova pobeda njihov veliki poraz”, rekao je Bećković.
Ocenio je da je sa Dodikom zanimljivo, jer ne ostavlja dilemu o tome šta hoće i misli.
„S Dodikom ste načisto šta on misli i šta hoće, tako da on ne liči na ovdašnje političare. Ljudi su se upravo toga zaželeli, pa misle `ako on to sme da kaže, možda ću smeti i ja`”, rekao je Bećković.

Ministarstvo za rad zapošljava psihologe
U timu Ministarstva za rad, zapošljavanje, boračka i socijalna pitanja Srbije od sledeće godine naći će se psiholozi, najavio je danas ministar Zoran Đorđević i objasnio da je cilj da zaposleni sa zadovoljstvom obavljaju svoj posao i da postižu bolje rezultate.
On je naveo da će do kraja godine u tom ministarstvu biti završene analize poslovnih procesa, kao i radnih mesta i kompetencija posle čega će biti zaposleni psiholozi, prenosi Tanjug.
„Želimo da zaposleni sa zadovoljstvom rade svoj posao, da budu efikasniji, postižu bolje rezultate i odlaze kući zadovoljniji, a to možemo postići sistematizacijom i analizom kompetencija radnih mesta”, naveo je Đorđević za TV Prva i dodao da sve strane kompanije u svojim timovima imaju psihologe.
Na pitanje može li to da se uvede i u državnoj upravi, ministar je odgovorio potvrdno i naveo da je vlada planirala da od 1. januara sva ministarstva dobiju psihologe.
„Mislim da je naše ministarstvo krenulo s tim na vreme”, kazao je Đorđević.
    </div>
    <div id="politika">
Ana Brnabić nemačkom novinaru: Nije diplomatski da vi pričate u ime EU
Predsednica Vlade Srbije, Ana Brnabić, pokazala je smelost kakvu do sada nismo imali prilike da vidimo.
Naime, odgovarala je na pitanja novinara uglednog nemačkog lista Dojče vele”(DV) Tima Sebastijana, te nije dozvolila da se o Srbiji govori bez argumenata i iznose stavovi koji ne odgovaraju realnosti.
Nije se libila da na oštra pitanja odgovori još oštrije i nije dozvolila da se omalovažavaju uspesi koje je Srbija postigla. 

Novinar „Dojče velea” upitao je premijerku da li je svesna da su Evropskoj uniji dojadile zemlje Zapadnog Balkana, na šta je premijerka oštro odgovorila:

„Mislim da nije diplomatski da vi pričate u ime Evropske unije, to prosto nije u redu”.

Novinar DV je bio prilično uporan da je premijerka u jednom trenutku morala da ga pita:

„Je l' mogu ja da kažem ili ćete vi imati intervju sami sa sobom? ”

Voditelju to nije bilo dovoljno. Insistirao je da premijerka kaže da je uslov za ulazak u EU priznanje tzv. nezavisnog Kosova.
 
Vi ste rekli da želite saradnju Srba i Albanaca, nekakav kompromis, kulturološko prožimanje, to su Vaše reči?
 
„Da, to jesam rekla”.
 
Pa znate li Vi da će to trajati 20 godina, o čemu Vi pričate?
 
„Gospodine, neka će trajati 20 godina, rešenje mora biti kompromis. I ako traje toliko, u redu. Ako EU hoće da čeka 20 godine, super. Ako neće, i to je u redu. Mi reforme sprovodimo zbog naših građana.”
 
A da ne radite to samo zbog novca iz EU fondova?


„Ne, mi koristimo novac iz pristupnih fondova a delimo sa EU iste vrednosti i reforme sprovodimo zbog građana.”

Premijerka Srbije Ana Brnabić, u razgovoru sa novinarom DV, u Berlinu, u srcu Evrope, nije dozvolila da se o Srbiji govori proizvoljno, bez argumenata, da se iznose mišljenja koja ne odgovaraju realnosti. Posebno buran bio je razgovor o ratnim zločinima.

Voditelj je insistirao da premijerka Brnabić prizna da se u Srebrenici desio genocid.
 
Ali pogledajte, pa međunarodne institucije su rekle da se genocid desio?


„Gospodine, u redu. Neka su rekle. Za Srbiju se genocid u Srebrenici nije dogodio. Odgovorno lice za taj užasan ratni zločin je izručeno Hagu i Srbija je uradila sve što je bilo do nje.”

Voditelj, možda i prelazi granicu, te zaključuje da premijerka nikada neće priznati genocid u Srebrenici.
 
To je za Vas crvena linija koju nećete preći, zar ne? Vi hoćete da prekrajate istoriju?


„Niko ne prekraja istoriju, mi samo kažemo ono što su činjenice za nas i dala sam Vam odgovor i ponoviću - u Srebrenici se nije desio genocid. Takođe, Vi posmatrate Srbiju kao da je ona neki izolovani sistem. Pogledajte kako zemlje u regionu tretiraju ratne zločince...”

Ana Brnabić je nastavila i otvoreno rekla:

„Vi ne možete omalovažavati sve uspehe koje je Srbija postigla i donositi proizvoljne procene. Ponosna sam na to kako se Srbija suočava sa svojom prošlošću.”

Premijerka je istrajala u nameri da predstavi sve uspehe koje je Srbija postigla na polju eUprave, vladavine prava, stabilizaciji ekonomije, iako je pre nekoliko godina bila na ivici bankrota.

Različiti stavovi članica SB UN o Kosovu
NjUJORK - Članice Saveta bezbednosti UN iznele su različite ocene situacije na Kosovu - i dok se zapadne sile zalažu za okončanje mandata Unmika i podržavaju članstvo Kosova u međunarodnim organizacijama, uključujući Interpol, Rusija i još neke zemlje se tome oštro protive, a Kina posebno naglašava značaj poštovanje Rezolucije 12 44.
Predstavnik Rusije istakao je da se potpuno slaže sa ocenama šefa srpske diplomatije Ivice Dačića, ukazavši da na Kosovu postoje ozbiljni i duboki problemi koji zahtevaju hitno rešavanje.
„Priče pojedinih o idealnoj situaciji na Kosovu nas ne ostavljaju nikakav utisak”, rekao je on, dodavši da šest godina od potpisivanja briselskog sporazuma nije formirana ZSO, da Priština blokira proces, a da je Beograd ispunio sve obaveze.
Kako je ukazao, čim su nedavno iz Beograda stigli predlozi za rešenje kosovskog pitanja, albanska strana je to iskoristila za provokacije i pretenzije na jug centralne Srbije, a u red provokacija spada i odluka o dodatnom porezu na robu iz Srbije i BiH, koja predstavlja kršenje dogovora Cefta.
Prema rečima ruskog predstavnika, situacija na Kosovu je zabrinjavajuća, a eventualno ponovno izbijanje sukoba imalo bi katastrofalne posledice po ceo region, prenosi Tanjug.
Ocenio je da ponašanje Prištine tokom posete predsednika Srbije Kosovu i odlazak Hašima Tačija na Gazivode nisu ništa drugo do provokacije, a upad naoružanioh snaga na sever Kosova kršenje svih postojećih sporazuma.
Osvrnuo se i na planove Prištine za transformaciju KPS u oružane snage, navodeći da tako nešto predstavlja kršenje Rezolucije 12 44.
„Priština već kaže će jedan garnizon ići na sever, a to je put u konflikt”, rekao je on, navodeći i da Specijalni sud nije počeo sa radom.
Konačno rešenje mora biti obostrano prihvatljivo i imati međunarodno pravnu formu i podršku međunarodne zajednice.
Smatra da sednice ne treba da se proređuju i da pažnja UN prema Kosovu ne sme da se smanjuje.
Kina poštuje teritorijalni integritet i suverenitet Srbije, poručio je ambasador te zemlje koja ovog meseca predsedava SB UN.
On je rekao da Peking pozdravlja posvećenost Beograda i Prištine za normalizaciju dijaloga i poziva na primenu postignutih sporazuma.
Ambasadorka Velike Britanije u UN rekla je da ta zemlja prepoznaje važnost Unmika u stabilizaciji i pomirenju u postkonfliktnom periodu, ali smatra da se situacija na KiM drastično promenila u odnosu na pre 20 godina zbog čega se ponovo založila za smanjenje učestalosti sednica o radu Unmiku, navodeći da bi diskusije u SB UN trebalo da odražavaju realnost na terenu.
Ona je dodala da je Velika Britanija „jasno stavila do znanja da će održati sastanak o Kosovu u SB UN, ako se postigne napredak u procesu normalizacije”.
„Nažalost, nije bilo napretka. Umesto toga srpska vlada je organizovala protest ispred naše ambasade u Beogradu, što nije odgovarajući način obavljanja diplomatske misije”, rekla je ambasadorka.
Takođe, založila se za prijem Kosova u Interpol na generalnoj skupštini tog tela narodne nedelje.
Ona je naglasila da Velika Britanija ohrabruje Beograd i Prištinu da postignu napredak u dolaženju do održivog rešenja u dijalogu, kojim posreduje EU.
Predstavnik SAD u UN rekao je da je „sada vreme za obe strane da budu fleksibilne da postignu kompromis”.
On je dodao da će SAD podržati razgovore na svaki mogući način, kao i da će ta zemlja „ozbiljno razmotriti” svaki dogovor koji je trajan i primenjiv „u obe zemlje” i podstiče stabilnost.
„Uzajamno priznanje i normalizacija odnosa između Kosova i Srbije su budućnost. Sve strane će imati korist od priznavanja te realnosti i njenog prihvatanja”, tvrdi on.
Govoreći o budućnosti rada Unmika, predstavnik SAD smatra da je on ispunio svoju svrhu i da bi trebalo smanjiti tu misiju.
Dodao je i da SAD podržavaju postepenu i transparetnu transformaciju kosovskih bezbednosnih snaga u multietničku vojsku, koja će biti deo NATO.
„Snažno podržavamo članstvo Kosova u svim relevantnim međunarodnim organizacijama, uključujući UN i Interpol”, rekao je on.
Predstavnik Holandije je podržao dijalog koji se vodi u Briselu, ali je istakao da je vreme da se prizna napredak koje je Kosovo načinilo.
Smatra da je trenutna situacija na Kosovu takva da omogućava da se prorede sednice na dva puta godišnje, a takođe i izveštaji generalnog sekretara, kao i Misija na Kosovu.
Predstavnica Poljske je rekla da njena zemlja prati situaciju na Kosovu i ocenila da je situacija mirna tako da nema razloga za ovakvu učestalost sednica SB UN.
Predstavnik Obale Slonovače smatra da je neophodno formiranje ZSO i nastavak dijaloga pod okriljem EU, kako bi se načinio suštinski napredak s ciljem postizanja rešenja kosovskog pitanja i pomirenja društava.
Predstavnica Francuske pozdravlja napore koje je uložio Unmik, ali se mora refokusirati imajući u vidu situaciju na terenu.
Normalizacija odnosa zavisi od dijaloga dva lidera pod okriljem EU, pozdravljamo napore Mogerini, poziva obe strane da pokažu spremnost za kompromis i političku volju za postizanje sporazuma što će i Prištini i Beogradu omogućiti napredak ka EU i stabilnost regiona.
Ekvatorijalna Gvineja apeluje na dve strane da nastave dijalog i ističe da eventualni sporazum mora biti međunarodnim pravom, a rešenje prihvatljivo za obe strane.
Dodatni porez na robu iz Srbije koji je uvela Priština potkopava regionalnu saradnju i poverenje, smatra predstavnica te zemlje.
Diplomatski predstavnik Švedske ocenio je da su preduzeti važni koraci u normalizaciji odnosa Beograda i Prištine, naglasivši da je za stabilnost celog regiona, važno što pre postići obavezujući sporazum.
Švedska istakao je, podržava članstvo Kosova u međunarodnim organizacijama.
Švedski ambasador pozvao je na strateško preispitivanje misije UN, proređivanje sednica SB UN i dva izveštaja generalnog sekretara UN godišnje.
Ambasadorka Etiopije istakla je da ta zemlja podržava suverenitet i teritorijalni integritet Srbije. Pozdravila je dijalog Beograda i Prištine uz posredovanje EU, ističući da Etiopija ohrabruje obe strane da pronađe uzajamno prihvatljivo rešenje.
Izrazila je zabrinutost zbog „slabog napretka” kada je reč o uspostavljanju ZSO i primeni drugih dogovora i pozvala obe strane da se uzdrže od poteza koji izazivaju tenzije.
Ambasadori Bolivije i Perua pri Ujedinjenim nacijama pozvali su na poštovanje Rezolucije 1244 UN na sednici Saveta bezbednosti UN posvećenoj situaciji na Kosovu.
Predstavnik Bolivije Šaša Ljorenti pozvao je u svom izlaganju na poštovanje Rezolucije 1244 UN i zatražio poštovanje nezavisnosti Republike Srbije.
Ljorenti je takođe zatražio od prištinskih vlasti da ispoštuju ono što je dogovoreno i dopuste osnivanje Zajednice srpskih opština u skladu sa Briselskim sporazumom.
Ljorenti je rekao i da je formiranje vojske Kosova suprotno Rezoluciji 1244 i međunarodnom pravu.
Predstavnik Perua Gustavo Mesa-Kuadra pozvao je na poštovanje Briselskog sporazuma i poručio da se nedavni pravni sporazumi po pitanju vojske Kosova moraju temeljno ispitati i sa stanovišta šta bi njeno formiranje značilo po mir na Balkanu.
Oba južnoamerička predstavnika pohvalila su rad Unmika.

Srbija protiv vojske Kosova
NjUJORK - Šef srpske diplomatije Ivica Dačić poručio je u Njujorku da se Srbija izričito protivi unilateralnim aktima Prištine, pre svega transformaciji „KBS” u oružane snage i zatražio da članice SB UN to osude, kao i da ne podrže zahtev Prištine za članstvo u Interpolu i drugim međunarodnim organizacijama.
Dačić je podsetio da je tzv. Skupština Kosova usvojila zakone kojima će praktično biti omogućena transformacija „KBS"u oružane snage.
„Uprkos upozorenjima i stalnom pozivanju međunarodne zajednice na oprez, a uz potpuno ignorisanje interesa i stavova srpske zajednice na Kosovu i Metohiji, vlasti u Prištini ne odustaju od stvaranja oružanih snaga”, rekao je šef srpske diplomatije na sednici SB UN u Njujorku.



Dačić se sastao sa Guterešom

Prvi potpredsednik Vlade i ministar spoljnih poslova Ivica Dačić razgovarao je u Njujorku sa generalnim sekretarom Ujedinjenih nacija Antoniom Guterešem o situaciji na Kosovu i Metohiji i značaju uloge UNMIK-a u izgradnji trajnog mira, stabilnosti i bezbednosti u Pokrajini.
U tom smislu, još jednom je potvrdio da je za Srbiju od velikog značaja da se tema Kosova i Metohije zadrži u fokusu Ujedinjenih nacija, odnosno Saveta bezbednosti.
Ministar Dačić informisao je sagovornika i o toku dijaloga između Beograda i Prištine, prenosi Tanjug.
Generalni sekretar Ujedinjenih nacija je reafirmisao poziciju Ujedinjenih nacija, koja je definisana poštovanjem Rezolucije SB UN 1244, i u tom kontekstu, nastavak angažmana UNMIK-a na KiM, saopštilo je Ministarstvo spoljnih poslova.
Dačić i Gutereš sastali su se posle sednice Saveta bezbednosti UN o Kosovu, koja je održana posle šest meseci.

Dodao je da se Srbija izričito protivi ovakvim unilateralnim aktima, jer je jasno da je reč o snagama koje bi imale sve atribute i nadležnosti vojske, bez obzira na njihov naziv.
„Podsećam da je, prema rezoluciji 1244 SB UN i Vojno-tehničkom sporazumu, KFOR jedina legalna vojna formacija na KiM, koja je ujedno važan garant sprovođenja Briselskog sporazuma i praktično jedini garant bezbednosti i opstanka Srba, njihove imovine, verske i kulturne baštine”, kaže Dačić.
Neprihvatljivo je da u trenucima dok se vodi dijalog o pronalaženju rešenja, istovremeno donose tako radikalne i dalekosežne jednostrane odluke, kaže Dačić i dodaje da očekuje od članica Saveta bezbednosti da ovu samovoljnu odluku Prištine osude.
On je konstatovao da se ništa suštinski pozitivno nije dogodilo u periodu od poslednje sednice SB - Zajednica srpskih opština, koja predstavlja stub Briselskog sporazuma, nije formirana sada već više od 2000 dana, nisu stvoreni uslovi za povratak 200.000 interno raseljenih lica, nije počeo sa radom Specijalni sud, dok skoro godinu dana od ubistva Olivera Ivanovića nije pronađen počinilac ovog gnusnog zločina.
„Ništa od toga se nije desilo. A teško je reći bilo šta pozitivno i o onome što se dogodilo, a to su gruba kršenja rezolucije ovog uvaženog tela, nove provokacije i novi incidenti”, rekao je Dačić, prenosi Tanjug.
Podsetio je da predsedniku Srbije Aleksandru Vučiću tokom posete Kosovu i Metohiji, 8. i 9. septembra nije bilo omogućeno da poseti mesto Banje u srpskoj enklavi, kao i na upad specijalnih policijskih snaga na jezero Gazivode, kao najdrastičnije primere provokacija.
Takođe, kaže i da Srbija smatra da je reagovanje u ovom drugom slučaju KFOR i EU bilo neadekvatno i u najmanju ruku neprimereno njihovoj ulozi i mandatu.
„Indikativan i nedavni pokušaj ugrožavanja rada „Elektromreže Srbije” i namera Prištine da preuzme energetsku infrastrukturu na severu Kosova i Metohije”, dodao je on, rekavši da potezi Prištine ugrožavaju energetsku stabilnost čitavog regiona.
Navodeći i neke druge primere, on kaže da je nejasno kako neko ovakvu situaciju može da okarakteriše kao stabilnu.
„ Ili možda „stabilna situacija” podrazumeva da su napadi na Srbe dopušteni i sasvim normalna stvar, da ih je bilo, da će ih biti, te da je to nešto što ne zahteva pažnju i reagovanje”, naveo je ministar.
Dačić se osvrnuo i na pismo koje je odlazeća ambasadorka SAD Niki Hejli uputila generalnom sekretaru UN zahtevajući da inicira strateški pregled UNMIK kojim bi se započela izlazna strategija misije.
Naveo je niz kontraargumenata na teza da je tzv. „Kosovo” izgradilo demokratske institucije, kao i da se poštuju vladavina prava i ljudska prava.
„Gotovo svi za ovim stolom podržavaju međunarodno prisustvo u BiH, gde je opšta situacija neuporediva i gde bezbednost građana, složićete se, nije ugrožena. Kako je onda tamo potrebno međunarodno prisustvo, a na Kosovu i Metohiji nije?”, upitao je on.
S obzirom na to da je mandat UNMIK u nadležnosti upravo ovog uvaženog tela, upitao je i šta generalni sekretar odgovorio ambasadorki Hejli.
Naveo je i da mnoge države svoju odluku o priznanju JPNK preispituju i 10 država je do sada promenilo odluku jer su shvatile da nisu bile dovoljno upoznate sa situacijom i da je neophodno dati šansu dijalogu.
„Uskoro bi ovaj broj mogao značajno da poraste, a da se broj država koje su priznale JPNK spusti ispod polovine članica UN. Odluke o povlačenju priznanja se od strane Prištine i pojedinih država osuđuju, a lobiranje Srbije kvalifikuje kao provokacija. Sa druge strane, za njih je lobiranje Prištine za nova priznanja legalno i ne predstavlja provokaciju”, primećuje on i dodaje da nešto u tom rezonovanju nije u redu.
„Priština je u maniru očajnika prošle nedelje uvela dodatni porez od 10 odsto na proizvode iz Srbije kao kaznu za naše spoljnopolitičke aktivnosti, kršeći pri tome najgrublje pravila CEFTA kojom trenutno predsedava, što su vrlo oštro osudili svi međunarodni akteri, uključujući i EU. S ovom odlukom prištinskih vlasti se ne slaže čak ni Hašim Tači”, naveo je on.
Ukazao je i na neutemeljenost pokušaja Prištine za članstvo u međunarodnim organizacijama, misleći da će tako dokazati državnost, a ne shvatajući da to nije put koji vodi ka bilo kakvom rešenju, a kao očigledan primer naveo zahtev tzv. Kosova za članstvo u Interpolu.
Argument koji Priština često koristi je da ne može da sarađuje sa Interpolom zbog toga što nije njegov član, a koliko je ta tvrdnja potpuno neosnovana govori upravo podatak iz Izveštaja generalnog sekretara gde se kao redovna aktivnost navodi da je UNMIK nastavio da obezbeđuje komunikaciju između PIS u Prištini i Interpola.
Jasno je da se radi o isključivo političkim aspiracijama, te stoga pozivam članice da ne podrže zahtev Prištine, kaže Dačić.
On je naglasio da je Srbija najiskrenije zainteresovana za postizanje kompromisa za pitanje Kosova i Metohije.
„ Mi smo opredeljeni za pronalaženje obostrano prihvatljivog rešenja. Takvog rešenja ne može biti bez dogovora Beograda i Prištine, ali ni bez vaše podrške. U tom smislu, ja ponovo apelujem na sve vas da pomognete ovaj proces, da iskoristimo momentum i pokušamo da napravimo iskorak”, ističe Dačić.
On kaže da dalje podele u SB oko ovog pitanja i rasprave na temu treba li nam UNMIK ili ne svakako ne doprinose tome.
„Odgovor na pitanje da li su nam potrebni sastanci SB i da li je potreban UNMIK biće dato onog trenutka kad pronađemo obostrano prihvatljivo rešenje. A do tada nam ostaje rezolucija 1244 koju je ovo cenjeno telo donelo i koju smo svi dužni da poštujemo. Srbija će, sa svoje strane, uložiti maksimalni napor da se nastavi dijalog i da se dođe do trajnog rešenja koje uvažava interese i srpskog i albanskog naroda”, rekao je Dačić.
Dačić: Borićemo se do kraja da Priština ne uđe u Interpol
NjUJORK - Potpredsednik Vlade i ministar spoljnih poslova Ivica Dačić poručio je u Njujorku da će se Srbija boriti do kraja da Kosovo ne postane članica Interpola, ocenivši da su velike šanse da Srbija pobedi u toj borbi.
Upitan kolike su šanse da Kosovo bude primljeno u Interpol, Dačić je za RTS rekao da je teško odgovoriti na to pitanje, jer se Beograd „ne suočava sa Kosovom, već sa velikim lobiranjem zapadnih zemalja”.
„Mi se borimo i želimo da kažemo svima da je ovde u pitanju statusna stvar”, rekao je Dačić.
Kako je objasnio, Priština ne želi da uđe u Interpol da bi se borila protiv kriminala, već kako bi pokazala da je Kosovo nezavisna država, ravnopravna sa Srbijom.
„Mislim da je to, s jedne strane, sada i naša prednost jer države uviđaju da je to veoma opasno i borićemo se do kraja, zajedno sa Ministarstvom unutrašnjih poslova, uključujući predsednika Srbije, da se to ne desi”, rekao je šef srpske diplomatije.
On kaže da lično misli da su velike šanse da Srbija u toj borbi pobedi.
„Ali Vučić će se ljutiti ako kažem da će oni da dožive debakl, pa to neću reći. Reći ću u ponedeljak”, dodao je Dačić.
Govoreći o sednici Saveta bezbednosti UN, na kojoj je razmatran izveštaj generalnog sekretara UN Antonija Gutereša o radu Unmika, Dačić je rekao da je najvažnije da je Kosovo vraćeno na zasedanje SB UN, kao što je predviđeno Rezolucijom 1244.
Ocenio je da se diskusija odvijala u skladu sa već prethodno iznetim stavovima o statusu Kosova, ali je istakao da je mala razlika u odnosu na ranije sednice primetna u smislu da velike sile sada pozivaju na fleksibilnost svih strana u dijalogu, „što možda ranije nije bio slučaj jer se očekivalo da Srbija samo treba da prizna Kosovo”.
„Sa druge strane prisutne su težnje da oni pozivaju sve zemlje koje nisu to uradile da priznaju Kosovo, da glasaju za Interpol, pozivaju se i dalje na neke brojke, ali više nema preciznih brojki. Niko nije osporio moju tezu da je 10 država povuklo priznanje Kosova i ta brojka će na sledećim sednicama sigurno biti sve manja”, rekao je Dačić.
On je dodao da je iskoristio priliku na sednici da ukaže na incidente koji su se dešavali na Kosovu i da je neophodno da postoji redovna dinamika koja će sagledavati stanje, „jer ono je krhko i može da dovede do različitih incidenata”.
„Izneo sam i naše opredeljenje da nastavimo dijalog, ali da taj dijalog mora da se zasniva na traženju zajedničkih interesa srpskog i albanskog naroda, na traženju kompromisa, a ne na nametanju jednostrano donete odluke od pre 10 godina. Od toga sigurno nema ništa, mi nećemo promeniti naš stav”, rekao je Dačić.
On je naglasio da je Srbija zahvalna Kini što je vratila Kosovo na dnevni red SB UN, uz podršku Rusije, prenosi Tanjug.
Šef diplomatije je podsetio da se sledeće godine menja sastav nestalnih članova SB UN, te naveo da trenutno nema dogovora da li će o Kosovu biti redovnih sednica ili ne.
„Mi jesmo za to da se postigne dogovor o dinamici, a ako se ne postigne, onda će se postupati na isti način kao i do sada, zavisno od toga ko je predsedavajući u tom mesecu”, rekao je Dačić.
Dačić: Daleko smo od stabilne situacije na Kosovu i Metohiji
NjUJORK  - Konflikt na Kosovu je daleko iza nas, ali smo daleko od stabilne i bezbedne situacije i zato Kosovo treba i dalje da bude visoko na agendi SB UN , poručio je večeras šef diplomatije Srbije Ivica Dačić u Njujorku.
U vreme kada Srbija nastoji da dođe do trajnog rešenja za KiM drugačiji pristup bio bi kontraproduktivan, ocenio je on na sednici SB UN o KiM, prvoj posle šest meseci.
Podsetio da je članstvo u ovom telu privilegija ali i odgovornost u cilju prevencije konflikata.
On se zahvalio Kini, predsedavajućoj SB UN, na tome što je stavila pitanje Kosova i Metohije na dnevni red, nakon što je Velika Britanija odlučila da to pitanje tokom njenog predsedavanja u avgustu ne bude razmatrano.
„U avgustu nije bilo sednice i ne mogu a da ne izrazim nezadovoljstvo zbog odluke Velike Britanije što je tako odlučila uz objašnjenje da situacija mirna i da se na terenu ništa ne dešava”, rekao je Dačić.
Kako kaže, u govoru će objasniti zašto je to pogrešan pristup i zašto je važno da ova tema dalje ostane visoko na agendi Saveta bezbednosti UN.
Zbog neuspeha u dogovaranju o dnevnom redu stvorena je loša atmosfera između Beograda i Prištine, ali među članicama SB UN, a postojala je opasnost da se program rada SB UN dovede u pitanje što nije dobro.
„Smatram da o tome treba da postignu dogovor sve članice SB UN i da to nije tehnička stvar”, poručio je Dačić.
Podsetio je da Zajednica srpskih opština nije formirana 2000 dana i da je Priština imala u prethodnom periodu jednostrane korake, prenosi Tanjug.

Predstavnik Srbije na sastanku Američko-jadranske povelje
U Budvi je održan sastanak ministara odbrane Američko-jadranske povelje (A5) kojem je prisustvovao Aleksandar Živković, Aleksandar Živković, državni sekretar u Ministarstvu odbrane.
Na sastanku je najviše bilo reči o političko-bezbednosnoj situaciji u regionu i bezbednosnim izazovima koji mogu imati posledice po regionalnu bezbednost, navodi se u saopštenju Ministarstva odbrane. Srbija je i u ovom formatu istakla da dominantan izvor nestabilnosti u regionu predstavlja jednostrano proglašena nezavisnost Kosova i Metohije.
„Srbija ne prihvata jednostrano proglašenu nezavisnost svoje južne pokrajine, ali je spremna da traga za kompromisnim rešenjem. Međutim, nespremnost Prištine da ispuni odredbe Briselskog sporazuma, kao i sve učestalija primena politike svršenog čina poput unilateralne odluke o promeni mandata i strukturi tzv. „Kosovskih bezbednosnih snaga“, direktno ugrožavaju pregovarački proces, ali i stabilnost država u okruženju”, navodi se u saopštenju.
Američko-jadranska povelja je regionalna bezbednosna grupacija formirana na inicijativu SAD, s ciljem jačanja regionalne bezbednosti, u kojoj Srbija ima status posmatrača.

Francuzi šalju pisma izvinjenja
PARIZ - Osećam se lično uvređenim onim što se dogodilo 11. novembra u vezi sa predsednikom Republike Srbije, dragoj mnogim Francuzima i, u njihovo ime, upućujem izvinjenje srpskom narodu, koga je predstavljao vaš predsednik, poručio je Fransoa Dulon d Rone u pismu upućenom ambasadoru Srbije u Francuskoj.
„Saznao sam za nimalo ljubazno ophođenje prema gospodinu Aleksandru Vučiću, predsedniku Republike Srbije, tokom Komemoracije stogodišnjice primirja 11. novembra 2018 godine ispod Trijumfalne kapije na trgu Zvezde u Parizu”, piše Dulon d Rone u jednom od brojnih pisama koje sa sličnim porukama upućuju građani Francuske na adresu srpske ambasade u Parizu i dodaje:
„Verujte, gospodine ambasadore, da mnogi Francuzi, kojima i ja imam čast da se pridružim, ne razumeju ove loše manire i da su zgroženi kada vide kako se neprekidno francusko-srpsko prijateljstvo 'loše' tretira”.
Ime mog dede, Dulong, generala imperije, piše dalje, ugravirano je, kao i imena svih imperijalnih generala, pod Trijumfalnom kapijom.
„ I baš zbog toga, ja sam vrlo osetljiv na ono što se dešava na tom svetom mestu”, kaže on i zaključuje:
„Zamolio bih vas, Gospodine ambasadore, da prenesete ovu poruku gospodinu Vučiću, molim vas da verujete u moje visoko poštovanje”, prenosi Tanjug.

Vlasi: Francuzi Vučića stavili pozadi jer je Srbija izazvala rat
Azem Vlasi, bivši komunistički funkcioner i savetnik prištinskog predsednika Hašima Tačija za spoljnu politiku, smatra da francuski protokol srpskom predsedniku Aleksandru Vučiću nije dodelio mesto uz šefove država zemalja pobednica, jer je Srbije – izazvala Veliki rat.
Iako je Frederik Mondoloni, ambasador Francuske u Beogradu uputio izvinjenje Vučiću i srpskom narodu zbog protokola i rasporeda sedenja na svečanosti u Parizu prilikom obeležavanja Dana primirja, a francuski list „Figaro” piše da je „Srbija nepravedno ponižena na komemoraciji u Parizu“, Vlasi ima svoju teoriju i smatra da ništa nije slučajno.
„Očigledno da predsednik Srbije ne poznaje francuski protokol. On bi da vidi sebe kao da je Srbiji mesto među pobednicima u Prvom svetskom ratu. A Srbija je istorijski gledano odgovorna za početak tog rata! Zbog Sarajevskog atentata na Franca Ferdinanda i uloge Srbije u tome. To je francuski protokol sigurno imao u vidu kada je Vučića smestio tamo negde pozadi, kazao je Vlasi za Radio Sarajevo.
„To što su se ostaci srpske vojske šlepovali uz francusku i britansku vojsku 1918. godine iz pravca Solunskog fronta, ne svrstava je u red pobednika, izjavio je bivši predsednik socijalističke omladine u SFRJ.
Susret Tačija i Putina, po njegovom mišljenju, nema nikakav značaj.
„Rusija, na žalost i nadalje hrabri Srbiju u antikosovskoj politici i tu se ništa ne menja“, zaključio je Azem Vlasi.

Vejvoda: Neočekivana greška Pariza na obeležavanju 100 godina primirja
Direktor evropskog projekta u Institutu humanističkih nauka u Beču Ivan Vejvoda izjavio je da su francuski organizatori napravili „neočekivanu grešku” u rasporedu sedenja na obeležavanju godišnjice primirja Prvog svetskog rata kojim predsednik Srbije nije dobio dostojno mesto.
Vejvoda je u intervjuu za Novi magazin rekao da je to „greška koja ni u kom slučaju nije trebalo da se dogodi” o čemu govori i brzo izvinjenje francuskog ambasadora u Beogradu, prenosi Beta.
„Ne znamo koji je razlog bio zašto predsednik Srbije nije imao mesto koje je dostojno uloge Srbije u Prvom svetskom ratu i žrtava koje je Srbija dala za slobodu Evrope, ali mislim da to izvinjenje govori da su i oni shvatili, prekasno, da to nije bilo onako kako je trebalo da bude. Srbija je trebalo da sedi u prvom redu sa drugima”, rekao je Vejvoda.
Savetnik za spoljne poslove i evropske integracije bivših premijera Zorana Đinđića i Zorana Živkovića rekao je da je veoma važno što su se u Parizu sastali predsednik Srbije Aleksandar Vučić i nemačka kancelarka Angela Merkel, iako ne zna o čemu su razgovarali.
On je naveo da rešenja za Kosovo nema bez Nemačke koja je „ključni partner za ceo region u svakom pogledu ”ekonomskom, investicionom, političkom, bezbednosnom”.
„Kolika je fleksibilnost Nemačke, od toga će umnogome zavisiti šta dve strane ponude kao svoj zajednički predlog”, rekao je Vejvoda.
Bivši direktor Fonda za otvoreno društvo i potpredsednik Nemačkog Maršalovog fonda izrazio je uverenje da je Vučić jasno opredeljen za EU i za rešavanje kosovskog pitanja što „stalno ponavljaju oni koji su zaduženi za te poslove”, ali i ocenio da se sporo sprovode demorkatske reforme i jačanje vladavine prava.
Vejvoda je ocenio da na Prištinu najveći uticaj ima Vašington i rekao da bi EU trebalo više da se angažuje ako je cilj da Beograd i Priština nađu rešenje do proleća pred evropske izbore.
EU ako želi da očuva sebe i liberalno-demokratski poredak u svetu, mora mnogo ozbiljnije da razmotri svoju ulogu u svetu, rekao je on.
„I tu se vraćamo na Balkan. Ukoliko Evropa nije kadra da integriše ovaj region od 18 miliona ljudi, teško će biti kadra da ima bilo kakvu ulogu u nekim ozbiljnijim krizama”, rekao je Vejvoda.

Na Kosmetu prepolovljen uvoz roba iz Srbije i BiH
PRIŠTINA – Direktor  takozvane Carine Kosova Bahri Beriša je izjavio da je od početka uvođenja dodatne takse od 10 odsto za robu koja se uvozi iz Srbije i Crne Gore prepolovljen uvoz te robe i da su po tom osnovu ostvareni prihodi od 300 hiljada evra.
„U sedmici pre primene odluke o povećanju takse uvezena je roba iz Srbije i BiH za sedam miliona evra, dok je šest dana od primene odluke uvoz prepolovljen, na 3,5 miliona evra. Od takse smo imali prihode od 300 hiljada evra”, kazao je Beriša za Radio Slobodna Evropa, prenosi Beta
Vlada Kosova je prošle sedmice donela odluku o uvođenju dodatne takse od 10 odsto za sve proizvode koji se uvoze iz Srbije i BiH. Od te odluke su izuzeti proizvodi međunarodnih brendova koji se izrađuju u Srbiji i BiH.
Protiv te odluke su se izjasnili predstavnici Evropske unije i Srbije, dok je Srpska lista zbog toga prešla u opoziciju i najavila podršku rušenju vlade Ramuša Haradinaja.

Vulin: Duboki su hrvatski kompleksi prema Srbiji
Ministar odbrane Aleksandar Vulin ocenio je danas, komentarišući navode u hrvatskim medijima da je vežba „Vek pobednika” samo odgovor na hrvatsku vežbu „Velebit' u kojoj su bolje prikazani uslovi sajber ratovanja, da to govori o „dubokim kompleksima koje imaju prema Srbiji”.
„Mogli smo se takmičiti i po broju vojnika, tenkova, vazduhoplova, artiljerijskih oruđa, raketnih oruđa i tako dalje, ali znate, to govori o dubokim kompleksima koje imaju prema Srbiji”, rekao je Vulin za tv Pink komentarišući navode u hrvatskim medijima da je vežba „Vek pobednika” samo odgovor na hrvatsku vežbu u kojoj su, kako navode bolje prikazani uslovi sajber ratovanja, i da je srpska vežba jedna obična konvencionalna vežba, kojom se Srbija takmiči samo po broju vojnika.
On je istakao i da Vojska Srbije ima Upravu za sajber ratovanje, koja je uvedena kako bi se bavila i zaštitom naših jedinica u sajber prostoru i da se za svaki pokret vojske, pa i za vežbe takve snage poput „Veka pobednika” pokriva sajber prostor.
Vulin podseća da se vežba hrvatske vojske zvala „Velebit” i da nije prokomentarisana od strane naše vojske, naše politike i naših medija ni jednim jedinim slovom.
„Niko nije znao da se to desilo niti je to koga zanimalo. To je njihovo pravo, vežba na njihovoj teritoriji, neka rade šta hoće. A što je njima bitno što mi vežbamo i kako mi vežbamo? Pogledajte kakav je to duboki kompleks. Oni povezuju našu vojnu vežbu sa njihovom, a previđaju jednu malu činjenicu, da smo mi vežbu uradili na godišnjicu pobede u Prvom svetskom ratu . Jesmo li i to prilagođavali njihovoj vežbi pa smo odlučili kad će biti pobeda u Prvom svetskom ratu, ne bi li odgovorili na njihovo vežbanje”, poručio je ministar odbrane.
Vulin je podsetio da nije bilo pobeda srpske vojske u Prvom svetskom ratu, teritorija Hrvatske, kao poražene strane, bi bila raskomadana.
„Da nije bilo toga, njihova teritorija bi bila raskomadana. Italija bi preuzela najveći deo tadašnje teritoriji Hrvatske. Uostalom to su odredbe londonskog sporazuma. Da nije bilo srpske vojske, ne samo Hrvatska i Crna Gora bi bila raskomadana između raznih saveznika, a ovako je bila sačuvana za neka buduća vremena.
Ocenjujući značaj vežbe „Vek pobednika”, Vulin je ukazao da je na vežbi pokazano 8.000 vrhunski obučenih ljudi, koji vole svoju zemlju, koji vole svoju vojsku i koji su vrhunski profesionalci.

 
(Foto Beta)
„Osam hiljada ljudi, bez i jednog jedinog incidenta. Ne možete vi da šminkate učinak tenkova. Kada izvedete tenkove i ispred njih stavite metu na dva kilometra pa na četiri kilometra i vidite da su pogodili iz pokreta, to se ne šminka i ta vojska se ne pravi za sedam dana i ne pravi se za mesec dana. To je vojska koja je pravljena strpljivo i uporno od 2012. godine. Sad smo izašli da je pokažemo”, dodao je Vulin, ističući da je do 2012. godine, kada je Aleksandar Vučić postao ministar odbrane, da je bilo dana kada nije bilo „lovačke pare”, što znači da nije bilo dva ispravna aviona koja bi kontrolisala i branila vaše nebo, što je međunarodna obaveza.
Danas, naglasio je ministar Vulin, ne moramo da razmišljam o tome.

(Foto Beta)
„Pokazali smo osam MiG-ova 29. Pokazali smo ne samo MiG-ove, nego i Orlove. Pokazali smo i G-4. Pokazali smo helikoptere. Pokazali smo tenkove, topove i što je najvažnije, pokazali smo 8.000 vrhunski obučenih ljudi, koji vole svoju zemlju, koji vole svoju vojsku i koji su vrhunski profesionalci. To se ne pravi za sedam dana. Samo zamislite kakav je posao bio i kakva je to logistička operacija da 8.000 ljudi rasporedite na 10 lokacija, da ih nahranite, obučete, dovezete, odvezete, donesete im sredstva. Sve su oni to sami radili. Nismo ih mi vozili autobusima, nego su oni išli, kao što bi išli i ispunjavi sve svoje redovne zadatke”, istakao je Vulin.
Ministar Vulin je poručio da bi takav poduhvat bio nemoguć 2011. i 2012. godine.
„Da nam je bilo ko naredio to, mi ne bi mogli da izvedemo 8.000 ljudi. Nismo imali 8.000 naoružani i obučeni ljudi na ovaj način. Nismo imali 100 ispravnih tenkova i 100 posada koje bi mogle da voze tenkove”, poručio je ministar , potvrđujući konstataciju novinara da Srbija sada ima oklopnu brigadu jaču i od Francuske.
„Mi smo, što se oklopa tiče, zaista u regionalnom smislu apsolutno prvi, a možemo da se merimo i sa mnogo većim zemljama. Ali nije to stvar da mi želimo da bilo kome pretimo i da mi hoćemo da ratujemo sa nekim. Mi samo pokazujemo šta je Vojska Srbije, kao važna institucija srpskog naroda, spremna i sposobna da uradi. I nemojte zaboraviti da postojimo. Postojimo, tu smo i nikada nemojte u bilo kakvoj političkoj računici kalkulisati mogućnost da je Srbija slaba i nezaštićena”, naglasio je Vulin.
Komentarišući ocene svetskih medija za vežbu „Vek pobednika”, koje se kreću od toga da je Srbija pokazala snagu u vreme rastuće napetosti oko Kosmeta, ali i da, kako navode neke američke agencije, Srbija sa svojim saveznicima - Rusijom sve više vitla sabljom oko Kosmeta, ministar Vulin je prokomentarisao da svako može izvući zaključke kakve hoće i naglasio da je Srbija miroljubiva zemlja i da vojska postoji da bi čuvala mir i stabilnost zemlje.
„Mi smo miroljubiva zemlja, ali smo vojska koja će ispuniti svako naređenje državnog rukovodstva i svog vrhovnog komandanta. Svako naređenje se uvek i odnosilo na to da čuvamo mir, sigurnost i stabilnost naše zemlje i srpskog naroda gde god on bude živeo. To je naš posao. Zato postojimo. Ne postoji vojska da bi se slikala. Vojska postoji da bi čuvala mir i stabilnost. Vojska postoje da vam pokaže da je u stanju da kod Titela, na Tisi, napravi pontonski most od 200 metara i da preko njega prebaci tenkovsku četu kao da je to ništa, a to nije radila ni jedna vojska na ovim prostorima od sedamdesetih godina”, istako je ministar odbrane.

(Foto Tanjug)
Prema njegovim rečima, vojska postoji da bi pokazala i tehnološki napredak i da je sve čime raspolažeme ispravno i funkcionalno.
„Sećate se onih priča da je naša vojska nikakva, zarđali MiG-ovi. Evo MiG-ova, videli ste ih kako lete. Nema tenkova? Evo tenkova. Nema artiljerije? Imamo artiljeriju i što je najvažnije, imamo obučenog vojnika, ali vojnika koji je i siguran i biće sve zadovoljni, vojnika koji je ove godine imao povišicu od 10 odsto kome su povećane dnevnice, vojnika kome se obezbeđuje stambena izgradnja, koji ima potreban broj uniformi i čizama i novog naoružanja, vojnika koji se voli”, rekao je Vulin.

Vučić očekuje najplodotvorniju Putinovu posetu do sada
Predsednik Srbije Aleksandar Vučić izjavio je danas da veruje da će predstojeća poseta predsednika Ruske Federacije (RF) Vladimira Putina biti do sada najplodotvornija po broju i sadržini sporazuma, koje će zajednički potpisati, i ujedno zahvalio RF i njenom predsedniku na podršci koju daju teritorijalnom integritetu Srbije i njenim naporima za pronalaženje kompromisnog rešenja za KiM.
Predsednik Srbije je u razgovoru sa ambasadorom Rusije Aleksandrom Čepurinom rekao da smo izuzetno zadovoljni razgovorom sa potpredsednikom ruske vlade Jurijem Borisovim o pripremi posete šefa ruske države Srbiji.
„Verujem da će njegova poseta do sada biti najplodonosnija i najplodotvornija u smislu broja sporazuma i sadržine sporazuma, u različitim sferama društvenog života, koje ćemo zajednički da potpišemo”, naglasio je Vučić, prenosi Tanjug.
Kako je rekao, za Srbiju su od izuzetnog značaja energetika, infrastrukturni projekti kao i inovativne tehnologija, ali takođe i sve druge oblasti u kojima smo imali dobru saradnju, a u kojima možemo da napravimo pomake naviše.
Istakao je još jednom da se sa velikom pažnjom i nestrpljenjem očekuje dolazak predsednika Rusije u Srbiju, uz uverenje da će to biti još jedan „beočug u lancu” naših veoma, veoma dobrih odnosa, bliskih, iskrenih prijateljskih i da ćemo imati priliku da nivo odnosa Srbije i Rusije podignemo za još jednu stepenicu i na još jedan viši nivo.
Vučić je čestitao ruskom narodu i državi pobedu u Velikom ratu, i ukazao da Srbi tu pobedu sa najvećim ponosom obeležavaju i pokazuju pijetet prema našim žrtvama.
„Mislim da je Srbija po broju žrtava verovatno prva ili druga zemlja proporcionalno broju stanovnika i teritoriji koju je obuhvatala, na savezničkoj strani naravno, i zato nas sve što se dogodi ili negira ili na bilo koji način umanjuje žrtve našeg naroda, to posebno pogađa”, rekao je predsednik Srbije.
Zato želim, naglasio je predsednik Srbije, da se zahvalim na poštovanju koje ste ukazali prema srpskim žrtvama, a srpski narod i građani Srbije to i te kako umeju da cene.
Čepurin: Rusija zainteresovana za rešavanje kosovskog pitanja
Rusija je spremna za saradnju i pomoć u rešavanju kosovskog pitanja, poručio je danas ruski ambasador u Beogradu Aleksandar Čepurin na sastanku sa premijerom Aleksandrom Vučićem.
„Kao što je vama govorio naš predsednik (Vladimir Putin), sa naše strane postoji apsolutna spremnost za saradnju i pomoć u rešavanju tog jako važnog pitanja”, rekao je Čepurin, preneo je Tanjug.
On je naveo da je Rusija zainteresovana za rešavanje kosovskog pitanja i da je Rezolucija 1244 Saveta bezbednosti Ujedinjenih nacija pravni okvir koji treba da se poštuje prilikom traženja kompromisa.
Glavni problem je, navodi on, u tome što se briselski razgovori vode već šest godina, te da, dok je Srbija ispunila sve postignute dogovore, to se ne može reći za drugu stranu.
Čepurin je istakao primer Zajednice srpskih opština, koja još nije formirana, te dodao da se nada da će u tom smislu biti napretka.
Ruski ambasador smatra i da bi bilo dobro da se pomogne stranama u dijalogu koji se vodi u SB UN, podsetivši da će sutra biti održana sednica SB o tom pitanju.
„Situacija je takva da zahteva još više pažnje od strane SB, redovne sastanke, a ne pokušaje da se smanji rasprava”, rekao je Čepurin i dodao da će se u svakom slučaju očuvati određeni optimizam.
On je istakao da je poseta Vladimira Putina Srbiji od velikog značaja za odnose dve zemlje, te da je usmerena na jačanje bilateralne saradnje u svim oblastima, pre svega u ekonomiji.
    </div>
    <div id="ekonomija">
Budžet Skupštine Srbije 2,48 milijardi dinara
Skupštine Srbije naredne godine imaće na raspolaganju 2,48 milijardi dinara, što je za 349 miliona dinara više nego ove godine. Potrebama poslanika namenjeno je 669 miliona, a stručnim službama 1,78 milijardi dinara. Za plate poslanika namenjeno je 267 miliona dinara, što je za 21,6 miliona manje nego u ovogodišnjem budžetu, ali je za troškove putovanja u zemlji i inostranstvu planirano 200 miliona, što je za 50 miliona više nego ove godine. Prema predloženom skupštinskom budžetu, na ime troškova putovanja u zemlji planirano je 150 miliona dinara, ili 25 miliona više nego ove godine, a za isto toliko je povećan i budžet za troškove putovanja u inostranstvo, s tim što su u ovom slučaju sredstva duplirana, budući da su poslanici za troškove putovanja u inostranstvo imali na raspolaganju 25 miliona dinara. Planirana su i veća sredstva za isplatu poslaničkog dodatka i to za deset miliona dinara.
Za stručne službe  namenjeno je 1,78 milijardi dinara, što je u odnosu na ovogodišnji budžet, više za 446,9 miliona dinara. Najveća stavka u budžetu stručnih službi jesu usluge po ugovoru, koja iznosi 632,2 miliona dinara što je za 479 miliona dinara više nego ove godine. U okviru usluga po ugovoru sredstva namenjena administrativnim uslugama manja su za osam miliona dinara, kompjuterske usluge su povećane za oko milion dinara i iznose 31 milion, usluge usavršavanja i obrazovanja smanjene su za milion dinara i iznose pet miliona.
Manje novca je planirano i za usluge informisanja za pet miliona, stručne usluge su na istom nivou – 47 miliona dinara, reprezentacija iznosi dva miliona, što je manje za osam miliona. Više novca namenjeno je tekućim popravkama i održavanju zgrada i objekata i opreme i to za šest miliona dinara, sredstva namenjena održavanju zgrada iznose 38,8 miliona dinara, što je manje za 8,3 miliona, a za popravke i održavanje opreme namenjeno je 59,4 miliona dinara što je za 14,4 miliona više nego u ovogodišnjem budžetu. Više novca planirano je za kapitalno održavanje zgrada i to 87,8 miliona što je za 12 miliona više nego sada.
Za TV prenose sednica 86 miliona dinara, RIK-u 29,5
I u budžetu za narednu godinu planirana su sredstva za prenose skupštinskih sednica na RTS-u i to u iznosu od 86 miliona dinara što je za 800.000 dinara više nego do sada. Republička izborna komisija imaće na raspolaganju 29,2 miliona dinara, pa, ako je suditi po ovim troškovima, iduće godine neće biti vanrednih parlamentarnih izbora o kojima se povremeno spekuliše u medijima. Međutim, ako oni budu neophodni, sredstva će se obezbediti iz budžetske rezerve, kao što se već događalo.
Zasedanje Interparlamentarne unije podiglo troškove
Sledeće godine Skupština Srbije će biti domaćin održavanju 141. Interparlamentarne unije, što je izuzetna čast za našu zemlju. Međutim, to je podiglo troškove, pa je stavka „Ostale opšte usluge” , u kojoj su odvojena sredstva za ovu namenu porasla za 501 milion dinara, sa 28,4 miliona koliko je bilo u ovogodišnjem budžetu na 530 miliona u budžetu za narednu godinu. Na zasedanju Skupštine Ineterparlamentarne unije očekuje se više od 150 parlamentarnih delegacija iz celog sveta, među kojima će biti i više od 100 predsednika i potpredsednika parlamenata, odnosno oko 1.500 članova delegacija.
    </div>
    <div id="vesti">
Makron „pustio Trampa da se igra politike”
PARIZ - Predsednik Francuske Emanuel Makron izjavio je danas da bi Francuska i SAD trebalo da se odnose jedno prema drugom sa poštovanjem, kao što dolikuje dugotrajnim saveznicima.
Makron se obratio na francuskoj televiziji TF1, nakon što ga je američki predsednik Donald Tramp napao na Tviteru u vezi nekoliko tema.
„Bili smo saveznici u svakom trenutku naše istorije, tako da poštovanje dolikuje među saveznicima”, rekao je Makron osvrnuvši se na podršku Francuske američkom ratu za nezavisnosti i podršku u oba svetska rata, prenosi Rojters.
Kako kaže, smatra da Francuzi nisu očekivali da će odgovoriti na Trampove tvitove, ali je mislio da je bitno da nastavi za „važnom istorijom”, prenosi Tanjug.
„Smatram da se igra politike i puštam ga da se igra”, rekao je Makron, dodajući da misli da se Tramp obraćao domaćoj publici.

Koliko je Rusija izgubila aviona u Siriji?
Podaci o gubicima ruskih Vazdušno-kosmičkih snaga pokazuju da je tokom antiterorističkih operacija u Siriji za dve i po godine rata i 36 hiljada borbenih letova izgubljeno ukupno pet aviona, javlja ruski portal „MK”, a prenosi „Sputnjik”.
Podatke je naveo Centar za analizu strategija i tehnologija u knjizi „Strašno nebo. Avijacija u savremenim sukobima”.
Prema mišljenju autora, akcije ruske avijacije pokazale su se kao najuspešnije u svetskoj praksi za poslednjih 20 godina.
Za razliku od Zapada, Rusija je u Siriji povukla neočekivani potez, tako što se po prvi put u istoriji oslonila na vazdušne snage, umesto na kopnene. Vazdušno-kosmičke snage, koje su transformisane iz ratnog vazduhoplovstva uoči operacije u Siriji, rasporedile su grupu aviona u bazi Hmejmim.
„Akcije ruskog vazduhoplovstva u Siriji su veoma važna operacija. Prvi put za vreme postsovjetskog perioda one su omogućile da se uvežba raspoređivanje ’ekspedicione‘ grupe aviona“, izjavio je direktor Centra za analizu strategija i tehnologija, jedan od autora knjige „Strašno nebo”, Ruslan Puhov.
Prema rečima Puhova, ova operacija je u trenutku prestigla zapadne partnere u smislu potencijalnog izvoza oružja. Efikasnost udara pokazala je potencijal ruskih Vazdušno-kosmičkih snaga. Kao rezultat toga, počeli su da stoje u redu za ruskim avionima i helikopterima. Posebno su se istakli lovci-bombarderi Su-34, lovci Su-30M, kao i helikopteri Mi-28 i Ka-52.
Uprkos svemu, nema rata bez gubitaka. Sirijski pesak i visoravni progutali su dva bombardera Su-24M i jednog lovca-bombardera Su-25SM. Još dva aviona su izgubljena za vreme poletanja i sletanja sa nosača aviona „Admiral Kuznjecov”. Dakle, samo jedan avion je izgubljen tokom terorističkog napada.
Podsetimo, 3. februara 2018. godine major Roman Filipov, koji je pilotirao avionom Su-25, oboren je u provinciji Idlib. Filipov je uspeo da se katapultira i stupio je u direktan okršaj sa teroristima. Kada je ostao bez municije, major se razneo granatom, kako ne bi bio zarobljen.
Operacija u Siriji, osim vojnih zadataka, pomogla je u ostvarivanju dodatnih ciljeva. Tako su se tokom sirijske kampanje isprobala i najnovija visoko precizna izviđačka i udarna sredstva, koja su omogućila da se izbegnu civilne žrtve prilikom napada na položaje terorista.
Ta sredstva su očigledno nedostajala koaliciji na čelu sa SAD, koja je takođe učestvovala u sirijskom sukobu. Prema rečima autora knjige „Strašno nebo”, vazdušni napadi aviona koalicije su skoro uvek bili praćeni znatnim brojem civilnih žrtava. Međutim, SAD i njeni saveznici konstantno umanjuju broj žrtava među lokalnim stanovništvom. Oni priznaju da je samo 178 civila poginulo njihovom krivicom, nazivajući ih „nenamernim žrtvama”.
Ruske Vazdušno-kosmičke snage su uništile izvor finansiranja terorista, čiji su se prihodi od nafte nakon toga smanjili sa 50 na pet miliona dolara mesečno.
Kako ocenjuju autori knjige, koalicija na čelu sa SAD uspela je da izbegne gubitke u vazduhoplovstvu. Nekoliko bespilotnih letelica i helikoptera se srušilo iz isključivo tehničkih razloga.
„’Talibani‘ su 2003. pokrenuli masovne napade, što je na kraju dovelo do širenja njihovog uticaja. Kao rezultat toga, SAD i Ujedinjene nacije usmerile su se na povećanje snaga do 130 hiljada ’bajoneta‘, dok sovjetski kontinent u Avganistanu ni na svom vrhuncu nije prelazio brojku od 109 hiljada”, izjavio je jedan od autora knjige Aleksandar Jermakov, ocenjujući tok vojnih operacija SAD i njihovih saveznika u Avganistanu.
Autori knjige zaključuju da se lokalni konflikti sa upotrebom avijacije u Jugoslaviji, Jemenu, Iraku, Libiji, Avganistanu i Siriji moraju proučavati, kako bi se izvukli potrebni zaključci i naučile lekcije.

Postignut dogovor o povlačenju Velike Britanije iz EU
BRISEL - Pregovarači Evropske komisije i Ujedinjenog Kraljevstva postigli su dogovor o uslovima Člana 50 koji se odnosi na Sporazum o povlačenju, saopšteno je iz Evropske komisije.
„Svi aspekti Sporazuma o povlačenju su sada finalizovani i dogovoreni na nivou pregovarača. Evropska komisija preporučuje Evropskom savetu da ustanovi da je došlo do odlučujućeg napretka u pregovorima o urednom povlačenju Ujedinjenog Kraljevstva iz EU, da omogući zaključivanje pregovora o Sporazumu o povlačenju i da se pokrenu sledeći koraci u ovom procesu”, stoji u saopštenju Evropske komisije, prenosi Tanjug.
Komisije navodi se da sporazum o povlačenju obuhvata sve elemente razdruživanja Velike Britanije od EU: prava građana, finansijsko poravnanje, period tranzicije, upravljanje kao i protokole o Irskoj, Gibraltaru i Kipru, kao i druga pitanja vezna za razdruživanje.
U sedištu Evropske komisije u Briselu naglašavaju da su pregovarači takođe postigli sporazum o okviru političke deklaracije o budućim odnosima EU i Ujedinjenog Kraljevstva.

Britanska vlada podržala nacrt sporazuma
LONDON- Britanska premijerka Tereza Mej izjavila da je njen kabinet danas podržao nacrt sporazuma sa EU o Bregzitu.
Mej je to izjavila posle sastanka koji je, kako navodi AP, trajao punih pet sati i protekao u žučnoj raspravi, prenosi Tanjug.
„Ovo je odlučujući korak koji nam omogućava da pređemo i finalizujemo dogovor u narednim danima”, rekla je britanska premijerka.
Mej: Velika Britanija ponovo kontroliše svoje zakone
Nacrt sporazuma o izlasku iz EU dovodi nas znatno bliže onome za šta su Britanci glasali kada su odlučili da napuste Uniju, izjavila je danas britanska premijerka Tereza Mej.
Mej je rekla poslanicima da taj sporazum znači da će Britanija „ponovo preuzeti kontrolu” nad svojim zakonima i granicama „dok istovremeno štiti radna mesta, bezbednost i integritet Ujedinjenog Kraljevstva”.
Kabinet Mejove, koji je podeljen po pitanju sporazuma, treba da se sastane kasnije danas kako bi razmotrili da li da ga podrže. Političari koji podržavaju Bregzit već su kritikovali nacrt sporazuma ističući da će on obavezati Britaniju na propise EU dugo nakon što napusti Uniju u martu.
Mejova je kazala da će vlada odlučiti šta da uradi „u nacionalnom interesu”.
Velika Britanija i EU saglasili su se oko nacrta teksta sporazuma o izlasku Britanije iz Unije, javio je AP, preneo Tanjug.
Ministrima će dokument biti dat pre sednice, da bi ga pročitali, navedeno je u saopštenju kancelarije britanske premijerke Tereze Mej, prenela je agencija Rojters.
Prethodno su britanski i irski mediji javili da su britanski i evropski pregovarači postigli sporazum o Bregzitu u vezi osnovnog spornog pitanja - irske granice.
Kako je javila irska državna televizija RTE, dve strane saglasile su se da granica i dalje nema carinu i druge prepreke.
Ako vlada danas podrži sporazum, njega treba da odobri EU na samitu koji će biti održan u roku od nekoliko narednih sedmica. Potom Mej treba da dobije podršku parlamenta, u kojem i poslanici koji podržavaju Bregzit kao i oni koji su za EU prete da će biti protiv njega, podseća AP.
Britanija treba da napusti EU 29. marta sledeće godine.

Francuska štampa se posipa pepelom
„Zabrljali smo”, izjavio je visoki član protokola Jelisejske palate za „Figaro” i tako, u dve reči, opisao šta se desilo tokom obeležavanja stote godišnjice od potpisivanja primirja u Prvom svetskom ratu. Protokol francuskog predsednika smestio je predsednika Srbije Aleksandra Vučića izvan zvanične tribine i van dometa televizijskih kamera, a „Figaro” navodi da je to neprihvatljiv propust, s obzirom na to da je Srbija u Velikom ratu izgubila „1,2 miliona svoje dece”, prenosi Tanjug.
Konstatovano je da je Makron bio okružen predstavnicima savezničkih sila, ali su pored njega bili predsednici Bugarske i Turske, kao i kancelarka Nemačke, iako su pre sto godina bili neprijatelji. Za to vreme, kako navodi list, jedan čovek, iako rastom ogroman, skrajnut je da niže nije moglo biti i postavljen da sedi među niže rangiranim ministrima, diplomatama i drugim zvaničnicima. „Tu Srbiju, sa njenim istorijskim žrtvama, Francuska je ponizila 11. novembra. Možemo samo da zamislimo kako se Aleksandar Vučić osećao dok je gledao osmehnute, između Trampa, Putina i Makrona, ozloglašenog Redžepa Tajipa Erdogana ili Hašima Tačija, predsednika (Kosova) zemlje koju Srbija ne priznaje i koja je 1914. bila tek oblast u sastavu Srbije.”
Tekst je potpisao zamenik direktora „Figaroa” Žan-Kristof Buison, inače odličan poznavalac Beograda i Srbije (između ostalog napisao je i knjigu „Roman o Beogradu”), pa mu nije bilo teško da podseti da je Srbija „zemlja zbog koje je Francuska ušla u rat 1914. godine i u savez i zbog diplomatije i geopolitike, ali i zbog istorijskih veza”. Podsetio je Buison Francuze i na to da su 1389. godine zvona crkve Notr Dam „zvonila u znak pozdrava onome što se smatralo pobedom srpskih hrišćana nad otomanskim muslimanima u Kosovskoj bici”. Podsetio je i na vojne veze i na činjenicu da je u 19. veku u Srbiji čak postojao ministar rata koji je bio Francuz – Ipolit Monden, kao što je podsetio i na ekonomske veze: „1914. godine četiri petine srpskog duga bilo je u francuskom kapitalu, koji je investiran u rudnike, železnice i banke u zemlji”.
Buison podseća da je Srbija od prošle godine „umnožila ceremonije, omaže i manifestacije koji odaju počast jednom toplom prijateljstvu i drugarstvu u zajedničkim borbama, čiji su simbol hiljade grobova francuskih i srpskih vojnika na grobljima u Solunu, Monastiru, Skoplju ili Beogradu – svim teritorijama koje su Srbi i Francuzi zajedno oslobodili  na istočnom frontu”. On opisuje Srbiju kao zemlju koja je pre jednog veka toliko dirnula Francuze mučeništvom kroz koje je prošla zbog austrougarskih, nemačkih i bugarskih trupa, ali i zbog „albanskih bandita koji su mučili njenu vojsku za vreme povlačenja u zimu 1916. godine”, da su desetine komiteta za pomoć i humanitarnih asocijacija uspostavili „Dane Srba” kako bi novac, odeću i hranu skupljali i slali u „zemlju heroja”. Podseća Buison i na kralja Petra Karađorđevića, koji je toliko voleo Francusku da je bio deo njene vojske 1870. godine (u puku Legije stranaca) u borbi protiv Prusa, zatim na prvu pobedu (Cerska bitka). Podseća i na to da je Srbija pre četiri godine bila pozdravljena simpozijumima na Sorboni i objavljivanjem desetina knjiga (među kojima je i strip „Avanture malog srpskog vojnika”) i brošura koje hvale „ovaj mali narod po imenu, ali veliki po duši”, uz tekstove Apolinera, Pjera Lotija ili Edmona Rostana.
Takvu zemlju, „koja je posle rata postavila maršala Franše d’Eperea za vojvodu njene vojske i počasnog građanina Beograda, čijem oslobađanju je on doprineo, zemlju sa svim njenim patnjama, bolovima i žrtvama podnetim za savezničke ciljeve, Francuska je odlučila da ponizi 11. novembra”, konstatuje Buison u „Figarou”.
On ukazuje da 6. decembra Emanuel Makron dolazi u Beograd, da mu je Vučić obećao „grandiozan doček” i poručio da Srbija neće „zabrljati”. Ovoga puta Francuska će se osetiti poniženom, zaključeno je u tekstu. U oštroj kritici pridružio im se i list „Opinion”, koji je objavio, između ostalog, da se Makron ne bavi pomirenjem na Balkanu, kao i da tokom posete Srbiji i Albaniji neće otići na Kosovo.

Dogovor o bregzitu garantuje otvorenost irske granice
Posle višemesečnih mukotrpnih pregovora London i Brisel su napokon postigli dogovor o bregzitu. Premijerka Velike Britanije Tereza Mej je izjavila da je nacrt sporazuma o izlasku te zemlje iz Evropske unije „veoma blizu ispunjenja obećanja za koje su građani Britanije glasali” kada su odlučili da Ujedinjeno Kraljevstvo napusti uniju, prenosi AP.
Ali, nisu svi u Konzervativnoj stranci zadovoljni dogovorenim uslovima „razvoda” od EU. Zato je uoči jučerašnje sednice kabineta, na kojoj je ubeđivala sumnjičave ministre da prihvate dokument od oko 400 strana, Mejova poručila kako dogovor znači da Britanija preuzima kontrolu nad svojim zakonima i granicama, ali štiti radna mesta, bezbednost i integritet Ujedinjenog Kraljevstva.
Da bi sporazum bio odobren britanskoj premijerki je potrebno i da dobije podršku oko 320 poslanika od 650 u parlamentu. Evroskeptični parlamentarac Piter Bon je upozorio Terezu Mej da će zbog ovakvog dogovora s Briselom izgubiti podršku ne samo mnogih konzervativnih poslanika već i miliona glasača.
Političari koji podržavaju bregzit već su kritikovali nacrt sporazuma ističući da će on obavezati Britaniju na propise EU dugo nakon što napusti uniju u martu. Mejova im je uzvratila da će vlada odlučiti šta da uradi u nacionalnom interesu.
Pristalice Mejove tvrde da je ovaj kompromisni sporazum najbolja ponuda i da je alternativa haotičan bregzit „bez dogovora” koji će omesti svakodnevni život i privredu, a možda i dovesti do vanrednih izbora posle kojih bi na vlast mogli doći laburisti.

Tereza Mej
Bivši ministar spoljnih poslova, konzervativac Vilijam Hejg upozorio je „vatrene bregzitovce” da bi obaranje predloga Tereze Mej moglo dovesti do promene vlasti i novog referenduma, pa da se „bregzit možda nikada neće dogoditi”.
Neuspeh Mejove da dobije podršku doveo bi u pitanje njeno liderstvo i odvelo proces za bregzit u haos, samo nekoliko meseci pre izlaska zemlje iz Evropske unije. Britanski i irski mediji su već javili da dogovor o „sporazumnom razvodu” uključuje i plan kako da granica između Irske i Severne Irske ostane otvorena posle 29. marta 2019. godine, datuma kada će Velika Britanija napustiti EU.
Irska televizija RTE objavila je da je dogovoren zaštitni mehanizam koji bi osigurao da granica na irskom ostrvu ostane otvorena posle bregzita. To znači da neće biti vraćena fizička granica između britanske pokrajine Severne Irske i Republike Irske, države članice EU.
„To bi bila neka vrsta carinskog sporazuma koji bi se odnosio na celu teritoriju Ujedinjenog Kraljevstva, a odredbe za Severnu Irsku bile bi ’dublje’ razjašnjene u pogledu carina i propisa, napisao je na „Tviteru” novinar Toni Koneli. Irski premijer Leo Varadkar je poručio da će EU na samitu 25. novembra razgovarati o sporazumu o bregzitu ako britanska vlada odobri nacrt dokumenta.
Varadkar je irskim poslanicima rekao da su strane „blizu pravno obavezujućeg i pravno mogućeg sporazuma o razlazu”. Ali je ipak dodao i da ništa nije zagarantovano i da dosta stvari još može poći naopako.
Opoziciona Laburistička stranka, koja je rekla da će se suprotstaviti bilo kojem sporazumu koji ne zadržava „iste” ekonomske koristi koje sada ima sa EU, navela je da je malo verovatno da je postignuti sporazum bio ispravan za Britaniju.

Ruska vojska uklonila 12.000 komada municije zaostale iz rata
Samo od početka ove godine inženjerijske jedinice Zapadnog vojnog okruga uklonile su više od 12.000 komada municije koja je zaostala iz vremena Velikog otadžbinskog rata, saopštilo je Ministarstvo odbrane Ruske Federacije.
Reč je o ukupno oko osam tona municije - uglavnom minama, artiljerijskim i protivavionskim granatama upotrebljavanim tokom Drugog svetskog rata. Pronalaze se i ručne bombe i municija za pešadijsko naoružanje različitih kalibara.
Predstavnici ruske vojske dobili su više od 1.400 obaveštenja građana o zaostaloj municiji pronađenoj prilikom građevinskih i poljoprivrednih radova, ali i posle erozije zemljišta.
Zadatak uklanjanja opasne ratne zaostavštine obavile su specijalizovane deminerske jedinice. Sva pronađena municija prevezena je na vojne poligone gde je uništena u kontrolisanim eksplozijama.

Francuska zamera Trampu nedostatak osnovne pristojnosti
Pariz - Portparol francuske vlade izrazio je žaljenje zbog niza kritičkih Tvitova američkog predsednika Donalda Trampa upućenim Francuskoj i francuskom predsedniku navodeći da je nedostsatak „osnovne pristojnosti” da se tako piše na dan kad Francuska obeležava terorističke napade u Parizu iz novembra 2015.
„Juče je bio 13. novembar. Mi smo obeležavali ubistvo 130 naših sunarodinika pre tri godine u Parizu i Sen Deniju. Dakle odgovoriću na engleskom, osnovna pristojnost (common decency) bili bi prikladni”, rekao je Benžamen Grivo posle sastanka vlade.
Tramp je po povratku iz Pariza gde je 11. novembra s drugim svetskim zvaničnicima prisustvovao obeležavanju 100. godišnjice završetka Prvog svetskog rata, u nizu tvitova ponovo kritikovao predlog svog francuskog kolege da se formira evropska vojska, francuske carine na američko vino i čak ukazao na opadajuću popularnost francuskog predsednika Emanuela Makrona.
Francuzi su „počeli da uče nemački u Parizu pre nego što su stigle SAD”, napisao je ironično Tramp u nediplomatskom osvrtu na nemačku nacističku okupaciju Francuske do oslobađanja od strane saveznika.
Grivo je rekao da se na današnjem sastanku vlade Makron vrlo kratko osvrnuo na seriju Tvitova američkog predsednika. Makron je podsetio da je već u razgovoru za američku televiziju rekao da se diplomatija na vodi preko tvitova već preko bilateralnih razgovora, rekao je Grivo.
Trampovi tvitovi ukazuju na tenzije između nekada prijateljski nastrojenih vođa SAD i Francuske i odrazili su nezadovoljstvo američkog predsednika zbog kritika toga kako se on ponašao tokom posete Francuskoj, navodi AP.
Francuska je juče odala počast žrtvama napada 13. novembra 2015. godine. Tada je ekstremistička grupa od devet ljudi sprovela niz napada u glavnom gradu kada je ubijeno 130 ljudi a 350 je ranjeno, javlja AP a prenosi Beta.

Sporazum o Bregzitu katastrofalan za Škotsku
EDINBURG  - Škotska premijerka Nikola Sterdžen ocenila je danas nacrt sporazuma o Bregzita kao „katastrofalan” za Škotsku jer se njime favorizuje Severna Irska.
Liderka Škotske nacionalne partije (SNP) želi da Škotska ostane deo jedinstvenog tržišta i carinske unije.
Nacrt sporazuma o Bregzitu predviđa „sigurnosnu mrežu” kojom bi se izbeglo uspostavljanje fizičke granice između Irske i britanske Severne Irske.
To rešenje na dva nivoa ima formu carinskog aranžmana za čitavu Veliku Britaniju sa dodatnim prilagođavanjem propisa za Severnu Irsku, rekao je jedan izvor iz EU.
„To će biti katastrofalno za investicije i zapošljavanje u Škotskoj. To bi bio najgori mogući scenario”, navela je Sterdžen u snimku postavljenom na njenom Tviter nalogu. Taj sporazum bi mogao biti odbijen u britanskom parlamentu, što bi, prema rečima škotske premijerke, ostavilo mogućnost za „bolja rešenja, pa i ostanak Velike Britanije u jedinstvenom tržištu.
„Ako su informacije u medijima tačne, 'sigurnosna mreža' bi za neželjenu posledicu mogla imati odvajanje Severne Irske od ostatka Ujedinjenog kraljevstva i ozbiljno podriti našu uniju”, rekla je Sterdžen.
Škoti su na referendumu o Bregzitu 2016. velikom većinom glasali za ostanak u EU, javlja AFP a prenosi Beta.
Referendum je održan dve godine posle škotskog referenduma o nezavisnosti na kom se 55 odsto glasača izjasnilo za ostanak u Velikoj Britaniji.
Škotska premijerka smatra da pobeda Bregzita na referendumu predstavlja bitnu promenu okolnosti ali je za sada odbacila mogućnost novog referenduma o nezavisnosti, makar dok ne bude jasno kako će se Bregzit odvijati.

Grčki državni službenici u jednodnevnom štrajku
ATINA – Grčki državni službenici danas su u jednodnevnom štrajku zbog mera štednje i traže povećanje plata i penzija kao i ukidanje svih zakona uvedenih da bi zemlja dobila međunarodnu pomoć.
Sindikat javnog sektora Adedi predstavlja oko 500.000 zaposlenih.
Po tvrđenju sindikata, plate državnih službenika smanjene su za 40 odsto a penzije su umanjene u rasponu od sedam do 35 odsto.
U štrajku učestvuju i zaposleni u bolnicama. Stotine ljudi okupilo se na protestnim skupovima u centru Atine, prenosi Tanjug.
Suočene sa velikom finansijskom krizom, grčke vlade su od 2010. podizale poreze i smanjivale potrošnju da bi zauzvrat dobile više milijardi evra u hitnim zajmovima od drugih zemalja evrozone i Međunarodnog monetarnog fonda.
Grčka privredna aktivnost pala je za četvrtinu a nezaposlenost je dostigla skoro 28 procenata u godinama dok je primala pomoć. Treći i poslednji program pomoći završen je u avgustu.
Grčka levičarska vlada Aleksisa Ciprasa obavezala se da će smaniti mere štednje kada zemlja izađe iz programa pomoći EU-MMF, da će podići minimalnu platu i smanjiti poreze. Međutim, sindikat Adedi smatra da su te mere nedovoljne.

Princ Čarls slavi 70. rođendan
LONDON – Britanski princ Čarls je povodom 70. rođendana koji će danas proslaviti u Bakingemskoj palati potvrdio posvećenost ekološkim pitanjima. Britanski prestolonaslednik će danas piti čaj sa gostima koji takođe ove godine pune 70, a uveče će proslavu prirediti njegova majka, kraljica Elizabeta Druga.
Povodom rođendana je Klarens haus, rezidencija princa Čarlsa, objavila nove fotografije kraljevske porodice.
Na fotografijama su Čarlsovi sinovi Vilijam i Hari sa suprugama Kejt i Megan, i unuci – šestogodišnji princ Džordž, trogodišnja princeza Šarlot i šestomesečni princ Lui.
Princ Čarls je u intervjuu novom izdanju časopisa „Kantri lajf” pozvao ljude da prirodu ne uzimaju zdravo za gotovo i da „razmisle o tome šta će biti potrebno našim unucima i šta će želeti”.

Ponuda nafte 2019. biće veća od potražnje
PARIZ – Globalna ponuda nafte će nadmašiti tražnju tokom 2019. godine, jer konstantan skok proizvodnje neutrališe povećanje potrošnje koja je u opasnosti zbog usporavanja globalne ekonomije, saopštila je danas Međunarodna agencija za energetiku (IEA).
U najnovijem mesečnom izveštaju, Agencija sa sedištem u Parizu je zadržala projekcije rasta globalne tražnje za naftom za 2018. i 2019. godinu na nepromenjenom nivou u odnosu na prošli mesec, odnosno na 1,3 miliona barela dnevno, prenosi Tanjug.
IEA je, ipak, srezala projekciju rasta tražnje za naftom iz nečlanica OPEK-a, ali je istovremeno podigla procenu rasta proizvodnje nafte u tim zemljama na 2,4 miliona barela dnevno u ovoj godini i na 1,9 miliona barela dnevno u narednoj godini, sa ranije projektovanih 2,2 miliona barela i 1,8 miliona barela, respektivno.
SAD će prednjačiti u prognoziranom porastu proizvodnje, jer će, prema procenama IEA, američka proizvodnja nafte ove godine porasti za 2,1 milion barela dnevno, i za dodatnih 1,3 miliona barela dnevno u 2019. godini.
„Očekuje se da će naredne godine postojati još manja potreba za OPEK-ovom naftom zbog konstantnog rasta proizvodnje u nečlanicama OPEK-a”, navodi IEA.
Agencija je, takođe, smanjila projekciju tražnje za OPEK-ovom naftom za 300.000 barela dnevno na 31,3 miliona barela dnevno u 2019. godini.

Crna Gora bi da ulaže u bugarsku nuklearku, Borisov želi Srbiju
PODGORICA – Crna Gora je zainteresovana da investira u nuklearnu elektranu u Bugarskoj, izjavila je crnogorska ambasadorka u Sofiji Snežana Radović.
Bugarska nacionalna televizija (BNT) javila je da su se ambasadorka Radović i bugarska ministarka energetike Tamenuška Petkova sastale prošle nedelje kako bi razgovarale o energetskoj saradnji dve zemalja, prenosi portal Seebiz, pozivajući se na pisanje podgoričkih Vijesti.
Petkova je tom prilikom obavestila ambasadorku o izveštaju koji je početkom prošle sedmice usvojen na sastanku Saveta ministara o proceduri za izbor investitora za nuklearno postrojenje „Belene”, prenosi Tanjug.
„Prema Petkovoj, pripremljeni dokument za izbor strateških investitora za izgradnju postrojenja 'Belene' uključuje mogućnost za manjinsko učešće velikih industrijskih i drugih potrošača struje iz Bugarske i susednih zemalja”, objavio je bugarski javni servis posle sastanka.
To bi, kako je dodao, moglo da se postigne kroz njihovo uključenje u kapital kompanije koja stoji iza projekta ili putem ugovora za kupovinu struje.
Ambasadorka Radović je kazala da je Crna Gora zainteresovana da učestvuje u projektu kao manjinski akcionar, navela je tv BNT.
Petkova i Radović su se dogovorile da uspostave zajedničku radnu grupu koja bi razmotrila mogućnost izvoza električne energije.
BNT ističe da njihov sastanak predstavlja nastavak pregovora bugarskog i crnogorskog premijera Bojka Borisova i Duška Markovića, koji su održani u septembru.
Borisov je tom prilikom kazao da ga zanima transfer struje između Crne Gore i Italije, „jer mi imamo dva nuklearna reaktora i spreman teren za gradnju nuklearke”.
„Predložio sam da napravimo mešovitu kompaniju, možda uz neko simbolično učešće u izgradnji naše nuklearke. Možda i sa kolegama iz Srbije, da bismo prenosili tu energiju, naravno, i prema Italiji, na bazi onoga što vi gradite sa Italijom. Mislim da bi to bio jako dobar, profitabilan projekat”, poručio je Borisov.
Bugarska vlada je proletos zatražila od parlamenta da ukine zabranu za razvoj tog 10 milijardi evra vrednog projekta, posle šest godina od njegovog otkazivanja.
Bugarska je 2012. godine otkazala projekat nuklearne elektrane snage 2.000 megavata nakon neuspelog pokušaja da pronađe investitore.

Prva reakcija Kremlja: Šta je Putin rekao Tačiju
Ruski predsednik Vladimir Putin je kratko razgovarao sa predsednikom privremenih institucija Kosova Hašimom Tačijem u Parizu. On je ukazao Tačiju da Priština treba da postigne konsenzus sa Beogradom i rekao mu da će Rusija podržati zajedničku odluku Beograda i Prištine, saopštio je portparol ruskog lidera Dmitrij Peskov, prenosi Sputnjik.
„To nije bio klasičan sastanak. To je bio razgovor na marginama događaja. Putin je razgovarao sa velikim brojem učesnika događaja koji su održanu u Parizu u okviru 100. godišnjice završetka Prvog svetskog rata. Tači je bio jedan od njih. Oni su zaista pružili jedan drugom ruku i fotografisali se“, rekao je Peskov, komentarišući informacije o susretu.
„Prirodno, Putin je skrenuo pažnju da je potrebno pre svega pronaći konsenzus sa Srbijom. To je glavno. I naravno, on je rekao da ćemo mi podržati dogovor do kojeg dođu same strane. Drugačije ne može biti“, zaključio je portparol ruskog predsednika, navodi Sputnjik.
Podsetimo, Hašim Tači je nakon proslave u Parizu izjavio da je ruskom predsedniku Vladimiru Putinu tokom susreta u Parizu rekao da nisu „ni prijatelji ni neprijatelji“, a da je Putin navodno rekao da je „promena ruskog stava prema Kosovu osetljivo pitanje“. RTK2 na srpskom jeziku prenela je da je Tači u intervjuu za „Klan Kosova“ ocenio da je „sastanak sa Putinom nedostajao Kosovu na međunarodnoj sceni“ i da je to „veliko dostignuće“ i korak za kosovsku diplomatiju.

Iran pogubio „sultana kovanica” zbog manipulacija na berzi
TEHERAN – Iranske vlasti pogubile su danas takozvanog „sultana kovanica” i njegovog saučesnika zbog sakupljanja dve tone zlatnih novčića i manipulacija na valutnom tržištu.
Time su iranske vlasti još jednom pokazale nultu toleranciju prema finansijskom kriminalu, u uslovima kada nastoje da podignu vrednost nacionalne valute u svetlu domaće ekonomske krize, ocenjuje agencija AP.
Iranska državna televizija je prenela da su Vahid Mazlumin i njegov saučesnik Muhamed Ismail Gasemi obešeni rano jutros, uz podsećanje da su prethodno bili osuđeni za manipulacije na tržištu „čvrstih” valuta.
Iranske vlasti su julu uhapsile Mazlumina (58), prenosi Tanjug.
Iranci su počeli da skupljaju zlatne novčiće i druge aktive koje se smatraju sigurnim utočištem nakon što je lokalna valuta proteklih meseci zabeležila pad vrednosti usled obnavljanja američkih sankcija Iranu.
Iranski rijal je pao na 135.000 rijala za dolar u odnosu na prošlogodišnji kurs od oko 40.500 rijala za dolar.

Najmanje 48 mrtvih u požarima u Kaliforniji
PARADAJS – U požarima koji besne Kalifornijom poginulo je najmanje 48 osoba, čime je ova vatrena stihija postala najsmrtonosnija u istoriji te američke savezne države.
Tela još šest žrtava pronađeni su u utorak u Paradajsu, na severu Kalifornije, čime je mračni bilans poginulih porastao na 48, prenosi Rojters.
Najjači požar, pod nazivom „Kemp” (Camp Fire), odneo je najmanje 46 života, postavši najpogubniji požar u proteklom veku u SAD, dok su u drugom požaru, na jugu, poginule dve osobe.

(Foto AP)
Najnovije podatke o žrtvama saopštio je oktružni šerif Koni Honea, dok forenzički timovi sa psima za otkrivanje leševa pretražuju oblast opustošenu požarima u Paradajsu, pod pepelom i ruševinama, oko 280 kilometara severno od San Franciska, prenosi Tanjug.
Napori su intenzivirani u cilju pronalaženja žrtava tokom šest dana otkako je izbio požar koji je progutao više od 7.000 kuća i drugih građevinskih objekata, uključujući veći deo Paradajsa, koji ima 27.000 stanovnika.
Honea je ranije rekao da se 228 osoba vode kao nestale, dok njegova kancelarija radi na rasvetljivanju sudbine oko 1.300 ljudi za koje se raspituju rođaci i prijatelji.
Više od 5.000 vatrogasaca i dalje se bori protiv vatrene stihije koja je uništila površinu od 505 kvadratnih kilometara otkako je izbila u prošli četvrtak, uništivši oko 7.700 kuća i primoravši 52.000 ljudi da se evakuišu, prenosi AP.
Požar „Kemp” do juče je uništio površinu od 50.000 hektara.
Međutim, oslabljeni vetrovi i viši nivoi vlažnosti omogućili su vatrogascima da napreduju u borbi protiv plamena, saopštili su vatrogasni zvaničnici.
Na jugu Kalifornije, požar „Vulsi” (Woolsey Fire) odneo je dva života i uništio više od 400 objekata, a 200.000 ljudi je evakuisano u planinama i podnožju planina nadomak Malibua, zapadno od Los Anđelesa.

Ajnštajnovo pismo prodato za 32.000 dolara
JERUSALIM – Pismo Alberta Ajnštajna iz 1922. godine u kojem on govori o svojim strahovima u vezi sa porastom antisemitizma u Nemačkoj, i to više od decenije pre dolaska nacista na vlast, prodato je danas na jednoj aukciji u Izraelu za 32.000 dolara.
„Ovde se kuvaju ekonomski i politički mračna vremena, tako da sam srećan što mogu da odem od svega ovoga”, napisao je tada 43-godišnji fizičar svojoj sestri Mariji nakon što je napustio Berlin i otišao na lokaciju koja se ne navodi u pismu, prenosi Tanjug.
Ajnštajn, koji je tri meseca pre toga osvojio Nobelovu nagradu, otputovao je iz nemačke prestonice nakon što su ekstremni desničari ubili ministra spoljnih poslova Valtera Ratenaua, njegovog prijatelja i takođe Jevrejina, posle čega ga je policija upozorila da bi on mogao biti sledeći.
Kada su nacisti došli na vlast u Nemačkoj 1933. i počeli progon Jevreja, Ajnštajn se nalazio na predavanju u inostranstvu. On se odrekao državljanstva i potom konačno nastanio u SAD.
„Ono što je posebno kod ovog pisma je da je Ajnštajn stvarno predvideo, 10 godina ranije, ono što će se dogoditi u Nemačkoj”, kazao je Meron Eren, jedan od osnivača aukcijske kuće Kedem iz Jerusalima, koja je ponudila pismo, a koje je kupio nepoznati kupac.

Figaro: Zabrljali smo, Srbija nepravedno ponižena u Parizu
PARIZ – Protokol francuskog predsednika smestio je predsednika Srbije Aleksandra Vučića izvan zvanične tribine na proslavi 100. godišnjice potpisivanja primirja u Prvom svetskom ratu 11. novembra 2018, postavivši ga van dometa televizijskih kamera, što je neprihvatljiv propust, s obzirom da je Srbija u Velikom ratu izgubila „1,2 miliona svoje dece”, piše „Figaro”.
Visoki član protokola Jelisejske palate, zadužene za raspoređivanje zvanica na počasnoj tribini, izjavio je za pariski list: „Zabrljali smo”.
Oko predsednika Makrona nalazili su se predstavnici zemalja saveznica iz Prvog svetskog rata - Rusije, SAD, Italije i Rumunije, ali i predsednici Bugarske i Turske, kao i kancelarka Nemačke, koje su pre 100 godina bile neprijatelji, a za to vreme jedan čovek, iako rastom ogroman (Vučić), skrajnut je da niže nije moglo biti i postavljen da sedne na suprotnoj tribini, među nižerangiranim ministrima, diplomatama i drugim zvaničnicima.
„Tu Srbiju, sa njenim istorijskim žrtvama, Francuska je ponizila 11. novembra. Možemo samo da zamislimo kako se Aleksandar Vučić osećao dok je, preko puta sebe gledao, osmehnute između Trampa, Putina i Makrona, ozloglašenog Redžepa Tajipa Erdogana ili Hašima Tačija, predsednika (Kosova) zemlje koju Srbija ne priznaje i koja je 1914. bila tek oblast u sastavu Srbije”, ističe se u tekstu.
Iako se francuski ambasador u Srbiji Frederik Mondoloni u ponedeljak izvinio u ime Pariza, u Beogradu reakcije nisu izostale.
Spomenik zahvalnosti Francuskoj u Beogradu, tek obnovljen – vandalizovan je, a čuli su zahtevi da se Pariska i Francuska ulica preimenuju, navodi list.
„Figaro” ukazuje da 6. decembra Emanuel Makron dolazi u Beograd, a Vučić mu je obećao grandiozan doček i rekao da Srbija neće „zabrljati” kada je reč o obeležavanju istorijskog prijateljstva između dve zemlje, koje počiva na zajednički prolivenoj krvi.
U tekstu koji je potpisao zamenik direktora „Figaroa” Žan-Kristof Buison, zaključuje se da će ovoga puta Francuska biti ta koja će se osetiti poniženom.
    </div>
    
  </body>
 </text>
</TEI>