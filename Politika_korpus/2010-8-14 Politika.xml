<TEI version="3.3.0" xmlns="http://www.tei-c.org/ns/1.0">
 <teiHeader>
  <fileDesc>
   <titleStmt>
    <title>Politika 2010-8-14</title>
   </titleStmt>
   <publicationStmt>
    <p></p>
   </publicationStmt>
   <sourceDesc>
    <p>https://www.politika.rs/sr/articles/archive/2010/8/14/page:1?url=</p>
   </sourceDesc>
  </fileDesc>
 </teiHeader>
 <text>
  <body>
    <div id="magazin">
Templari: Hrišćanska ekumenska organizacija
Međunarodna organizacija Vrhovnog reda vitezova Jerusalimskog hrama (Ordo Supremus Militaris Templi Hierosolymitani – OSMTH) registrovana je u Ženevi kao nevladina i nepolitička, a u svetu ima oko 5.000 članova. OSMTH se smatra hrišćanskom ekumenskom organizacijom, a među najistaknutijim svetskim templarima, koji su dobili savetodavni status pri UN, nalaze se i pojedini članovi američkog Senata, neki evropski političari, kao i potomci kraljevskih loza.
Templari su u Srbiji registrovani kao Udruženje nastavljača hrišćanskog viteštva Vitezovi Templari Srbije, i jedina su zvanična organizacija te vrste na Balkanu.VitezovitSrbije su 2003. godine proglašeni Velikim prioratom (GP SERBIA) i potpuno su samostalni u svom delovanju i delegiranju svojih članova za sva tela OSMTH. Veliki priorat Srbija danas broji blizu 200 članova, uključujući i Priorat Bugarske i Komanderije u Crnoj Gori, na Kipru i u Republici Srpskoj. Organizacija Vitezova templara Srbije prva je članica OSMTH iz jedne pravoslavne zemlje. Veliki priorat Srbije je autonomni sastavni član ove organizacije sa još jedanaest velikih priorata (Austrija, Finska, SAD, NATO, Francuska, Italija, Engleska i Vels, Meksiko, Kanada, Nemačka i Grčka).
Vrhovni red vitezova Jerusalimskog hrama (OSMTH) formiran je 1805. godine u Francuskoj na korenima tradicije drevnih templara. Predanje kaže da su se, posle odluke pape Klimenta V i francuskog kralja Filipa Lepog da ukinu red, 1312. godine templarska znanja i unutrašnja pravila prenosila usmenim putem, da bi bila poverena Napoleonovom lekaru, doktoru FabreuPalapratu. Doktor je uz pomoć i podršku Napoleona obnovio Red vitezova templara.
Danas je ovaj red organizacija otvorena za muškarcei žene, koji prihvataju njegove ciljeve, ali i koji svojim životom, ponašanjem i prethodnim delovanjem zaslužuju da postanu njegovi članovi. Red teži da, okupljajući pojedince visokih etičkih principa, pokaže da je ideal duhovnosti od presudne važnosti za očuvanje tradicije, za patriotizam i za ispunjavanje građanskih dužnosti . Vrline vere, nade, ljubavi i milosrđa ideje su vodilje reda, čiji članovi žele da služe baš kao što su to činili i drevni templari. Moto reda jeste citat iz Biblije koji glasi: „Ne nama, o Gospode, ne nama, već slavu daj imenu Tvojem”.
M. A.
-----------------------------------------------------------
Rotari internešenel: Humanitarno udruženje
(/slika2)Začetnik rotari ideje i prvi predsednik svetske organizacije Rotari internešenel bio je Pol Haris, koji je i osnovao prvi rotari klub 1905. god u Čikagu. Slogan „Nesebično služenje” ili „Služenje iznad sebe” osnovni je moto rotarija, koji izražava filozofiju nesebičnog, volonterskog služenja zajednici. Rotarijanstvo je humanitarna organizacija, čija je najveća zajednička akcija bila iskorenjivanje polio bolesti ili dečije paralize u svetu.
Prvi rotari klub u Srbiji osnovan je 1928. godine u Beogradu. Osnivač je bio Vojislav Kujundžić, a prvi predsednik Ferdinand Gromberg, vlasnik Smederevske železare – današnjeg Ju-Es Stila i suvlasnik Borskog rudnika. Zbog tako velikog broja klubova, od 1932. godine Jugoslavija je posedovala poseban distrikt (odnosno teritorijalnu organizaciju sa određenom samoupravom). Prvi guverner distrikta je bio Edo Marković, a rotarijance su predvodili još i Milan Stojadinović (član Odbora direktora međunarodne organizacije u 1934/35. godini), Stevan Pavlović, Stevan Vagner i knez-namesnik Pavle Karađorđević, kao počasni guverner Distrikta Jugoslavija. Marta 1941. godine ocenjeno je da razbuktavanje rata u Evropi više ne omogućava regularno delovanje rotari klubova, pa je doneta odluka o obustavljanju rotarijanskih aktivnosti.
Obnova rotarijanstva u Jugoslaviji započeta je 1989. godine, kada je u Beogradu formiran  Inicijativni odbor za reosnivanje Rotari kluba Beograd, čiji je predsednik bio Dragan Brajer. Rotari klub Beograd primljen je međunarodnu organizaciju rotarija 8. maja 1992. godine.
Postoje brojne predrasude kada je rotarijanstvo u pitanju, jer se često povezuje sa radom masonskih loža. Za razliku od masona, rad rotari klubova je javan, otvoren za goste, predavače, novinare. Takođe, rotari prima žene u svoje članstvo od 1989. godine. Danas, 1,2 miliona rotarijanaca pripadaju nekom od oko 30.000 klubova u više od 160 država u svetu.
Rotarijansku značku nekada su nosili i britanski premijeri Vinston Čerčil i Margaret Tačer, pisci Ivo Andrić i Tomas Man, američki predsednik Džon Kenedi…
-----------------------------------------------------------
Prva srpska Ženska loža
(/slika3)Pre nepunih godinu dana poslanici Skupštine Srbije formirali su, prvi put, grupu prijateljstva s Malteškim redom, čiji je predsednik postao poslanik LDP-a Nenad Prokić.
U medijima je objavljeno da su, pored Prokića, ovoj grupi pristupili i Aleksandra Ilić (NS), Balint Pastor (SVM), Gordana Čomić (DS), Gorica Mojović (DS), Ivan Andrić (LDP) i Jelena Trivan (DS).
Imena dama iz ove grupe svojevremeno su dodatno podgrejala interesovanje za pitanje ženskog prisustva u diskretnim i tajnim organizacijama.
U odgovoru se može reći da vitezovi templari primaju žene u svoje redove, dok je u masoneriji to moguće samo u ložama koje su pod zaštitom Velikog orijenta Francuske. Tako je 2007. osnovana prva srpska Ženska loža „Vera Fides”. Anke Bakić je dugo godina vodila ovu ložu na mestu starešine, a pre izvesnog vremena je na tom mestu zamenila Marina Mučalica, a s jeseni ove godine su novi izbori u toj loži, o čemu ćemo kada to bude obavljeno, obavestiti čitaoce.
Sl. K.

Hasanović: Moramo da se ujedinimo
Temelje savremene demokratije u Srbiji nepobitno su izgradili masoni. Da li današnji masoni mogu da se porede s velikim imenima srpske istorije, teško je reći, kaže za „Politiku” Tahir Hasanović, veliki sekretar za spoljne poslove Regularne velike lože Srbije, najmasovnije masonske organizacije u našoj zemlji. Po Hasanovićevim rečima, i jedine legitimne, jer je za zvaničnu priznaje i „majka svih loža”, Ujedinjena velika loža Engleske, kojom rukovodi veliki majstor vojvoda od Kenta.
–Regularna velika loža Srbije (RVLS) pravni je i međunarodno priznati naslednik Velike lože Srba, Hrvata i Slovenaca „Jugoslavija”, osnovane 1919. godine.Pošto je čoveku imanentna neprestana potreba za dokazima, dovoljno je reći da je prilikom obeležavanja 90. godišnjice od osnivanja lože „Jugoslavija” u Beogradu prošle godine upriličen jedan od najvećih ikada održanih masonskih skupova, čiji je domaćin bila RVLS. Prisustvovalo mu je 168 gostiju iz celog sveta, među kojima su bila 23 velika majstora i specijalni izaslanik vojvode od Kenta – objasnio je Hasanović.
Naš sagovornik smatra da je današnja razjedinjenost među masonima u Srbiji posledica raskola koje su se javljali u prošlosti. Hasanović ipak veruje da će se podeljena zajednica srpskih slobodnih zidara uskoro ujediniti.
–U neregularnim ložama koje deluju u Srbiji takođe ima mnogo dobrih ljudi. Oni su naša „braća” po svim svojim nazorima i idejama, ali su obmanuti. Pitanje je vremena kada će se pojaviti dovoljno mudrosti da u Srbiji pobedi kraljevska lepota – slikovito je ideju o ujedinjenju srpskih masona predstavio Hasanović.
Regularna Velika Loža Srbije je „zaštitnica” 25 slobodnozidarskih loža, čije bratstvo broji skoro 1.000 članova. Među „braćom” je najviše mladih ljudi, što je gotovo tipično za zemlje koje još grade svoj demokratski kapacitet.
–Ideje humanosti su u razvijenim državama već ostvarene, pa je s druge strane razumljivo da u zemljama u razvoju postoji veća potreba za neprestanim isticanjem ideja moralnosti, humanosti i tolerancije u prvi plan – dodao je Hasanović.
Naš sagovornik smatra da je uticaj masona u Srbiji danas nedovoljan, te da „braća” moraju više da se angažuju da Srbiji bude bolje. S predstavnicima Srpske pravoslavne crkve, kaže, zvanični kontakti ne postoje, a i kada je u pitanju saradnja sa institucijama države, odnosi nisu na višem nivou.
–U svim statutima masonskih organizacija u svetu stoji da slobodni zidar nikada neće učiniti ništa što bi bilo protivno interesima svoje države i naroda. Stojimo na raspolaganju državnim institucijama kad god misle da možemo da pomognemo –poručio je Hasanović.
(/slika2)Masonske organizacije u Srbiji znaju da nisu na dobrom glasu. Prema istraživanju koje je sprovela RVLS, stanovnici Srbije puni su predrasuda prema slobodnim zidarima, iako su kroz istoriju „braća” bila najviđenije i najumnije srpske glave.
–Predrasude opstaju zbog nedovoljno znanja o značaju i lepoti bratstva – rekao je Hasanović, ne negirajući da udela u tome ima i mistika koja obavija pripadnost ovoj organizaciji.
–Slobodno zidarstvo jeste diskretno, ali ne i tajno društvo. Diskrecija je neophodna jer su masoni kroz istoriju bili suočeni s progonima, a suština slobodnog zidarstva je da pojedinac može radom na sebi i uticajem na svoju okolinu da učini svet boljim i pravednijim. Mi smo bratstvo dobrih ljudi na dobrom glasu, koji plaćaju poreze, brinu o porodici, komšijama i čine sve da njihov svakodnevni život zrači lepotom, mudrošću i snagom – rekao je Hasanović, dodajući da među masonima postoji mnogo ličnosti koje imaju uticajne funkcije i dužnosti u raznim oblastima života našeg društva. Ipak, većinu slobodnih zidara čine ljudi na svojim uobičajenim profesijama, od zanatlija do profesora.
–Oni svojim ponašanjem, odnosom prema okolini, primerom slobodnomislećih, moralnih i društveno zainteresovanih ljudi, skromnijim i manje uočljivim, ali stalnim doprinosima utiču kako bi društvo oko sebe učinili boljim. Takođe, postoje i organizovaniji oblici delovanja, pa tako u okviru RVLS deluje šest humanitarnih društava, koja su organizovanjem dobrotvornih večera i koncerata doprinela poboljšanju kvaliteta života mnogih ugroženih grupa: slepih, starih, dece, izbeglica... – zaključio je naš sagovornik.
Marko Albunović
-----------------------------------------------------------
Vojvoda od Kenta prihvatio poziv da poseti Srbiju
Prilikom posete Ujedinjenoj velikoj loži Engleske (UVLE), delegacija RVLS je stekla utisak da je princ Edvard (vojvoda od Kenta i veliki majstor UVLE) veoma dobro obavešten o zbivanjima u srpskoj masoneriji i uopšte o stanju u Srbiji. Prilikom audijencije u Bakingemskoj palati, vojvoda od Kenta je iskazao želju da poseti Srbiju. Usledio je direktan poziv srpskih masona, koji je vojvoda srdačnim prihvatio.
-----------------------------------------------------------
Masonski hram na Vračaru
U Srbiji trenutno postoji nekoliko privremenih hramova slobodnih zidara. Međutim, uskoro će u centru Beograda biti dovršena izgradnja prvog zvaničnog masonskog hrama u Srbiji posle celih 70 godina, koliko je prošlo od rušenja prethodne građevine u vihoru Drugog svetskog rata.
–To će biti jedini zvanični masonski hram i nalaziće se tamo gde mu je i mesto, na Vračaru, u trouglu duhovne i obrazovne vertikale Srbije, između Narodne biblioteke i Hrama svetog Save –rekao je Hasanović.
-------------------------------------
Srpska masonerija i njeni raskoli
Rodonačelnici teorije o „masonskoj zaveri” bili su francuski opat Ogisten Bariel i Škotlanđanin Džon Robinson, inače mason najvišeg stepena, kojima se potom pridružio i Žozefa de Mestr, poznati „otac svetske kontrarevolucije”.
Poričući masoneriji filantropsku i humanističku orijentaciju, njenu okrenutost samoizgradnji pojedinca, gradnji poverenja i harmonizacije odnosa između ljudi, država i poredaka, ovi autori su masoneriju izjednačili sa tajnim društvom antihrišćanskog, satanskog usmerenja.
Ovo stanovište je do vrhunca doveo papa Lav XIII koji je krajem 19. veka izdao čuvenu antimasonsku bulu, žigošući slobodne zidare kao najljuće neprijatelje Vatikana.
Koliko je ova bula uticala na Hitlera da kasnije krene u rat protiv „jevrejsko-masonsko-boljševičke zavere” i da pobije desetine miliona ljudi, još uvek je nedovoljno istražen problem, možda i zato što je to pitanje svesno zanemarivano.
U svakom slučaju, kada je reč o diskretnim i (polu)tajnim organizacijama, danas ih je u Srbiji popriličan broj.
Pre svega, reč je o slobodnim zidarima, diskretnoj organizaciji, čije su obedijencije prijavljene nadležnim vlastima. Organizovani su u nekoliko velikih loža, što svedoči o raskolima u masonskom bratstvu. Kao i o ličnim ambicijama, zbog čega su nastale i navodne Velika masonska loža Srbije, Velika ujedinjena loža Srbije, Veliki masonski koncil (deo koji je formirala tzv. Regularna velika loža Engleske), Grčka medijala i druge, dok je u fazi formiranja i Velika loža Vojvodine.
U masonskim krugovima upozoravaju da s navedenim nazoviložama nemaju nikakve veze, ali i među četiri lože koje tvrde da su legalne sa stanovišta masonskih načela postoje sporenja.
Regularna velika loža Srbije (veliki majstor Petar Kostić), tvrdi da je ona jedina suverena velika masonska vlast na teritoriji Republike Srbije. Pod imenom RVLS ona deluje od 2006. a do tada se zvala Regularna velika loža „Jugoslavija” jer je, tvrde, Velika loža ,,Jugoslavija” 1993. promenila ime u Regularna velika loža ,,Jugoslavija”.
Prvi veliki majstor Velike lože „Jugoslavija” obnovljene 1990. godine, Zoran D. Nenezić, koji je sa dužnosti odstupio sopstvenom odlukom 1996, dokumentovano svedoči nešto sasvim drugo. Prema njegovim rečima, „već početkom 1993. neki dotadašnji članovi bili su isključeni iz organizacije zbog rada protiv masonskih principa i sopstvenog naroda”, a onda je usledio i „nelegalni i pučistički pokušaj preuzimanja identiteta VL ’Jugoslavija‘ od strane tzv. Regularne VL ’Jugoslavija‘, odnosno Regularne velike lože Srbije, kako je ona danas imenovana”. Zato Nenezić odriče masonsku legalnost „regularcima” i navodi da Velika loža „Jugoslavija” nije 1993. promenila ime, već je, po njegovim rečima, ,,tzv. Velika regularna loža ’Jugoslavija‘ prvi put registrovana kao nova organizacija 1. juna 1993. godine.”
Nenezić tvrdi da je ovdašnji raskol među masonima bio podstaknut i spolja, uključujući i brojne strane obaveštajne službe, kao i delove raznih domaćih tajnih službi. 
U svakom slučaju, tokom prošle decenije su na raskol unutar srpske masonerije uticali i spoljni faktori, pa danas na masonsko prvenstvo, uz Regularnu veliku ložu Srbije, pretenduju i istoimena Regularna velika loža Srbije (Veliki majstor Čedomir Vukić), kao i lože u Srbiji koje rade pod zaštitom Velikog orijenta Francuske (jedan od osnivača prve lože iz ovog sistema je Vladimir Živulović). Svemu treba dodati i Ujedinjene velike lože Srbije (starešina Vladan Marković), kao i još nekoliko velikih loža, registrovanih kao udruženja građana. U poreklo njihovog nastanka, kao i većine pomenutih, teško je ući.
Slobodan Kljakić

U politici nema slučajnosti
„U politici se ništa ne događa slučajno. Šta god da se desi, možete se kladiti da je tako planirano.”
I sam povezan s tajnim društvima, inače mason, navedene reči izgovorio je Frenklin D. Ruzvelt, znameniti predsednik SAD u tri mandata (od velike ekonomske krize 1933. do pred sam kraj Drugog svetskog rata). Navedena tvrdnja svakako se nije omakla jednom od slavne „velike trojice”, jer je Ruzvelt, zajedno sa Staljinom i Čerčilom, tajno kreirao arhitektoniku poratnog svetskog poretka, na sastancima u Teheranu 1943. i na Jalti 1944. godine. Kao što je poznato, taj poredak je otišao u istoriju s padom Berlinskog zida 1989. godine.
Taj kolosalni događaj, u još postojećoj SFR Jugoslaviji, pratile su poslednje pripreme za obnavljanje Velike lože „Jugoslavija”, osnovane u Kraljevini Srba, Hrvata i Slovenaca 1919, koja se „samouspavala” 1940. jer je rat već kucao i na naša vrata.
Obnavljanje rada Velike lože „Jugoslavija” u junu 1990. izazvalo je izuzetnu pažnju javnosti, medija i istraživača. Ova pažnja bila je usmerena ne samo na bratstvo slobodnih zidara, već i na druge organizacije diskretnog i tajnog karaktera, za koje su počele da kruže vesti kako se osnivaju i u Srbiji.
Uprkos iskustvima iz proteklih dvadeset godina, ova pažnja nije jenjala, šta više, ona je rasla, jer su u međuvremenu u javnost iznete mnoge činjenice i saznanja o ovim organizacijama, ponajpre o masoneriji i njenom radu u Jugoslaviji i Srbiji.
Poklopilo se to s bolnim iskustvom unutrašnjih ratova i tranzicije na lokalanom planu, na šta je uticala transformacija globalnog poretka u kome je uspostavljena dominacija jedne supersile (SAD).
Pokazalo se da su ti procesi više nego plodno tlo za oživljavanje starih i proizvodnju novih uverenja, ali i predrasuda, o svakojakim silama i skrivenoj moći koje nam kroje kapu i preko naših leđa ostvaruju sopstvene strateške i kratkoročne interese, koristeći se u tim rabotama i uticajem pripadnika ovdašnjih (polu)tajnih organizacija.
(/slika2)Na drugom polu javne scene, istovremeno je diskreditovan svaki pokušaj da se ovdašnji ratovi, mrvljenje državne teritorije i suvereniteta, racionalno dovedu u uzročnoposledičnu vezu s globalnim zbivanjima. Pogotovo sa onim igračima na svetskoj i evropskoj sceni koji svoje interese brane na različitim tačkama planete, bez obzira na cenu koju drugi plaćaju zbog oružanih, ekonomskih i finansijskih ratova, zbog proizvodnje beskrupuloznih laži i manipulacije dovedene do gotovo nepojmljivih razmera.
Nastojanja da se prodre u dubinu i kapilarnu strukturu tih procesa i njihovih posledica i u Srbiji, u pomenutom krugu mišljenja diskredituje se kao priklonjenost „teoriji zavere”, čijoj kritici je, na primer, posvećena knjiga Jovana Bajforda „Teorija zavere, Srbija protiv ’novog svetskog poretka’”. Ova knjiga je nastala na osnovu Bajfordovih doktorskih studija na Univerzitetu u Lafborou u Velikoj Britaniji.
Otprilike u isto vreme kada se knjiga Jovana Bajforda pojavila u prevodu na srpski jezik (2006), objavljena je još jedna knjiga iz ovog tematskog kruga, takođe nastala na osnovu odbranjene doktorske disertacije, ali u ovom slučaju na Kriminalističko-policijskoj akademiji u Beogradu.
Miloš Janković, autor knjige, na listu tajnih društava koja danas deluju u Srbiji stavio je masone, templarske vitezove (Red vitezova Hrama jerusalimskog) i rotarijance, pri čemu je ta društva doveo u vezu s tajnim političkim društvima na širem planu, naime u istorijskom pogledu s karbonarima, a u aktuelnom smislu sa Institutom za međunarodne odnose, Bilderberg grupom, Trilateralnom komisijom i organizacijom „Lobanja i kosti”.
Kao osobit fenomen, ,,teoriju zavere” je podvrgao kritici pre pola veka Karl Poper, poričući uticaj na istorijske tokove onih koji „zaverenički snuju da svoju misao sprovedu u delo”, odnosno da svoj skriveni interes ostvare, a onda da ga brane i u polju javnosti.
Otprilike u isto vreme kada je Poper digao svoj glas protiv „teorije zavere”, početkom 1960-ih, dvojica autora, Dejvid Vajz i Tomas B. Ros, objavili su knjigu pod naslovom „Nevidljiva vlada”, misleći na SAD, koju CIA ipak nije mogla da zabrani, iako je to pokušala.
Na neki način, ova knjiga je zapalila iskru koja je do danas prerasla u neku vrstu globalnog požara, čemu je odlučujuće doprineo Internet. Sve veći broj autora, konzervativaca i liberala, desničara i levičara, dokazuje presudan uticaj na svakidašnji život i na dublje društvene procese, one moći koja je zasnovana na interesima nevidljivih, dominirajućih struktura korporativnog finansijskog sistema, koji upravlja unutrašnjom i spoljnom politikom velikih sila, pre svega SAD, a pogotovo politikom klijentističkih država, u koje mnogi ubrajaju baš Srbiju.
U toj priči rezervisano je mesto za nejavne i za tajne organizacije, pri čemu je masoneriji, iz mnogo razloga, obezbeđeno mesto na vrhu lestvice javnog interesovanja, što je slučaj i u Srbiji. Između ostalog i zato, što teorija o „masonskoj zaveri” dugo traje, pokrenuta je još krajem 18. veka, neposredno posle Francuske revolucije.
Bogata tradicija tajnih udruživanja na ovom prostoru, kojoj nisu mogla da odole ni mnoga od najvećih imena moderne srpske istorije, ostavila je duboke tragove delovanja ne samo masonerije, nego i drugih diskretnih i tajnih organizacija.
Od „Heterije”, preko karbonara, anarhističkih grupa inspirisanih „Katehizisom revolucionara” Sergeja Nečajeva, do teozofa iz kruga Helene Blavacke, koja je svirala na dvoru Obrenovića, kao i niza nacionalno revolucionarnih organizacija na prelasku iz 19. u 20. vek, sve do najpoznatijih „Ujedinjenje ili smrt” i „Mlade Bosne”, a onda i boljševika.
Vremena su se, dabome, promenila.
Danas u Srbiji deluju i pripadnici Malteških vitezova, odnosno Suverenog vojnog i milosrdnog reda svetog Jovana Jerusalimskog, Rodosa i Malte. Oni su presudno zainteresovani za čuvene hrišćanske relikvije, ruku svetog Jovana Korstitelja, ikonu bogorodice Filermose i česticu Časnog krsta koje se čuvaju u Crnoj Gori.
Deluje i organizacija vitezova templara Srbije, u okviru američkog Templarskog reda, organizacije Ordo Supremus Militaris Templi Hierosolymitani (OSMTH), registrovane u Švajcarskoj, koja je načinila raskid s izvornim templarima.
Šuška se i o radu Rozenkrojcera, drevnog mističkog Redaruže i krsta, poznatog pod skraćenicom A.M.O.R.S. (AntiquusMysticusque Ordo Rosae Crucis), čiji pripadnici tvrde da su u ovom redu delovali i drevni filozofi Tales i Pitagora.
Vreme tranzicije oživelo je i dobru tradiciju humanitanog rada rotarijanaca, ali je tranzicija istovremeno uselila na ovaj prostor i predstavnike nekih teško objašnjivih, neonacističkih i neofašističkih kripto organizacija, o čijim centralama može da se zaključuje isključivo na osnovu podataka iz virtuelnog sveta Interneta.
Sve u svemu, nije čudo što tajna i diskretna društva u zemlji Srbiji i dalje golicaju nesmanjenu pažnju javnosti.
Baš zato što nikako da se dođe do odgovora na pitanje da li se u politici išta događa slučajno, ili je to što se događa planirano, kao što je tvrdio Ruzvelt.
Slobodan Kljakić
-----------------------------------------------------------
Karlov ugao
. Naši političari su pravi rotarijanci. Stalno se rotiraju na položajima.
. Cela Srbija je tajno društvo. Mnogi se pitaju da li uopšte postoji.
. I Crnotravac bez posla je slobodni zidar.
. Zbog gospodara iz senki, ja sam senka od čoveka.
. Sva tajna društva bi trebalo upisati u „Transparentnost Srbija”.
. Primiše i nas u tajno društvo zvano Evropska unija, ali inicijacija traje suviše dugo.
Dragutin Minić

Zavera bez zaverenika
Nije ni mit niti tajna da postoje. Od pamtiveka ljudi su bili skloni da se udružuju da bi u krugovima odabranih sačuvali tajna znanja, blago ili moć. Iz senke.
Tajna društva su, prema definiciji, grupe ljudi koje se udružuju radi zajedničkih ciljeva ili interesa. Članom se postaje uglavnom na preporuku, a inicijacija (ili uvođenje, posvećenje) najčešći je postupak u pridruživanju novog člana. Rituali inicijacije obično su praćeni izlaganjem raznim iskušenjima.
Postojbina svih inicijacija, drevni Egipat, nudi neverovatnu panoramu spomenika, slika i tekstova iz kojih odjekuju tajanstveni obredi koji se tiču živih, ali isto tako i mrtvih.
Slobodno zidarstvo, masonstvo ili masonerija najpoznatije je tajno društvo na svetu čija je prva velika loža nastala u 18. veku u Engleskoj. U svetu danas ima više od 200 velikih loža i velikih orijenata, od kojih je najmanje polovina u SAD. U tim društvima trenutno ima najmanje četiri miliona masona.
Teorije zavere, misteriozne katakombe, neistražene grobnice, izgubljene relikvije, drevni rukopisi i poigravanje religijom uvek su golicali maštu i odlično prodavali knjige.
Jedna od najvećih navodnih tajni – koja je popularizovana u knjigama kao što su „Sveta krv, Sveti gral“ Linkolna, Bejdženta i Lija i „Da Vinčijev kod“ (kao i „Anđeli i demoni“) Dena Brauna – glasi da Isus nije umro na krstu, a da se njegova žena Marija Magdalena, koja je nosila njegovo dete, preselila na jug Francuske.
„Šuškalo se da vitezovi templari znaju gde se nalazi blago Solomonovog hrama, a pripisivalo im se da čuvaju tajnu Svetog grala. Stvarnost je bila manje očaravajuća, ali je magija nepoznatog ono što tajna društva čini psihološki privlačnim“, piše Nik Harding u svojoj knjizi „Tajna društva“, zanimljivoj studiji o istoriji zavera.
Kod tajnih društava uvek je prisutan faktor kontrole, ali i duboko usađena ideja o moći. Navodne tajne koje ona čuvaju samo su paravan za spoljašnji svet neupućenih, a njihova svrha jeste da sakriju potrebu za moći i kontrolom.
Tajna društva namerno oko sebe stvaraju auru misterije, tvrdi Harding. Ona promovišu razliku između „mi“ i „oni“, između „prosvetljenih“ i „neupućenih“. „Moć je u skrivenom znanju“, tvrde. A da li je skriveno znanje zakonito ili ne, može se diskutovati, ali u većini slučajeva ono je prazno i ništavno, kaže Harding.
U intrigantnom delu Rona Džonsona „Tajni vladari sveta“ vidi se da su neki paranoični hrišćani mislili da je pad društva neminovan zbog opakih aktivnosti tajnih organizacija. U sve to ubacivala se i stara besmislica o svetskoj jevrejskoj zaveri – da su tajna društva delo đavola koji je odlučio da sruši sve što je sveto i bogobojažljivo. Ali, i levica ima sopstveni plan, pa često optužuje masone, Bilderberšku grupu ili Boemski vrt da su nedemokratske, elitističke i desničarske organizacije koje preskaču državne zakone i teže da uspostave novi svetski poredak.
Postoje, naravno, velike sličnosti između svih tajnih društava, bilo da se radi o masonski ložama u centrima metropola ili o plemenskim kolibama u srcu Polinezije. Ili je reč o iluminatima, templarima, asasinima, katarima, rozenkrojcerima, ordinima... U njima se odvija isti proces – nakon dokazivanja vrednosti kandidata sledi inicijacija, a potom napuštanje profanog sveta da bi se ušlo u jedan drugi, koji ima navodno elitni status i čije se tajne ili jezik posebno uče.
Da li tajna društva zaista vladaju svetom, u šta nas uporno ubeđuju pobornici raznih teorija zavere? „Kao deca imali smo skrovišta i gangove, a kao odrasli imamo lože i tajna društva“, odgovara Nik Harding.
A kada shvatimo da tajna društva nemaju veliku kontrolu nad zbivanjima, njihova moć neumitno bledi. I tajna nestaje.
Petar Mićković
-----------------------------------------------------------
Karika između iluminata, masona i Boemskog gaja
BILDERBERŠKA GRUPA nije u striktnom značenju tajno društvo, ali ona zaista deluje iza zatvorenih vrata, podstičući tako mnoge teorije i rasprave. Predstavlja navodno kariku između iluminata, masona i Boemskog gaja. Prvi sastanak Bilderberške grupe odigrao se u maju 1954. u hotelu „Bilderberg” u holandskom gradu Osterbeku. Od tada do danas sastaju se jednom godišnje na nekom mestu koje uvek obezbeđuje CIA. Spisak učesnika je impresivan: Henri Kisindžer, Sajrus Vens, Džerald Ford, Džimi Karter, Džordž Buš stariji, Dejvid Oven, Žiskar Desten, Helmut Šmit i svi britanski premijeri u poslednjih pola veka. U Jugoslaviji, na primer, srpske vođe su optuživale Bilderberšku grupu da je započela rat koji je doveo do pada Slobodana Miloševića.
P. M.
-----------------------------------------------------------
Bratstvo atentatora
ASASINI su fanatični ogranak tajne muslimanske sekte zvane ismaili. Reč „assasins” (atentatori) ušla je u engleski jezik u značenju „ljudi koji su spremni da ubijaju iz religioznih i političkih razloga“. Asasin je mogao da se godinama pretvara pre nego što bi napao svoj cilj, a često bi se i sprijateljio sa žrtvom davno pre nego što bi je ubio. Početkom 11. veka ovu organizaciju je osnovao Hasan ibn Sabah, šiit iz Korasana.
P. M.
    </div>
    <div id="kultura">
Svi apsurdi tranzicije
2. TVRĐAVA TEATARSmederevo – Drugi ambijentalni pozorišni festival „ Tvrđava teatar“ nastavljen je predstavama „ Rumunija 21“ koju je u petak uveče izvelo Narodno pozorište iz Užica i sinoćnjom satirom Vudija Alena „Sviraj to ponovo, Sem” u izvedbi Beogradskog dramskog pozorišta, po kojoj je izabran i slogan ovogodišnjeg festivala. Sinoć je u smederevskom Centru za kulturu igran i komad Franka Vedekinda „Buđenje proleća”, u režiji Anje Suše, a publici se predstavilo Malo pozorište „Duško Radović” iz Beograda.
U petak uveče u Malom gradu drevnog zdanja despota Đurđa Brankovića, pevalo se i pomalo pucalo u „Rumuniji 21”, savremenoj komediji koju je na tekst mladog rumunskog pisca Peke Štefana režirao Goran Golovko. Ovaj komad publiku nikako nije mogao ostaviti ravnodušnom jer „bez uvijanja govori o rumunskoj, ali ne samo rumunskoj, tranziciji u procesu ulaska u Evropsku uniju. Srpski gledalac i te kako je mogao da prepozna makar deo naše stvarnosti u ovom tekstu koji su publici „Tvrđava teatra” verno dočarali glumci užičkog pozorišta predvođeni Igorom Borojevićem i Tanjom Jovanović (Jon i Mia).
Oštro Štefanovo pero nimalo ne štedi sve apsurde i moralne devijacije nastale u društvu koje još nije raščistilo s apsurdima iz starog sistema, pa pokušaji uspostavljanja nekih novih vrednosti i civilizacijskih standarda na tako klimavim nogama završavaju neslavno. Peka Štefan komikom bespoštedno na pozornici oživljava brojne mitove kao što su divlji kapitalizam, seks kao roba i oruđe medija, trgovina decom, procvat pornografije i otuđenje unutar porodice. Završnom rečenicom „Dobrodošli u ...”, jasno je nagovešteno da ovde nije reč samo o Rumuniji i komičnim detaljima tranzicije u ovoj zemlji.
- Mislim da smo svi zajedno zdušno dali najbolje. I nadam se da smo se s izazovima „Rumunija 21” uspešno uhvatili u koštac i da smo iznedrili predstavu koja će istovremeno biti rado gledana i kao zabava i kao opomena. Opomena protiv nečovečnosti u tranzicijskom vremenu koje poprima mitske, arhetipske dimenzije - reči su reditelja Gorana Golovka.
Večeras će pred publikom „Tvrđava teatra” nastupiti Kraljevačko pozorište sa predstavom „Putujuće pozorište Šopalović” u režiji Nebojše Dugalića. U ponedeljak, u glavnom programu festivala predstaviće se Narodno pozorište iz Sombora predstavom „ Kate Kapuralica“ koju je napisao Vlaho Stuli, a režirao Jagoš Marković.
„Tvrđava teatar” završava se 20. avgusta uz dve predstave van selekcije kada će biti proglašene odluke žirija i dodeljene nagrade za najbolju režiju, najbolju žensku i mušku ulogu i najbolju predstavu.
O. Milošević

Prva nagrada ,,Srpskom filmu”
34. FESTIVAL FILMSKOG SCENARIJAVrnjačka Banja – Na 34. Festivalu filmskog scenarija u Vrnjačkoj Banji prvu nagradu za najbolji scenario dobio je ,,Srpski film”, scenarista Aleksandra Radivojevića i Srđana Spasojevića. U obrazloženju žirija, (Biljana Maksić, scenarista, Slobodan Skerlić, reditelj, i Ljubica Arsić, književnik) se navodi da se nagrada dodeljuje ,,za izuzetnu doslednost u sprovođenju priče, precizno profilisanje karaktera, rafinirano korišćenje filmskog jezika, poznavanje istorije filma, filmskih žanrova... i svrsishodno preoblikovanje stvarnosti radi postizanja umetničkih ciljeva”.
Takođe, ,,Srpski film” je dobitnik i nagrade žirija kritike FIPRESCI Srbija.
Žiri festivala dodelio je drugu nagradu za scenario filmu ,,Žena sa slomljenim nosem”, scenariste Srđana Koljevića ,,za vešto korišćenje dramaturških postulata u postizanju bajkovitosti i građenju umetničke verodostojnosti”. Treća nagrada pripala je omnibus filmu ,,Neke druge priče”, čiji su autori scenarija Ivona Juka, Ana Marija Rosi, Ines Tanović, Đorče Stavreski i Hana Slak, a ,,za poetsku vrednost i moderan dramaturški izraz koji uspešno odslikava zadatu temu”.
U konkurenciji studentskih filmova žiri je nagradu za najbolji scenario dodelio filmu ,,Ja već jesam sve ono što želim da imam”, za koji je scenario napisao Dane Komljen, a u obrazloženju
piše ,,za originalnost i promišljeno sproveden postupak u kreiranju filmske priče”.
Kako je objašnjeno, žiri nije našao razloge za dodeljivanje specijalne nagrade ovogodišnjeg festivala, koji je sinoć završen prikazivanjem filmova van konkurencije ,,Mica i okolne priče” Milana Nikodijevića i ,,Selo gori... i tako” Radoša Bajića.
M. D.
    </div>
    <div id="sport">
Najbolja rukometašica sveta rado u dresu Srbije
Svetlana Kitić, najbolja rukometašica sveta svih vremena izjavila je danas da je spremna da nastupi za reprezentaciju Srbije i da bi to bila oproštajna utakmica posle burne i velike karijere, kakvu je imala.
„Bila bi to oproštajna utakmica u dresu Srbije. Prihvatila bih da odigram taj meč. Bio bi to nakon burne i velike karijere, kakva je bila moja, lep oproštaj”, rekla je Kitić Tanjugu.
U anketi zvaničnog sajta Svetske rukometne federacije nekadašnja reprezentativka Jugoslavnije nedavno je izabrana za najbolju igračicu svih vremena, a ta titula joj je, kazala je, donela sreću, ponos i zadovoljstvo.
„Uživala sam igrajući rukomet. Doneo mi je, na neki način, lagodan život, ali mi je 'uzeo' detinjstvo, jer sam se od roditelja odvojila u 15. godini, pa i mladost. Bilo je polomljenih vilica, noseva, kolena me ne služe baš najbolje, najviše su stradali prsti...”, priseća se Kitić.
Prema njenim rečima, pre 30 godina, kada je počela da se bavi rukometom, sport je u Srbiji imao odgovarajući tretman i sva bitna pitanja bila su sistemski rešena, iako je i tada novca bilo malo.
„Zašto ne bismo preslikali ono što je bilo dobro, a 'bacili' ono što ne valja? Mi od tog vremena bežimo, jer je to bilo 'Titovo vreme'. Meni nije bitno da li je tu Tito, Koštunica, Tadić ili Dačić, bitno je da sport dobije status koji zaslužuje”, navela je Kitić, sada direktorka beogradskog Rukometnog kluba „Radnički”.
Pitanje o tome kakvu perspektivu u zemlji imaju mladi koji se bave sportom za nju je „slaba tačka”.
Ona je podsetila da ne postoji zakon o sportu, ni „odgovarajuća rešenja” za finansiranje klubova, u kojima se „prave” reprezentativci, a koji su na granici egzistencije, kao i da već duže vreme nije izgrađen ni jedan sportski objekat.
„Država ne radi ništa da bi animirala mlade sportiste, pa u rukometu imamo igrače od po dvadesetak godina, koji su otišli u inostranstvo da igraju za ne tako velike pare”, dodala je Kitić i dodala da nastoji da u „Radničkom” zadrži igrače koji danas brane boje svog kluba, a sutra bi mogli da zaigraju u dresu reprezentacije.
Izjave državnih zvaničnika, pre svega iz Ministarstva za sport i omladinu, da se ulaže u mlade i u sport, ona je ocenila kao „prazne priče, koje se ponavljaju iz godine u godinu”.
„Šta je to Beograd dobio od Univerzijade, osim stambenih jedinica? Sportske hale su 'našminkane”, a nije izgrađena nijedna svlačionica, imamo samo dve nove mreže iza gola”, dodala je Kitić razočarano.
Prema njenim rečima, da se u Srbiji o omladini i njihovim potrebama „ne vodi računa” potvrđuje i podatak da je 150.000 mladih intelektualaca, naučnika, stručnjaka i sportista otišlo iz zemlje.
„Biti mlad u Srbiji danas je veoma teško, bez perspektive”, zaključila je Kitić, koja je u više decenijskoj karijeri nizala uspehe na terenu i sa reprezentacijom Jugoslavije osvojila zlato na Olimpijskim igrama u Los Anđelesu 1984. godine, a četiri godine ranije srebro u Moskvi.
Profesionalnu rukometnu karijeru okončala je 1996. godine, ali je u dresu „Radničkog” iz Beograda na teren ponovo istrčala pre oko dve godine, u svojoj 48 godini, i to sa dvadesetak godina mlađim „koleginicama”.
Najbolja rukometašica na svetu napravila je pre tri godine i „izlet” van sprotske karijere, kada je, kao nestranačka ličnost na listi Socijalističke partije Srbije, postala poslanik u republičkom parlamentu.

Novak Đoković u polufinalu
Najbolji srpski teniser Novak Đoković plasirao se u polufinale ATP turnira u Torontu (Kanada) budući da je jutros savladao Francuza Žeremija Šardija sa 6-2, 6-3.
Protivnik Đokoviću u polufinalnom meču turnira koji se igra za nagradni fond od dva miliona i 340.000 dolara biće Švajcarac Rodžer Federer koji je pobedio Tomaša Berdiha iz Češke sa 6-3, 5-7, 7-6 (7-5).
U drugom polufinalu sastaće se Španac Rafael Nadal i Britanac Endi Marej.
Nadal je savladao Filipa Kolšrajbera iz Nemačke sa 3- 6, 6-3, 6-4, dok je Marej bio bolji od Argentinca Davida Nalbandiana: 6-2, 6-2.
    </div>
    <div id="magazin">
Džaba ste krečili!
„Nemamo novine, imamo zidove”. Ovako je glasio slogan ispisan na mnogim javnim mestima u Beogradu u vreme studentskih protesta, koji je opisivao revolt zbog tadašnjeg stanja u medijima. Uostalom sociolozi i ostali upućeni slažu se da su zidovi u svim gradskim, pa i seoskim sredinama u Srbiji oduvek služili kao mesto za vrisak, urlik nezadovoljstva, ispoljavanje radosti ili ljubavi, mesto za humor i satiru – i ismevanje moćnih.
Tako je i ovih dana osvanuo jedan grafit, koji u jednoj rečenici komentariše čitavu ujdurmu posle poslovnog raskida vlasnika „Delte” Miroslava Miškovića, i njegove dugogodišnje saradnice Milke Forcan. I kod čoveka koji još nije poludeo od ekonomske krize i straha od gubitka posla mora da izazove lekoviti smeh. Naime, na zidu Prirodno-matematičkog fakulteta u Beogradu nedavno je osvanuo grafit „Pravda za Miškovića”.
Jer, ima već dva-tri meseca otkako se, pored niza katastrofičnih vesti koje uključuju pad dinara u odnosu na evro, ili bolnu odluku Međunarodnog suda pravde po pitanju Kosova, srpski puk putem vesti zabavlja i sa svađom na liniji Mišković–Forcan. Milka tuži Miroslava, pa se narod pita koja će stranka podržati koga i šta će se zbiti ako imperija počne da se urušava. Oko 25.000 zaposlenih u „Delti” sigurno grickaju nokte i čekaju rasplet sukoba na srpskom ekonomskom Olimpu.
E, tu je utrčao ulični komentator (da tumačimo tako) i procenio da se valja svrstati na stranu kod koje i dalje leže političke veze i zlatna jaja. I zavapio: „Pravda za Miškovića”. A najverovatnije je da se autor grafita raduje što i pred Miroslavljevom imperijom igra mečka. Što je sasvim ljudski i u redu. A možda je bilo mudrije da napiše: „Pravda za Milku”, reći će neki koji to gledaju drugačije. Vreme će pokazati, a tu će opet biti neki grafit, koji će zabeležiti kraj još jedne afere u zemlji Srbiji.
Jer, Srbi su, poput Čeha, uvek bili ponosni na svoj smisao za humor i sprdanje sa velikima i moćnima. Vremenom im se, pak, satirična oštrica prilično istupila, pa su zidovi počeli da služe kao glas naroda. Evo, kad smo već kod pomenutog Miškovića, nije prvi put da je na zidovima svanjivalo ono što se u medijima prećutkivalo o njegovom liku i delu. Recimo, premišljajući problem Kosova i saosećajući sa mukama kroz koje naša diplomatija prolazi da bi očuvala južnu srpsku pokrajinu, neko je zabeležio i ovu „mudrost”: „Miškoviću, kupi Kosovo pa da opet bude naše”. Mišković je očigledno bio inspirativan uličnim filozofima koji su na jednom ćošku u centru Beograda ispisali i grafit: „Kosovo je Srbija, sve ostalo je Delta”. No, da ostavimo Miškovića njegovoj firmi i poslovima.
Vratimo se malo u prošlost i jedan trenutak koji bi možda mogao da bude obeležen kao inicijalna kapisla za razvoj grafita u Beogradu, gradu koji predstavlja neku vrstu meke za ovaj način izražavanja. Malo stariji se sećaju i osamdesetih godina prošlog veka kada se izvesni Kiza, beogradska legenda, popeo na zid zgrade na beogradskom trgu Slavija i citirao besmrtnu repliku iz crtaća o Peri Detliću: „Svega ovoga ne bi bilo da je Pera odmah otišao u policiju.”
Prema rečima Darka Kocjana, radio-voditelja i autora nekada kultne radio-emisije „Oblak u bermudama”, grafit izražava emociju i potrebu čoveka da objavi svoj si-vi na zidu.
– U 19. veku, Skadarlijom je često šetao čiča Živojin, boem, koji se družio sa pesnicima i piscima kao što je Nušić, koji su tu često svraćali. On je imao štap koji je često zaboravljao u kafani, zato što je bio star, a osim toga vrlo često i pripit. Zato je na tom štapu napisao, „Ovo je treća noga Živojina”. To je možda prvi hodajući grafit u Beogradu – kaže Darko Kocjan.
A što se Pere Detlića i njegovih problema sa policijom tiče, osmeh koji je u toku veselih osamdesetih grafit na Slaviji izazivao kod prolaznika, vremenom je počeo da izaziva mrštenje, jer se ispostavilo da je autor bio, ničim izazvan, pomalo vidovit. Došao je rat, zlo i sankcije, pa su ljudi citirali umotvorinu Pere Detlića kao upozorenje da su balkanski vladari mogli da spreče ludilo, samo da su na vreme i pravilno reagovali.
(/slika2)Posle Živojinovog hodajućeg grafita, Kocjan kaže da su 1944. godine jedan od najpoznatijih grafita ispisivali vojnici Crvene armije. Nemci su mnoge kuće u Beogradu minirali pre odlaska, a Crvenoarmejci su čistili srpske domove od bombi. Posle čišćenja, na zidovima kuća ispisivali su grafit „Mina njet”.
Dakle, ima grafita koji se ne bave samo politikom, i ne najavljuju zlo, a neki služe samo instant-zabavi za prolaznike i autore pisanija. Takav je i čuveni grafit: „Džaba ste krečili”. Ništa slađe mladom vandalu nego da sveže ofarbani zid ižvrlja ovom mudrošću, po mogućstvu crnim sprejom. Tu se vidi i jedna ružna crta u srpskom karakteru, koja voli da naruži tuđi rad i trud, ako ni zbog čega drugog, onda zbog zadovoljstva sitne pakosti. Kako god, ova rečenica, koja je mnoge gazde u Srbiji naterala da duhovitom autoru psuju majku, oca, te užu i širu rodbinu, vremenom je postala izreka u jeziku, kojom se opisuje uzaludan trud. Recimo, u običnom razgovoru: „Uh, što je Partizan dobro igrao sinoć, a uvališe nam tri gola!” „Šta ćeš, džaba su krečili!”
Očajni mladi iz devedesetih nisu se libili da direktno sa zida upitaju bivšeg i pokojnog predsednika Jugoslavije: „Slobo, je..š li ti što osim nas.” A da ne pričamo o euforiji koja je nastala pojavom prve serije koja je zaludela srpsku naciju, a zvala se tako egzotično „Tropska vrelina”. Jedino ljudi koji imaju tu nesreću da žive u brvnari nisu čuli za Nika Slotera. Dovoljno da se jedan beogradski kraj proslavi širom sveta. Grafit: „Sloteru Niče, Žarkovo ti kliče!” kasnije je dobio silne, dobro poznate varijante. I čak doveo u naše krajeve tog glumca koji tumači lik tropskog detektiva, Roba Stjuarta, da poseti Srbiju i oseti kako izgleda biti velika zvezda. Još čekamo film koji je snimio povodom svoje posete. Treba se nadati da je razumeo poruku i specifičan srpski smisao za humor. Šalimo se na svoj, ali malo i na tvoj račun.
Ponekad i ulični slikari sami sebi daju presudu, nesvesno. U Beogradu se godinama provlačio grafit „Glupost je neuništiva”. Ova nesumnjiva istina, koju je opevao pulski bend „KUD Idijoti” svakako nije potrebno ispisivati na silnim zidovima. Razmisli: možda je glupost žvrljati svašta po tuđoj imovini. I ako nemaš ništa pametno da kažeš, ostavi se auto-laka i zidova.
Srbi ne bi bili Srbi kad se ne bi posvađali zbog sitnica. Tako jedan svedok prenosi da je na zgradi pošte u Banjaluci neko napisao „Ovo je Srbija!”. Možda iritiran činjenicom koju ne bi trebalo sporiti, neko je kasnije dopisao: „Ovo je pošta, budalo!”
– Što se političkih parola na zidovima tiče, verujem da njih ima najviše oko jedan odsto. Obično su to organizovane grupe, što nema veze sa individualnim stavom, koji treba da prenese određen grafit. Ljudi putem grafita izražavaju i pripadnost grupi i zahvalnost zbog toga, pa je grad pun parola kao što su „Grobari” i „Delije”. Za razliku od njih, postoje grafiti koji saopštavaju velike istine. Recimo, „Narod od vlasti ne očekuje ništa dobro. Vlast u potpunosti ispunjava očekivanja naroda” – kaže Darko Kocjan. Ima i ovakvih specifičnih opisa jednog od najlepših ljudskih osećanja: „Zaljubljenost je kao kad se upiškiš. Svi to vide na tebi, ali niko ne oseća toplinu”. Ili onaj iz devedesetih godina prošlog veka, koji nije izgubio na aktuelnosti: „Demokratija je nastala od grčke reči demos i srpske reči kratiti.” Kocjan podseća i na jedan stari grafit iz Nemačke iz sedamdesetih godina, koji bi mogao da opiše današnje stanje u Srbiji: „Šta je to apatija? Ne znam i ne zanima me.”
(/slika3)U poslednjih desetak godina, širom Srbije pojavili su se umetnici, slikari koji su grafit, od jednostavne rečenice koja se, ako vredi, urezuje u mozak, pretvorili u prava umetnička dela. Naš sagovornik, pa i na neki način „kolekcionar” grafita nema baš visoko mišljenje o slikanju na zidovima.
– Danas ima dosta slikanih grafita, i jako su lepi za oko. Ali, oni nisu razumljivi običnom čoveku, tako da treba proći čitav grad kako bi našao tri-četiri koji nešto vrede i znače. Sada je grafit aktuelniji nego ikada, jer postoji Internet. Šta je drugo „Jutjub” nego zidne novine. Ja bih ipak preporučio ljudima da izađu napolje. Što više vremena provedeš na Internetu, to će ti se manje stvari desiti – kaže Darko Kocjan.
Tako grafiti vekovima prate društvene mene, ljubavne jade, traže pravdu za navijače i tajkune i saopštavaju vredne istine prolaznicima. Opisuju se usponi i padovi vlada i političara. Postoji i priča o tome kada je nastao prvi grafit koji je otvoreno kritikovao vlast, ako ne računamo slike iz pećina. Zabeležen je na jednoj piramidi u Egiptu. Kada su naučnici dešifrovali hijeroglife na piramidi, došli su do epohalnog otkrića, koje je možda zabeležio jedan od radnika. Pisalo je „faraon je pijanica”.
A ako bi postojalo remek-delo u ovoj formi ulične umetnosti, možda bi prvo mesto odneo grafit koji opisuje i sam život. Darko Kocjan kaže da je autor tog grafita izvesni Gojko, kontrolor leta, a bio je zabeležen na uglu Takovske i Ulice Lole Ribara u Beogradu. I glasi „Kad ja tamo, a ono međutim”.
--------------------------------------------------------------------------
Bolje ispasti glup nego iz autobusa
U svakom slučaju, teško da postoji sfera života koja nije pokrivena i objašnjena na nekom zidu. Neki su autentični, a neki su citati pametnijih ljudi, koji bi možda bili zaboravljeni da ih nema na zidovima. Mnogi od njih su „napisani” u emisiji „Oblak u bermudama”, a neki su bili hodajući, u vidu transparenata. Evo samo nekih:
– Kiseonik je pronađen tek 1874. Nije utvrđeno kako su ljudi disali pre toga.
– Nikad ne raspravljaj sa frizerom o politici.
– Panduri su kao prostitutke. Stoje na ćošku, a porodicu je sramota.
– Srbi imaju dva mora. More i more bre!
– Proleteri svih zemalja, izvinite. Vaš Marks!
– Nije sve u ljubavi. Ima nešto i u strahu od side.
– Pustite Slobu na Miru.
– Epruveto, srećan ti 8. mart!
– Bolje ispasti glup nego iz autobusa.
– Šta zna seljak šta je nevidljivo (povodom obaranja aviona F-117 u Buđanovcima)
– Kolumbo, j...m te radoznalog.
Tome, realno, kraja nema. Manje duhoviti i zanimljivi su svakako grafiti koji izražavaju mržnju, ali takođe predstavljaju sliku srpskog društva. Zidovi su mesto obračuna homoseksualaca i navijača, radikala i „žutaća”, eldepeovaca i ostalih. Oni objašnjavaju „koga treba prebiti, a koga krunisati”. Jedni vole Čedu, a drugi Tomu. Krajnje dosadno.
Ima još primera
„Kako lep dan, a ja narkoman” (na zidu gimnazije u Beogradu)
Moldere, vrati se... svi ti verujemo (na zgradi kod Zelenog venca u Beogradu) 
Mi smo oni na koje su nas upozoravali naši roditelji (grafit iz Užica) 
Intergalaktički razarač ide večeras da cirka sa Bogom (Palić) 
Ljubav pobeđuje sve... osim Brazila (Novi Beograd)
U zbirkama grafita postoje i ovi…
Uđite slobodno. Gazda je razapet.
Uvek me uhvate dok pišem gra...
Mrzm smglsnk!
Zaboravio sam što znači biti senilan.
Možeš li ponoviti onaj deo iza „ovo ću reći samo jedanput”?
Ako te udari struja, udari i ti nju.
Ako nemate para za televizor, kupite poster. Jeftinije je. Samo se slabije čuje.
Biti debeo – to je kad na lift umesto nosivosti napišu tvoje ime.
Ako vam cigla padne na glavu, ništa strašno. Jedna cigla manje-više.
O. K. Izvukao sam osigurač. Što sad? Zašto bežiš?
Uvek sam zatrpan poslom. Rudar
Da, svetlo u frižideru se stvarno gasi kad zatvoriš vrata. Sad me pusti da izađem.
Prošle noći sam sanjao da sam pojeo ogromnu krofnu. A kad sam se probudio nisam mogao da nađem jastuk.
Nekad sam bio mlad i lep, danas sam samo „i”.
Nekad sam bio neodlučan... a, možda i nisam?
Nepismenima pristup zabranjen
Gospode daj mi strpljenja – ali brzo!
Držite pištolje u frižideru! Za hladno oružje vam ne treba dozvola.
Pušenje ti skraćuje cigaretu
Stanko Stamenković

Među balerinama i duhovnicima
Kroz TV serijal „Duhovnici” Velje Pavlovića, koji se već godinama prikazuje na beogradskom Studiju B, prošlo je mnogo zanimljivih i mudrih ljudi. Igumanija Efimija i njene blažene besede bile su među onim zapaženim. Gledaocima svakako ne promiče da svoje goste Velja najavljuje pomalo zbunjeno, pravi lapsuse, vrpolji se, češka iza uveta... Zbog osećaja odgovornosti, možda i stidljivosti, na početku ga uvek blago i trema obuzme, priznaje, ali, to traje samo prvih nekoliko minuta, dok emisija ne poprimi prirodni tok uz njegovu neopisivu lakoću navođenja. Onda gledaocima postane jasno da ispred sebe imaju izuzetne, ne tako poznate ljude. Gde traži svoje junake, kako ih prepoznaje?
– Ponekad rizikujem sa gostima, što je opet velika draž. Znam, nisu duhovnici samo u manastirima. Beograd je veliki grad, i u njemu ih ima. Nekad ih sretnete slučajno, oni vam kažu neku upečatljivu rečenicu. Tako veliki duhovnici su recimo pisac Dragoslav Mihailović i kompozitor i muzikolog Dragutin Gostuški. Dobro pamtim razgovore sa njima. Ima i mlađih ljudi koji me fasciniraju mišljenjem. Lako se oseti ko je dobar čovek. Malobrojni su, ali uvek će ih biti. Možda zvuči malo uvrnuto ako kažem da između mene i tih ljudi postoji neka neverbalna komunikacija, jer sam, čitajući njihove knjige, u nekoj duhovnoj vezi sa njima i pre nego što dođu u emisiju. U tim javnim razgovorima samo je iskrenost važna, a najlepše je kad gost ima potrebu da meni ispriča neku priču. Tada je emisija sigurno dobra – kaže naš sagovornik, koji voli i pisano novinarstvo isto kao i televizijsko, i često objavljuje članke za kulturne rubrike u više dnevnih novina i časopisa.
Ideja rođena na Svetoj gori
Ideja da pokrene „Duhovnike” rodila se dok je boravio na Svetoj gori. Opčinili su ga ti stari duhovnici koji su živeli potpuno van vremena i van civilizacije.
– Imali su jedan mističan odnos prema životu i pretpostavljali da se raj na zemlji može naći i u srcu svom. Od kada radim ovu emisiju, mnogi su otišli sa ovog sveta. Sada je u manastirima, ne samo u srpskim, nego i grčkim, ruskim, katoličkim, jedna potpuno nova generacija ljudi. Osamili su se iz potpuno drugačijih razloga. Mislim da ljudi danas idu iz protesta prema ovoj civilizaciji i okruženju u kojem ne mogu da nađu sreću. Tačno je da hrišćanstvo propoveda da je život jedna muka, oni to znaju, ali za neke je toliko velika muka da te najosetljivije natera da tamo probaju da nađu mir u duši. Modernim rečnikom kazano, najveći greh je depresija. Onda ne veruješ ni u šta, ni u Boga, ni u sebe, ni u bolje. Nema ništa gore od toga, kažu oni. To je svet koji teži čistoti i moralnosti, ali za razliku od onih prethodnih, današnji žive u nekom odnosu sa civilizacijom. Ne možete naći nijednog monaha na najudaljenijem mestu, na vrhu Svete gore, a da nema laptop. Džipovi su specijalnost ovih naših u Srbiji – podseća Pavlović.
I sam je bio u iskušenju da ostane i zamonaši se. Na vreme je shvatio da on slobodu duha doživljava malo drugačije i da postoje stvari kojih ne bi mogao da se odrekne.  
– O tome sam najozbiljnije razmišljao, međutim, imao sam sreće da sam mogao dovoljno dugo da ostanem i da shvatim vrlo važnu stvar. Monah se ne postaje, monah se rađa. Monasi su jedna posebna vrsta ljudi, mogao bih da ih uporedim sa pesnicima. Dositej Obradović je rekao da su monasi kao nepravilni glagoli, nepravilni su, ali bez njih ne može da se govori. Ja nikako nisam taj. Meni prija brži tempo. Ne mogu da budem samo na jednom mestu. Možda je najbolji primer to što živim u nekoj ravnoteži između svog gradskog stana koji je u samom centru Beograda, na Slaviji, pored Beograđanke, i jedne vikendice kod Lajkovca, koja je u šumi, gde u blizini nema nigde nikog, gde vrlo često nestaje struja i gde nema vode, nego skupljam kišnicu. Kad mi ovde dosadi, odem tamo, ali posle pet-šest dana imam potrebu da se vratim, i tako stalno ukrug – otkriva ovaj (ne)običan smrtnik.
Porastao uz rokenrol
– Obično tamo stignem kasno noću i ne mogu da odolim jednoj potpuno iracionalnoj želji, da vidim da li je drveće i cveće koje sam posadio poraslo. Pipkam i gledam pod baterijom i uživam. Velika je radost kad čovek nešto gaji. U poslednje vreme osećam veliko zadovoljstvo i kad kosilicom, kako su govorili u vojsci, podšišam travu. Onda sednem, uzmem pivo i gledam taj tepih, a kad naiđe neko, grdim ako mi po njemu trese pepeo od cigarete. Upoznao sam i neke fine ljude koji imaju svoj bend, pa kad god sam tamo priključim se sa svojom ritam gitarom. Oni sviraju muziku osamdesetih, a pošto znam dosta starih pesama „Bitlsa”, Nila Janga i Boba Dilana, vrlo često i pevam. Nađemo se u vikendici i tobož vežbamo. U stvari uživamo. Muzika je stvarno nešto najdivnije u životu. Ceo život i ceo kosmos su u nekom ritmu i melodiju. I tišina je na neki način melodija – smatra Velja, na koga je muzika imala presudan uticaj u formiranju njegove ličnosti, a prelomni momenat je bio kada je ušao u svet rokenrola.
Misli da je bio drugi razred osnovne kada je prvi put čuo „Bitlse”. Prihvatio je sve što su sa sobom doneli: neobičan zvuk, originalan izgled i novu ideologiju – da je lepo biti buntovnik, da je divno biti svoj, makar živeti i blesavo, ali po svome. Rokenrol je očigledno opredelio i njegov stil odevanja. Velja se oblači neobavezno, ležerno i „pomalo dronjavo”. Odelo je poslednji put obukao za maturu.
– Nemam odelo. Šta će mi? U njemu se osećam kao da me neko zatvorio u oklop. Odela nose mafijaši. Imam samo sakoe. I njih oblačim negde, samo kad ne daju da uđem bez toga. Ti sportski sakoi čak mi i prijaju – iskren je.
Bilo je i drugih važnih stvari koje su ga menjale.  
– Još kao dete sam čitao neke vredne knjige. Bilo je noći i noći kada sam gledao u plafon i mislio o Hermanu Heseu. Knjige sam dobijao za poklon, jer se brzo videlo da to volim. Pamtim sve što pročitam, mada mi pamćenje polako popušta, pa kad nečeg ne mogu da se setim, oslanjam se na „Gugl”. To nije dobro, ali u takvom svetu živimo – ocenjuje.
Živeo u Londonu, studirao u Beogradu
Kad prebira po svom životu, Velji se čini da je imao srećno detinjstvo, a misli da je to zato što je tada sve novo i zanimljivo. Seća se kako je bio fasciniran kad je video ceo zid crvene boje. Kad je bio mali išao je i u baletsku školu.
– U stvari, pratio sam sestru na časove baleta, pa kad im za priredbu zafali muško, uhvate mene. Od toga su mi ostale lepe uspomene i lepe drugarice sa kojima sam se kasnije na moru slikao u karakterističnim baletskim pozama – smeje se. 
Misli da je u vreme njegovog studiranja vladalo srećno doba za ovu zemlju i one generacije. Ali, brzo je izgubio veru u ondašnji školski sistem. Strašno ga je nerviralo što je morao da uči predvojničku obuku i samoupravljanje i nikad neće zaboraviti definiciju koja zastupa teoriju da je delegatski sistem najsavršeniji oblik demokratije koji je ikad postojao...
Velja je za vreme studija stalno putovao u Englesku. Praktično je tamo živeo, a u Beograd bi dotrčavao samo da da ispite i odloži vojsku. Izdržavao je samog sebe radeći u nekoj samoposluzi kao spoljni momak i perući u šik restoranu „Bon apeti”, na Kensingtonu, u centru Londona. Kasnije je obišao čitavu Evropu, bio je i u Americi, a stalno je žudeo da još negde otputuje. Ima tu želju i sada, ali ne tako jaku. Valjda što je zreliji, zadovoljstvo nalazi i u tome da se smiri i ćuti na jednom mestu,svejedno da li je to u vikendici ili u stanu.
(/slika2)Veljina najveća radost i uzdanica je ćerka Kristina.
– Nisam joj otvarao vrata i tražio veze, ali sam pokušao da joj prokrčim duhovni put da ne bi mnogo lutala u životu. Kiki je sada svoj čovek. Studira prava, dala je sve ispite iz prve godine i ima prosek iznad devet. Nju moje ploče nerviraju, ona sluša drugačiju muziku, ima i svoje omiljene knjige, dečka i mnogo prijatelja. Ponosan sam na to što, kad negde idu, svi se skupe kod nje, pa odatle krenu – ističe punog srca.
Uz sve, Velji izgleda predstoji još jedan ozbiljan stvaralački period.
– Prvi put sada razmišljam glasno da bih mogao da sredim i neke svoje rukopise. Još ne znam šta ću s tim. Volim more, pa ću u septembru ići u Grčku i na plaži ću razmisliti, kako je rekao gospodin Kant, čemu težim. Dragoslav Mihailović kaže da nikada ne treba da pričaš o svojim planovima, jer knjige se pišu kada ćutiš, ako ih ispričaš u društvu, nikad ih nećeš napisati.
---------------------------------------------------
Na šta troši pare? 
– Pa, na život – kaže Velja kao iz topa, smejući se – na struju, vodu, grejanje...
Priznaje da hronično nema para, ali kad ga iznenadi neka „crkavica” u novčaniku, uživa kad nečim obraduje ćerku. To je pod jedan.
– Sećam se, jedan od direktora Studija B kupio je jahtu u Grčkoj i kad su ga pitali kako je to uspeo, on je rekao: „Radim ja, radi i moja žena, a i štedimo.” Nikad neću da zaboravim tu rečenicu. Eto, ja radim, ali ne štedim, a nemam ni ženu, tako da jahtu sebi neću moći da priuštim.
 -------------------------------------------------------------------------------
Poslednji pozdrav profesoru
Velja je bio sklon nestašlucima. Jednog će se sećati do kraja života.
– Išao sam u Treću beogradsku gimnaziju. Onda se zvala „Lenjin”, a sada je „Sveti Sava”. Na kraju četvrtog razreda skupili smo pare da kupimo poklon razrednom starešini Đorđu Kablaru. On je književnik, napisao je nekoliko romana. Ali, on je rekao da ništa neće da primi i da mu ne treba nikakvo zlatno penkalo. Onda dođem na ideju i kažem – hajde da mu napišemo zahvalnicu, kao što se izlečeni bolesnik zahvaljuje hirurgu. I Dragana, najbolji đak u razredu, sroči tekst: „Poslednji pozdrav našem Đorđu od njegovih učenika...” i u „Politici” to objave među čituljama. Bez slike, na pola strane. Još nas pitaju da li hoćemo samo za Beograd, a mi se prebrojimo i vidimo da imamo dovoljno para, pa daj za celu zemlju. Dođem poslednjeg dana u školu, u Resavskoj ulici, venci na vratima, gomila sveta se okupila, došla mu i rodbina iz Hercegovine. I naletim na njega. „Ti si to sve namerno smislio”, kaže mi. Kunem se u majku da nisam, ali uzalud. To je bio takav cirkus. Ceo grad je pričao o tome. Godinu dana je čovek morao da objašnjava da je živ.
 Dana Stanković

Umetnost na asfaltu
Kad se zebra nađe na putu, i to usred grada, ljudi se potpuno zbune. Ne znaju da li da je zaobiđu, preskoče ili hladno pređu preko nje. U nedoumicu ih dovodi Miloje Mitrović, akademski slikar, grafičar i ikonopisac iz Valjeva.
Otkako je 1988. godine stekao diplomu, Miloje je razlučio da li hoće da njegovo delo živi i posle, ili će jednostavno da pravi ono što postoji na svakom ćošku.
– Bavio sam se grafičkim dizajnom, novinskim ilustracijama, opremom knjiga, rukopoložen sam i za sveštenog ikonopisca, tako da sam oslikavao i klasične ikone, vaskršnja jaja... Dakle, zanimala me je umetnost, radi umetnosti, a ne radi komercijale.
Uz sve to, slikao je i patke, i guske, i klovnove, i ljude, i, naravno – zebre. Još u vreme studija, da bi nekako ispunio duge pauze između predavanja svraćao je u Zoološki vrt i od svih životinja, najčešće je njih posmatrao.
– Njihove pruge su mi bile alibi za čistu umetnost. Taj crno-beli odnos posmatrao sam simbolično – kao kontrast između krajnjeg svetla i tame, dobra i zla, sreće i nesreće. U početku su mi služile kao uvod u skice za grafiku, a kasnije i kao motivi za slike. Do sada sam uradio oko četiri stotine, i veći broj nalazi se u raznim kolekcijama u inostranstvu.
(/slika2)Sa slikama zebri Mitrović je dobio najveći broj priznanja i nagrada. Ali, najveća čast mu je bila kada mu se ukazala prilika da ih izloži u „Laori”, najpoznatijoj i najprestižnijoj galeriji u Kopenhagenu, u Danskoj, pored dela Pikasa, Salvadora Dalija, Endija Vorola... Tada su, kaže, sve do jedne prodate, i to po mnogo većoj ceni nego što bi koštala neka umetnička dela njihovih poznatih slikara. Na njegovu radost kupci nisu bili naši ljudi koji tamo žive, što je uglavnom slučaj kad naši slikari izlažu u inostranstvu, već stranci. Svakom umetniku, pa i Miloju, to predstavlja dodatnu potvrdu.
Kao prosvetni radnik i pedagog, ovaj svestrani umetnik je želeo da se uključi i u Akciju bezbednosti dece u Srbiji. Pored svih mera pojačane kontrole države predviđenih da zaustave stradanja na drumu, od kaznenih poena i rigoroznih sankcija, do specijalnih policijskih patrola i „presretača” opremljenih kamerama i drugim sofisticiranim uređajima, slikar je odlučio da „izvede zebru”! 
– Na svim jezicima, osim na slovenačkom, pešački prelaz se zove zebra. Ali, koliko znam, niko do sada ovu životinju nije bukvalno iscrtao na asfaltu. Na ovu ideju podstaklo me je upozorenje ispisano na tablama u blizini škola, u kojem piše: „Vozači, deca vas mole, usporite pored škole”. Želeo sam na lep način, i pešake i vozače da „nateram” da zastanu, da prikoče i sačuvaju svoj i tuđ život u džungli na asfaltu, u kojoj postoje mnogo opasnije zveri nego što ih ima u prašumi – upozorava Miloje Mitrović. 
(/slika3)Iako se, zahvaljujući zebrama, tokom dvadeset pet godina dokazao kao umetnik sa posebnim stilom, trebalo je dugo vremena da dobije dozvolu da ih uradi i kao mural na asfaltu. Prva zebra je svetlo dana ugledala kod Osnovne škole „Miloš Crnjanski”, na Banovom brdu, u Beogradu, početkom oktobra 1995. godine. Posle toga pojavila se u Valjevu, Novom Sadu, nakon nekog vremena i u Arilju, Požegi, Bačkoj Palanci i ponovo u Beogradu, na raskrsnici kod Dositejevog i Vukovog muzeja, a Miloje trenutno oslikava pešački prelaz i u centru Osečine, stare srpske varošice urbanog tipa, pred sam početak tradicionalne manifestacije „Festival šljiva”.  
– Svaki učesnik u saobraćaju na neki način je postao deo te slike, a decu sam i praktično uključio. Radili smo sa bojama za puteve kojima se signaliziraju i obeležavaju zvanični prelazi, samo što smo mi zastupali sve tonove. Ja sam oslikavao zebre na pešačkom prelazu, a oni na trotoaru, kako bi osetili toplinu asfalta i zvuk motora. Ovo dešavanje je izazvalo veliku pažnju i kod vozača. Zaustavljali su se svi, čak imomci u besnim džipovima, od kojih to i ne očekujemo. To mi je i bio cilj, jer minimum korektnosti je mnogo veća zaštita nego pancir košulja – podseća umetnik.
Miloje kaže da nikad nije naslikao dve iste zebre, a na asfaltu ih nema u velikom broju. Ne bi, kaže Miloje, ni valjalo da ih bude, jer kad umetničko delo pređe u hiperprodukciju, gubi smisao. Osim toga, od kišei sunca zebra se vremenom menja, bledi i na kraju, posle godinu dana i nestaje, pa se, dodaje Mitrović, kao i naši dobri maniri, povremeno mora obnavljati. 
Dana Stanković
    </div>
    <div id="moda">
Od hobija do poslića – tri klika
Stare košulje, čarape, šalovi, rukavice, mamine demode haljine, čipka sa dotrajalih zavesa, pertle i rajsferšlusi maštom i kreativnim prstima oblikovani uz pomoć makaza i skalpela, spojeni lepkom i ukrašeni stilom i originalnošću transformišu se u minđuše, ogrlice, rajfove, broševe, bedževe, ukosnice, torbe, pojaseve... Neprimetne krpice, preporođene u originalne modne detalje, potom uslika fotoaparat i katalog fotografija „kači se” direktno na „fejsbuk” i „maj spejs”.
Strastveni kolekcionari nesvakidašnjih, mahom jedinstvenih primeraka, lako dolaze do fotografija i razmena počinje....
Studentkinje, diplomke u potrazi za poslom ili devojke koje rade za „siću”, ali i one koje dobro zarađuju a uživaju da u slobodno vreme ručno prave modne ukrase, našle su način da to što rade pokažu ali i prodaju.
–Sve krpice, stare stvari i sitnice koje više ne izgledaju moderno, zanimljivo, lepo i novo i zrele su za bacanje iskoristim. Napravim od njih minđuše, bedževe, rajfove. Sestra je model, isprobava ih, ja fotografišem, uredim slike i okačim na „fejsbuk”. Dovoljno je bilo da kažem nekolicini prijatelja da ih pogledaju i sada imam više od 3.000 članova koji svakodnevno gledaju modele i kupuju – objašnjava Saška Lukić, koja je ove stvarčice pravila za svoju dušu, ali su je drugarice ubedile da će njene kreacije rado nositi mnoge devojke.
– I nose, sve ih je više. Prodaja je jednostavna, pogledaju model, pošalju mi poruku u „inboksu” na „fejsbuku”i dogovorimo se kada i gde da se nađemo i razmenimo robu za novac. Reklamu nemam jer dobar glas se daleko čuje, a bolja promocija od devojaka koje gradom nose moje kreacije ne postoji – kaže Saška.
Dobra strana internet prodaje jeste što odgovara i prodavcu i kupcu. Žene, istina, vole da svraćaju u butike, tržne centre, na sajmove, da se pogađaju sa prodavcima, po ceo dan probaju „krpice” i imaju uvid u sve radnje po gradu. Ali manjak vremena čini svoje – vole mnogi da biraju a ne izađu iz stana. I ne samo to, uštede vreme, i čak dok krstare internetom, rade druge poslove.
(/slika2)Prodavci, pak, nemaju izdataka, osim u situacijama kada ipak moraju da kupe pojedine materijale. Ne iznajmljuju poslovni prostor, ne plaćaju radnice niti silne poreze i komunalije i ne troše vreme. Da li se mršte poreznici, ko zna?
– Imam stalni posao, tako da svoje kreacije ne bih mogla da prodajem u radnji. Ne bih imala vremena a ni novaca da postignem sve što podrazumeva otvaranje butika. Kada pravim blejzere, suknje, lančiće i torbe, opuštam se, oslobađam se stresa i umora. Najbolji komad odeće napravim kada se iznerviram na poslu. Shvatila sam da mogu da unovčim svoju maštu i kreativnost, a da ne mrdnem iz stana – kaže kreatorka internet šopa „MiniBot StoRe”.
Ovim poslom počele su da se bave mnoge devojke, na „fejsbuku” se pojavilo mnogo šivenju i krojenju sklonih devojaka, pa su se čak i stilovi isprofilisali. Tako postoje „internet dućani” za ljubitelje „dark” mode, gotik stila, „roze” pravca, retro stila, urbanog, klasičnog, fensi ili nesvakidašnjeg u bilo kom smislu.
Kreacije su originalne, ručno rađene, neobične, a cene su povoljne.
Ljubica Dolašević takođe ima internet dućan – „After hours nakit”. Ona pravi ogrlice, narukvice i rukavice. Sve radi sama, štrika i hekla, a priveske ručno pravi od gline.
– Retko kupujem čipku. Naučila sam da heklam u četvrtoj godini, tako da ručno vezem. Nisam čula da još neko ručno hekla ogrlice. Ušivam ih na platnu a priveske izvajam, pečem i potom lakiram. Pravim ih po uzoru na venecijanske maske. Za kompletno ručno rađenu ogrlicu treba mi i po pet dana. Sve što napravim je unikat. Na isti način pravim i minđuše. Prija mi jer se ljudima sviđa i što retko traže da nešto posebno napravim. Uglavnom kupuju ono što ja izmislim – objašnjava Ljubica, koja u svom „gotik šopu” ima više od 4.400 članova na „fejsbuku” i „maj spejsu”. Njene modele ne kupuju samo pripadnice ovog modnog pravca, već i kulturno-umetnička društva, i devojke koje prate poslednju modu.
Ove kreativne devojke pojavljuju se i na izložbama i sajmovima rukotvorina, gde stiču veliku zapaženost i popularnost. Takođe imaju naviku da se sa ljubiteljima svojih kreacija povremeno nađu „na ćaskanju” u nekom lokalu. Tu uz piće i druženje devojke razgledaju i probaju nakit, ukrase, savetuju se a potom i kupuju.
– Pored svega, vrlo važna stvar je i to što sam zahvaljujući ovom hobiju upoznala mnogo zanimljivih ljudi. Sa nekima sam ostvarila sjajna prijateljstva, pa čak i izlazimo u grad i idemo na letovanje, kampovanje. Osećam se veoma ispunjeno jer sam pored svakodnevnog života i obaveza, na neki način izgradila još jedan svet, u kome uživam u tome što radim, u kome ljudi cene ono što stvorim, upućuju kritiku i konstruktivan savet, podržavaju ideje. U kome, eto, i zaradim. Ovim hobijem sam uspela da veselim bojama obojim stvarni svet, svakodnevicu – ističe plodove svoje kreativnosti Saška.
Ljiljana Perović
    </div>
<div id="zdravlje">
Hoću da se pretvorim u Pepeljugu
Jadnu Pepeljugu maltretirale su maćeha i sestre terajući je da rinta od jutra do mraka, ali mnoge žene dive se baš njoj jer, iako malo prekrivena pepelom, devojka iz bajke imala je usko, nežno, idealno stopalo.
Želeći da baš kao Pepeljuga uđu u malene cipele, Amerikanke plastičnim hirurzima i ortopedima prave dobar posao. Estetska hirurgija stopala hit je na tamošnjim klinikama, dok se ova moda još nije odomaćila u Srbiji.
Pošto su smanjile nos, povećale grudi, napumpale usne i isisale višak kilograma, žene kao da se pitaju šta sledeće da operišu. Lekari im smanjuju i sužavaju stopala i režu prste kako bi noga lepo legla na štikle od deset centimetara a prstići elegantno stali u sandale.
Doktor Majkl Nirnberg je za „Volstrit džornal” otkrio da ne može ni da prebroji sve pacijentkinje koje mu kažu da ih ništa ne boli ali da žele da budu operisane.
Neke čeznu da imaju manja stopala pošto velika i široka ne važe baš za najprivlačnija. Moderne Zapadnjakinje kao da oponašaju praksu koju su Kineskinje odavno odbacile – da im se vezuju i stežu stopala kako bi ostala mala i navodno ženstvena.
Međutim, neke se odlučuju na ovaj korak i zbog toga što im operacija može pomoći da lakše hodaju na visokim štiklama. Iako se žale kako ih ubija bol zbog stajanja na potpeticama, mnogim damama ne pada na pamet da obuju ravne cipele. Uostalom, i zašto bi, kada estetski hirurzi imaju rešenje: skidaju masne naslage sa stomaka i stavljaju u delove između prstiju i ostatka stopala kako bi hod u salonkama bio podnošljiv. Iako su dosad cipele sa štiklom važile za neprirodne, sada se sve može rešiti ako se i stopalo isto tako učini neprirodnim?
Međutim, ortopedi ne odobravaju ovakve intervencije. Nije retkost da prsti, kada se jednom skrate, postanu mlitavi i počnu da padaju jedni preko drugih. Sada ortopedi moraju da leče i operišu one kod kojih je estetska hirurgija zakazala jer je reč o posebno osetljivom delu tela sa brojnim koščicama i složenom mrežom nerava. Zar naš posao nije da olakšamo deformitet i povrede a ne da pomažemo ženama da uđu u uske cipelice, pitaju se lekari.
Pukovnik profesor dr Marijan Novaković, načelnik Klinike za plastičnu hirurgiju i opekotine VMA, kaže za „Politiku” da je skraćivanje prstiju i sužavanje stopala moguće ali da se to ne radi kod nas ukoliko kod pacijenta ne postoji deformitet ili fizički problem.
– Takve operacije mogu imati više štete nego koristi posebno ako se ima u vidu da posle svake operacije ostanu ožiljci. Kada neko hoće operaciju da bi lakše stao na štikle, intervencija nije opravdana i ne radi se – objašnjava profesor Novaković.
Specijalista plastične hirurgije iz ordinacije „Komnenus” Lazar Pajević kaže da je, recimo u Brazilu, uobičajena intervencija kod pacijenata koji žele da imaju lepo zaobljene nokte, ali da u Srbiji estetske operacije na stopalima nisu u toj meri zaživele.
– Mi uglavnom operišemo čukljeve. Ali operacije poput onih u SAD se ne izvode u Srbiji, mislim da se ne izvode čak ni u Evropi – objašnjava naš sagovornik i dodaje:
– Moguće je skratiti prst za tri, četiri milimetra, što nije mnogo, i sumnjam u estetske rezultate takve intervencije.
Dr Jelena Šukrija iz specijalne bolnice za plastičnu, rekonstruktivnu i estetsku hirurgiju „Orea” objašnjava da se u Srbiji osim čukljeva uglavnom radi ispravljanje krivih prstiju.
– Kod nas se samo radi ispravljanje krivih prstiju, i to iz čisto estetskih, a ne medicinskih razloga – dodaje dr Šukrija. – To je rutinska operacija i mogu da je rade i estetski hirurg i ortoped.
I dok u Srbiji još nije zaživeo ovaj vid estetskih intervencija, Amerikanci već sabiraju prve rezultate. Klinike su im pune, kako žena koje prvo odlaze pod nož zarad lepšeg stopala, tako i pacijentkinja kojima posle neuspešnih estetskih korekcija stvarno treba pomoć hirurga. Tako oni koje lekari i društvo kritikuju da na operacije odlaze s tankim argumentima, iz hira i čiste obesti na kraju ipak moraju na operaciju, i to ovaj put s debelim razlogom.
Jelena Stevanović
</div>
<div id="magazin">
Mala moja iz Jerusalima
Guča – Dan Biron (70) potegao je u Guču iz rodnog Jerusalima, razvukao harmoniku i osmeh i sa zadovoljstvom učestvovao u koncertu svog ansambla na užarenoj pozornici ispred Doma kulture. Tek u hladovini garderobe saznali smo da je iza njega, pored ozbiljnih godina, isto takva karijera (televizijski reditelj), ali je u Dragačevo doputovao samo kao najstariji član ansambla „Jerusalim” u kome svira, nekad je i igrao, punih pola veka.
Znači, tačno koliko leta ima i Sabor trubača. Isto toliko, dakle 50, različitih umetničkih grupa iz Srbije, Poljske, Australije, Makedonije, Crne Gore, Republike Srpske, Hrvatske, Slovenije, Francuske, BiH, Austrije, Engleske i Izraela zabavljaće saboraše pesmom, igrom i ritmovima sa bine u varošici, svih deset dana. Domaćini su tako spakovali program da će tu, svakodnevno bar po sedam sati, razne umetničke grupe širiti zvuke i strofe svojih postojbina.
Juče su matine otvorili trubački orkestri Miloša Perišića iz Goračića i Gorana Rankovića iz Guče, pa zatim ustupili mesto pevačkoj grupi „Petrova gora” iz Vojnića. Krajišnike je minibusom dovezao Mile Malbaša (39) kome sleduje put od 1.300 kilometara tamo i ovamo. Kako se živi na Kordunu?
– Onako – veli Mile, siguran da je i takav odgovor za našeg čoveka dovoljno rečit.
Kordunaški ojkači proveli su u Guči samo ovaj dan, i posle okrepljenja odmah im sledi povratak, ali su ispevali pamtljive rime u kojima, razume se, moraju da budu pomenuti „mala moja” i slično. „Evo, dođe, da zapjevam ođe, u ovome mjestu čuvenome” ojkali su muškarci, a one uzvraćale – „Zoro moja, ne zori mi dana, ne ćeraj mi od kuće dragana”.
Onda su, sve gazeći sitno nožicama, na scenu u Guči stupile članice ansambla „Jerusalim”, uglavnom studentski naraštaj sa istoimenog univerziteta, ali uz nekoliko vrhunskih igračica. Predstavile su se, zajedno sa muškim delom postave, u najboljem svetlu, uz akorde svoga orkestra (dve harmonike, flauta, violina, gitara i truba, razume se), presvukli se dok dlanom o dlan iz nacionalne nošnje u densersku, i nikome nije smetalo ukoliko rub suknje načas baš odleti negde. Ni publici.
– Mi igramo i pevamo kombinaciju raznih folklora, sa motivima iz Rumunije, Grčke, Maroka, Rusije i ko zna odakle još. Odasvud odakle su se Jevreji naseljavali u Izrael – veli Biron.
Prvi put je došao u Guču ali se odmah ispostavilo da je svet mali pošto smo utvrdili da nam je poznati izraelski dizajner, Den Rajzinger (rodom iz Kanjiže) zajednički poznanik. Biron bar nije morao da se seli jer živi tamo gde je rođen, ali i njegov Jerusalim, malo – malo, pa izađe u vestima.
– Vi imate istoriju koja je veoma komplikovana, ali naša je još komplikovanija – kaže Birom utešiteljski.
Pored njegove, u ansamblu se poštuje i reč Itamara Madlala (31). Mladi Izraelac takođe je prvu put u Guči, u pauzi koncerta kupio je majicu sa saborskim motivom i priča nam da igra iz zabave:
– To mi je hobi. Po zanimanju sam kompjuterski programer u kompaniji „SAG”.
Ni oni, dakle, nisu odoleli čarima najvećeg trubačkog sabora na svetu, i rado bi produžili boravak da nisu izvadili karte za današnji avion. U publici je, dok su Izraelci igrali i pevali, bio Rade Parezanović (74), nekadašnji trgovački putnik iz Ježevice kod Čačka. Priča nam da njegov sin Aleksandar već 19 godina radi u Izraelu na montaži krovova i da je on, otac, četiri puta išao u posetu.
– Jednom bez vize, ali su na aerodromu okrenuli telefon ministarke i odmah pustili da uđem – hvali se Rade.
On ima još lepšu priču, iz 1976. godine, dakle od vremena kad je prodavao za konfekciju „Moravka” iz Požarevca.
–Radio sam od učinka i jednog meseca zaradio devet miliona. To je bilo 24.000 maraka, ili dva traktora.
Ako reši nešto da potroši, ima gde. Saborski artikl broj jedan jeste pivo, i „Apatinska pivara” kao generalni sponzor ovogodišnje priredbe, valjano je obavila svoj deo priprema.
– U Guči, na raznim zadacima, imamo 70 svojih ljudi,a piva će biti dovoljno. Na prošlom Saboru prodali smo 3.160 hektolitara, a sada smo spremni da ponudimo 50 odsto više – rekao je za „Politiku” Milivoje Vujović, menadžer sekundarne logistike u AP.
Prevedeno na druge aršine, to znači da saborašima u rezervi stoji 5.000 hektolitara, ili milion boca od pola litra, ili 50 vagona piva. Pivara daje pola litra piva maloprodaji za 43 dinara ali još neko treba da živi pa se, dok dođe do saboraša, cena boce uveća uglavnom na 150 dinara.
Pivo je, verovatno, bilo razlog što je jedan nervozni saboraš zorom obio frižider za sladoled, brzo je uhvaćen i to je bilo jedino krivično delo prvog dana 50. Sabora trubača u Guči. Šef Policijske stanice u varošici, Slobodan Marković, veli da su patrole tokom petka kontrolisale 989 učesnika u saobraćaju, od kojih je 21 bio pod uticajem alkohola a četvorica su zbog jače doze (više od 1,20 promila) zadržana pola subote na trežnjenju. Napisane su i prekršajne prijave: 21 zbog prekoračenja brzine, 8 zbog nedozvoljenog preticanja i 6 zbog telefoniranja u toku vožnje. Kontrolori nikome ne veruju na reč i to je naljutilo beogradskog advokata Svetozara Pavlovića, koji se juče u pet ujutro kolima vraćao iz Guče.
– Na ulazu u Čačak patrola mi je merila alkohol, utvrdila da imam 0,16 promila i poželela mi srećan put. Samo 300 metara dalje opet sam morao da duvam u alkometar druge patrole, oni su našli 0,15 primila i stvarno bi morali da se dogovore, a ne da me muče na svakom ćošku. Ljuti me što mi nisu verovali na reč – priča Pavlović.
O redu i miru na Saboru stara se, kako smo saznali, 400 policajaca u uniformama i civilu a postava može da bude pojačana sa još stotinu ljudi kad zaređaju koncerti poznatih trubača i muzičara.
Na otvaranju Sabora, srećom, mnogo manje posla imali su zdravstveni radnici u Guči, gde dežura oko stotinu ljudi a pripremljeno je 19 ekipa za hitne intervencije.
– Prve noći primili smo samo dva poziva. Jedan meštanin pao je u kupatilu i razbio glavu, a tridesetogodišnja Serijana Pavlović iz Guče, koja nosi dvojke, požalila se na bolove i u toku noći prevezli smo je u čačansku bolnicu – rekao je dr Duško Šuluburić, direktor ovdašnjeg Doma zdravlja.
Gvozden Otašević
</div>
<div id="tehnologija">
Avion na struju uskoro na tržištu
Putnički avioni na električni pogon još su budućnost, ali sportski avioni koje će pokretati baterije, kao i manji helikopteri, mogli bi se pojaviti na tržištu u narednih nekoliko godina.
Jedan takav avion nedavno je prikazalo Udruženje eksperimentalnih aviona na aeromitingu u Viskonsinu, u SAD.
Džeremi Mone je dizajnirao „soneks ”(Sonex) avion, tj. novi eksperimentalni avion iz tzv. WAIEX serije, prenosi pisanje Glasa Amerike agencija Tanjug.
Dizajner kaže da on izgleda kao mali avion, ali nije mali avion. Jer ovu verziju WAIEX-a ne pokreće motor sa unutarnjim sagorevanjem, nego baterije. „Avion je spreman za let i u celosti se kreće na električni pogon. Dakle, ima svoju bateriju i električni motor”, objašnjava konstruktor.
Baterijom pokretani WAIEX proizvod je „Soneks inicijative”, kompanije koja je program promocije alternativne energije za avione započela 2006. godine.
Inženjeri koji prate razvoj aviona na alternativne pogone kažu da struja nema granice korišćenja ni na zemlji ni u vazduhu. To je čist, obnovljiv i jako efikasan pogon, kažu oni.
Džonatan Hartman, inženjer helikoptera „sikorski”, koji pokreću baterije, to potvrđuje: električni pogon ima mnoge prednosti nad motorima sa unutarnjim sagorevanjem. Tiši je, pravi manje vibracije, manje je kompleksan, što smanjuje troškove, i lakše se njime upravlja”, rekao je on.
Hartman je u timu fabrike helikoptera „Sikorski”, koji radi na projektu „Kresnica”. To je helikopter sa jednim rotorom koji pokreću baterije kompanije „US Hibrid”. „Energiju helikopteru daju dva paketa baterija smeštena na obe strane helikoptera. To su jonske litijum baterije slične onima u laptop kompjuterima, specijalno prilagođene za ovu namenu”, objašnjava Hartman.
On kaže da je rast cena nafte podstakao kompaniju „Sikorski” da traži alternativnu energiju, jer bi cene i nestašica goriva mogli ugroziti kako vojnu tako i komercijalnu upotrebu letelica.
Međutim, baterije koje daju električnu energiju su najveći problem. Sadašnje baterije su veoma teške i za mašine koje treba da budu lake najveći izum će biti baterija koja je lakša i manja.
Hartman misli da je „Sikorski” našao rešenje. Mada je projekat „Kresnica” još u povoju, on očekuje da će uskoro, možda već krajem godine helikopter leteti – sa ljudskom posadom.
</div>
<div id="magazin">
Žene mogu da budu sve samo ne hirurzi
On je vrhunski kardiohirurg. Posle završenih studija u Beogradu dr Boško Đukanović je ovaj zanat usavršio u najboljoj školi na svetu – u Hjustonu (Teksas, SAD). Profesori su mu bili učenici čuvenog dr Majkla Debejkija, a ponekad, i sam Debejki. Od tada je ljudsko srce za njega otvorena knjiga.
Profesor je na Medicinskom fakultetu u Beogradu, a od 2000. godine i direktor Instituta za kardiovaskularne bolesti „Dedinje“.
A privatno je veoma posvećen i sportu. Posebno košarci i šahu. Prekosutra mu  u goste dolazi Anatolij Karpov, nekad šahovski prvak sveta. Sastaju se zbog dogovora uoči izbora predsednika Svetske šahovske federacije (Fide).
Rođen je 11. oktobra 1955. godine u Valjevu u braku Predraga, stolara, i Zlatije, domaćice, koji uz Boška imaju i mlađeg sina Dušana.
Živi u braku s Vericom, kardiologom, s kojom ima dvoje dece: Ljubicu, studenta prava, i Predraga, učenika.
Da li je medicina Vaša sudbina?
Može tako da se kaže. Kad sam bio sasvim mali želeo sam da budem stolar, kao deda i otac, u porodičnoj radionici, a kasnije su me privlačili i drugi zanati. Jedno vreme sam žarko želeo da budem traktorista. I tako sam, kad je o poslu reč, menjao svoje želje sve do pred kraj gimnazije kad sam odlučio da studiram medicinu, iako ni tada nisam imao neku konkretnu ideju o mom razvojnom put. Iskreno govoreći sve se to, do moje prve specijalizacije, dogodilo zato što je život tako hteo.
A posle toga?
Opredelio sam se za hirurgiju zato što taj deo medicine odgovara mom temperamentu. Tada ništa nisam prepustio slučaju. I nikad se nisam pokajao. U tom delu nauke sam našao svoj pravi put kao što su to neke moje kolege učinile pripremajući se za interniste, urologe, rendgenologe...
A da li su hirurzi najbolji lekari?
Nisu. Postoje samo dobri lekari, a ne postoji dobra medicina. Dobar kožni lekar je sigurno bolji lekar nego neki loš hirurg. Zato i u medicini, kao i u svim drugim delatnostima, ne bi trebalo deliti ljude po vrsti zanata već po uspešnosti u poslu kojim se bave.
Kako preživljavate smrt pacijenta?
Gašenje života svojih pacijenata doživljavam vrlo teško. A to sam, na žalost, posle sedam, osam hiljada intervencija, koliko sam dosad imao, doživeo stotinu puta. Ali, sad više nemam gde. Idemo dalje u borbi za život. Ali, ono čime se ponosim je činjenica da nikad nisam pravio razliku između pacijenata. Ni po čemu ne odvajam javne ličnosti od običnih, nepoznatih ljudi.
Koji sport je bio Vaš?
Pre svega karate. Bio sam u tom sportu veoma uspešan. Toliko uspešan da sam bio i član državnog tima Jugoslavije. Ipak, košarka mi je najveća ljubav. I sad sam posvećen valjevskoj košarci. Metalac je veoma dobar klub. Moj brat Dušan je predsednik kluba, a ja sam zadužen za sponzore, odnosno pare. Metalac sportski okuplja ceo region. Pored Valjeva još i Osečinu, Mionicu, Kosjerić... A tu su, kao prvoligaši, još Čačak i Užice. Zapadna Srbija je, po mnogo čemu, košarkaški centar sveta.
A kad je šah u pitanju?
Predsednik sam Valjevskog šahovskog kluba „Sveti Nikola“. Prošle sezone smo bili prvaci Srbije, a nadam se da ćemo to biti i sledeće. Lično sam veliki zaljubljenik u šah, jer to nadmetanje s rivalom doživljavam i kao vrhunac ljudskih mentalnih, a i fizičkih mogućnosti. Jer, šah sam, ponekad, u kafani, uz jelo, piće i muziku, igrao po celu noć, pa i duže...
Koja muzika je Vaša?
U kafani su to Lepa i Tozovac. Veliki smo prijatelji. Volim i sve pesme s Ibarske magistrale. To je muzika koja ima srce i dušu. Nisam opterećen nekim velikim umetničkim dometima. Kad je u pitanju druga vrsta muzike veoma sam vezan za Željka Joksimovića. On je „moje dete“. Iz Valjeva je. Srećan sam zbog njegove karijere. U toj kategoriji su i Đule Van Gog, Dado Topić...
Koje ljude posebno izdvajate?
Moj nerazdvojni drug i prijatelj, koga doživljavam kao brata, čovek je pozorišta Duško Kovačević. Dugo već tražimo odgovor na filozofsko pitanje: da li ova hirurgija i ova medicina imaju smisla? Zašto menjamo tok ljudske sudbine? A u prvom delu mog života, u vreme kad sam bio učenik gimnazije, na mene, a i na ceo život Valjeva,nezaboravan utisak je ostavio profesor Dragutin Mijanović. Predavao je psihologiju, logiku, muziku, sociologiju... Bio je ključni čovek Valjeva i pojam obrazovanja, pameti, poštenja, lepote...
Kad ste otišli u Hjuston?
Jedanaest godina posle završenog fakulteta. Pre toga sam završio dve specijalizacije: opštu hirurgiju, pa vaskularnu hirurgiju. U Hjustonu sam bio tri godine. Tu sam, uz dr Dejtona Kulija i u prisustvu dr Majkla Debejkija oformio sebe ne samo kao kardiohirurga već i, uopšte, kao lekara i, podrazumeva se, čoveka. Jer, svaki pravi lekar mora, pre svega, da bude čovek.
A kakav je čovek bio Debejki?
Neponovljiv. On je revolucionar u medicini, odnosno hirurgiji. Umro je pre nešto više od dve godine. Imao je tada devedeset devet godina i osam meseci. Samo dva meseca pre toga napravio sam s njim intervju koji je sačuvan na video zapisu. Čekao sam na taj razgovor toga dana pet sati, a sekretarica mi je kazala da za priču imam pet minuta! Kad sam ušao u njegov kabinet sedeo je u kolicima. Rekao mi je: „Imam za tebe vremena koliko hoćeš“. U tih 45 minuta, koliko je intervju trajao, govorio mi je o nizu događaja: o svojoj deci, posvećenosti poslu, spavanju od, najčešće, samo dva časa dnevno, lekarima kojima je otkrio sve tajne srca... A posebno je istakao stručnost srpskih lekara. Govorio mi je i o svom libanskom, odnosno maronitskom poreklu.
Šta Vam se dopalo u Americi?
Pre svega dostignuća civilizacije i odnos među ljudima. Nikad tamo nisam video da se dvojica ljudi posvađaju. To sam doživeo samo kad sam u Hjustonu došao u srpsku crkvu gde je bilo i tuče. Ali, imam veliki otpor prema zemlji koja nema milosti prema čoveku. Amerika je kruta, pa čak i brutalna zemlja prema čoveku koji se tamo često oseća kao da je u radnom logoru. Ipak, Teksašani su posebni ljudi. Isti su kao Srbi. Stekao sam tamo mnogo prijatelja. U Hjustonu uvek imam svog lekara na usavršavanju.
Ipak, Srbi se leče u Turskoj. Zašto?
Vlada Srbije na ovaj način pokazuje da brine o svojim građanima, ali slanjem građana Srbije u Tursku rešava se samo pet odsto problema. Jer, na operaciju srca u Srbiji čeka gotovo četiri hiljade ljudi, a mi još nemamo dovoljno sala za operacije! Doduše, ministar Milosavljević je pre nekoliko meseci obećao gradnju operacionih sala, ali sve se to sporo rešava. A o svemu odlučuje Vlada Srbije: premijer i ministar zdravlja.
Kad će se izgraditi nova bolnica?
„Dedinje 2“ se može izgraditi za godinu dana, ali ne možemo za godinu dana obučiti oko 350 članova stručnog tima za rad u kardiohirurgiji, pa isto toliko ljudi za timove stručnjaka u Kragujevcu i Nišu... To su lekari, sestre i drugo prateće osoblje za tu vrstu rada, a sad nam je prijem u radni odnos limitiran, pa ne možemo ranije da ih pripremimo za posao. Pravila ponašanja nam potpuno vezuju ruke. Ministar zdravlja će, želim da verujem, na pravi način rešiti ovaj problem, jer nije u pitanju samo lečenje građana Srbije, već i zarada od stranih pacijenata.
Koliko skalpelom može da se zaradi?
Koliko ja znam mnogo više nego u bilo kojoj delatnosti u Srbiji. Od kad sam direktor klinike „Dedinje“ mi smo u tih deset godina, od operacija stranaca, zaradili oko 30 miliona evra. A šta mi radimo? Prinuđeni smo da plaćamo lečenje naših ljudi u Turskoj i odbijamo sve zahteve stranih pacijenata za operacije u Beogradu! I računica je prosta: u oba slučaja gubimo pare, a sve može da bude i obrnuto. To samo od nas zavisi...
Zašto ima malo žena hirurga?
Iz jednog razloga: žene nisu talentovane za hirurgiju. Video sam na delu nekoliko žena hirurga i sve su postupale na isti način: do neverice su grubi hirurzi što je nespojivo sa emocijom i ličnošću žene. One se ne snalaze na pravi način u tom poslu. Posao hirurga im ne leži. Kao što im ne leži i jedna banalnost: parkiranje kola u rikverc. Uostalom ni najbolji kuvari nisu žene već muškarci... Žene hirurzi... To je, za mene, nespojiva priča. Ali, na drugoj strani, u životu svakog muškarca žene su božji dar. One su, neki kažu, muškarcima nužno zlo, a ja kažem da su one naše nužno dobro, jer one nas uče ljubavi, koju još niko nije objasnio.
A šta je za Vas ljubav bez ostatka?
Ljubav je neobjašnjiva i, uglavnom, nikad dorečena, a uvek sklona promeni. Ipak, imam dokaz za ljubav koja je nepromenljiva i koju doživljavam pri svakom svom dolasku u Valjevo, u roditeljsku kuću. Svi znaju da ću doći, ali samo majka Zlatija i pas Bleki čuju moje korake još dok sam u Lajkovcu. Uvek me sačekaju još na ulici, ispred kuće. Pođu mi u susret. Žele prvi da me vide... Eto, to je pravi dokaz ljubavi bez ostatka.
</div>
<div id="sport">
Jasninim stopama
Streljaštvo, mada naš najtrofejniji sport na poslednjih šest olimpijskih igara, spada u tzv. male sportove, kojima mediji i javnost poklanjaju pažnju samo u ekstremnim situacijama – aferama ili sportskim podvizima.
U streljaštvu nema afera, barem ne onih koje ne izaziva hronična besparica, ali ima izuzetnih sportskih dostignuća. Poslednje dve decenije za njih je, pre svega, bila zadužena Jasna Šekarić, a od nedavno završenog Svetskog šampionata u Minhenu taj teret deliće sa gotovo četvrt veka mlađom drugaricom po oružju Zoranom Arunović, pravom naslednicom u reprezentativnom i Zvezdinom dresu.
Zorana, rođena 1986, dve godine pre no što je Jasna postala olimpijska šampionka, u Minhenu je osvojila tri medalje, zlatnu vazdušnim pištoljem, srebrnu malokalibarskim pištoljem, a u ekipno srebro u ovoj discipline ugradila je lavovski deo „krugova”.
Zorana Arunović je jedina „pištoljašica” koja je u Minhenu osvojila tri medalje, ali ističe da je najsrećnija što je izborila učešće na Olimpijskim igrama u Londonu 2012, jer je norma za Peking 2008. „uspešno” izmicala, za krug, dva...
Streljaštvom je počela da se bavi 2001. u Policajcu u kojoj je njena starija sestra Jelena već pucala pet godina. Ubrzo su zajedno prešle u Crvenu zvezdu, gde je trenirala prvo pod stručnim nadzorom Vladimira Jevtića, a zatim Ivana Kvasnevskog, ujedno i reprezentativnog trenera zaduženog za pištolj, naravno i uz Jelenine savete i pomoć Jasne Šekarić. Zajedno s njima u Minhenu je osvojila ekipno srebro.
Zbog streljaštva odlučila je da studira ukrajinski jezik, da bi u direktnim kontaktima sa ukrajinskim strelcima i trenerima saznala što više streljačkih tajni jer Ukrajina je svetska velesila. Na Filološkom fakultetu u Beogradu studira ukrajinski „pod A”, ruski i engleski (ostala su joj tri ispita iz treće i četiri iz četvrte godine), a nemački je naučila u školi i to joj je omogućilo da lako sklopi mnogo streljačkih prijateljstava.
Na takmičenjima druži se s Nemicama Turman i Krauze, Mađaricom Čonkom, ceni iskusnu Gruzijku Salukvadze, a najbliža joj je Ruskinja Kira Klimova, koja joj je u raspucavanju za 0,1 krug oduzela drugo zlato.
Pre četiri godine bila je juniorska šampionka Evrope i sveta, imala je i ekipno evropsko zlato, a u jednoj anketi za najuspešnijeg mladog sportistu Srbije izabran je neko drugi – sportista sa samo evropskim zlatom, ali u znatno popularnijem sportu.
Tada je, četujući po Internetu, naletela na istomišljenika u Suzani Ćebić, liberu ženske odbojkaške reprezentacije, i to nestreljačko prijateljstvo traje i danas. Suzana je poranila kao pekar da je dočeka na strelištu na Carevoj ćupriji i čestita na velikom uspehu...
Živko Baljkas

Kao budući otac koji čeka u porodilištu
Od našeg specijalnog izveštačaSingapur, 14 avgusta – Uoči svečanog otvaranja prvih Olimpijskih igara mladih, Žak Rog, predsednik Međunarodnog olimpijskog komiteta i idejni tvorac ovog novog globalnog takmičenja sreo se sa novinarima u Međunarodnom pres-centru, ne krijući uzbuđenje.
– Osećam se kao budući otac koji čeka u porodilištu da mu se rodi beba. Veoma sam uzbuđen zbog organizacije ovog takmičenja. Ono što smo učinili u poslednje dve i po godine zaista je značajno, posebno univerzalnost takmičenja. Uključeno je 205 zemalja i već to je uspeh. Ovo je ambiciozan projekat i možda smo načinili poneku grešku ali tu smo da učimo i ispravljamo. Nadam se da že ovo takmičenje imati dug život – rekao je predsednik MOK.
Žak Rog je prokomentarisao i mogućnost da u sportskim objektima bude dosta praznih mesta, jer Igre, zbog uzrasta učesnika nisu sportski atraktivne..
– Ovo je prvo izdanje novog takmičenja. Siguran sam da će posle svečanog otvaranja i današnje pobede Singapura u fudbalu (prim: danas je počeo fudbalski turnir na kojem Srbija nema predstavnika) porasti interes domaćih gledalaca. Svečano otvaranje i zatvaranje prenosiće se u 25 zemalja, prenose sportskih takmičenja preuzima 166 zemalja širom sveta, biće i on-lajn prenosa... Nisam uopšte zabrinut da li će takmičenja biti zanimljiva. Među učesnicima igara u Pekingu i Vankuveru imali smo mnogo istaknutih sportista koji su tek izašli iz juniorskih godina, starih od 18 do 24 godine. Ali mi ne želimo samo da privučemo gledaoce njima, već i da njih privučemo i zadržimo u sportu, u olimpijskom pokretu – istakao je Rog.
Na pitanje da li svet sada ima previše olimpijskih takmičenja i da li Olimpijske igre mladih predstavljaju prevelik teret za mlade sportiste predsednik MOK je rekao:
– Mi smo odlučili da ovim igrama preduzmemo olimpijsko i sportsko obrazovanje i mladih sportista, dakle u godinama kada mogu najviše da prihvate. Pripremili smo kulturne i edukativne programe prilagođene njihovom uzrastu, kao što su na primer prevencija povreda i bolesti, promocija olimpijskih vrednosti i fer-pleja. Smatramo da je sve to veoma važno. Mladima je potrebno znanje, potrebne su im veštine za društveni i profesionalni život i mi smatramo da imamo odgovornost i u tom pogledu. Verujemo da je sport obrazovanje i da je zbog toga važan. Što se tiče pritiska na takmičare, mislim da on nije prevelik. Zajedno sa međunarodnim sportskim federacijama prilagodili smo takmičenja mogućnostima mladih sportista.
Prema podacima iz domaće štampe prve Olimpijske igre mladih koštaju oko 210.000.000 miliona evra, a pored domaćina znatan deo troškova snosili su stalni partneri Međunarodnog olimpijskog komiteta, kao i sponzori koje je angažovao lokalni organizacioni komitet.
– Olimpijske igre mladih nisu komercijalno takmičenje, ali kao i sva takmičenja, sponzori su tu da pruže podršku...
Od nje, svakako profitiraće pre svega mladi sportisti iz 205 zemalja po predsedniku MOK, odnosno 204 po zvaničnom sajtu ovog takmičenja...
Živko Baljkas
-----------------------------------------------------------
Doputovali gosti iz Srbije
Singapur, 14 avgusta – U Singapur su danas doputovali ministar Omladine i sporta Srbije Snežana Samardžić-Marković, predsednik olimpijskog komiteta Vlade Divac i generalni sekretar Đorđe Višacki.
Oni su gosti naše olimpijske misije, jer na Olimpijskim igrama mladih čelnici nacionalnih olimpijskih komiteta nisu u MOK-ovom programu.
U današnjem programu imali su upisano prisustvo svečanom otvaranju, a sutra će posetiti Olimpijsko selo i razgovarati sa našim mladim sportistima. Za tu priliku iznajmljena je i posebna sala, jer su prostorije u paviljonima u kojima žive sportisti, iako udobne, premale da prime ovako velik skup.

Treneri preuzeli odgovornost
Od specijalnog izveštača „Sportskog žurnala”Budimpešta, 14. avgusta – Biti osmi u Evropi nije mala stvar. Međutim, kada se to kaže za Nađu Higl, svetsku šampionku i evropsku rekorderku sa 2:21,62 na 200 prsno jasno je da je u pitanju neuspeh. Ključna stvar je da najbolja srpska sportistkinja nije ostvarila najbolje vreme u sezoni na najvećem takmičenju.
Nerealno je bilo da se očekuje da ostvari rezultat na nivou onoga koji je plivala u od ove godine „zabranjenim“ kostimima, ali ostvarenje od 2:29 je daleko i od najboljeg (2:27) u ovoj godini.
– Imali smo vrlo tešku godinu. Nađi su loše legle pripreme u Sijera Nevadi, povredila je rame, tako da smo praktično počeli tek u aprilu da se spremamo. Ponosan sam na nju što se izdigla iznad svih problema i što je imala hrabrosti da dođe u Budimpeštu u jaku konkurenciju – kaže Sebastijan Higl, Nađin brat i trener.
U najavi takmičenja mladi stručnjak je govorio da je Nađa spremnija nego pred Rim, kada je osvojila zlato.
– Stvarno je imala odlične parametre. Očekivao sam mnogo bolje vreme, jer nas plasman nije zanimao. Verovao sam da može da pliva sigurno tih 2:27, 2:26, ali to nije pokazala u bazenu.
Sebastijan priznaje da ima i njegove krivice.
– Napravio sam nekoliko grešaka. To se pre svega odnosi na dosta propuštenih treninga u zimskom periodu. Rezultat pokazuje da ni forma nije dobro pogođena. Sve je to uticalo da se ne ispliva najbolje vreme u Budimpešti. Bilo je tu i objektivnih okolnosti vezanih za loše uslove oko kojih se sve vrti. Međutim, neću sada da ponavljam tu priču da ne zvuči kao neki alibi. Negde smo pogrešili i to je očigledno. Sada ne vredi kukati. Okrećemo se novim izazovima.
Sebastijan Higl je svestan da će Nađino ostvarenje u Budimpešti izazvati negativne komentare:
– To je normalno, kao što je bilo i normalno kada su je svi dizali u nebo kada je osvojila zlato u Rimu. Vrlo malo ljudi u Srbiji ozbiljno prati plivanje i ima pravu predstavu o vrednosti rezultata. Nama je važno da i dalje imamo podršku sponzora i prijatelja. To će nam omogućiti da se na miru spremamo za Olimpijske igre u Londonu, koje su naš glavni cilj.
Težak dan je iza sebe ostavio Dejan Pejinović. Ivan Lenđer je bio 10. na 100 delfin (52,93), a Čaba Silađi 11. na 50 prsno (29,93). Iako su potajno očekivali nisu našli mesto u finalu u svojim glavnim disciplinama.
– Boli, baš boli. Kada se pogleda da su obojica ovde isplivali ubedljivo najbolja vremena, realno je da nema za čim da se žali. S druge strane, njih dvojica su bili svetski i evropski juniorski šampioni, imali su sjajnu prvu seniorsku godinu krunisanu evropskim medaljama u malim bazenima i nemoguće ih je utešiti, jer su obojica navikli da plivaju u samoj završnici. Mogao bih da govorim da sam zadovoljan urađenim, ali ne mogu jer se tako ne osećam.
Dejan Pejinović ističe da u ovakvim situacijama prvo polazi od toga da li je sve uradio kako treba.
– Imao sam jedan veliki propust. Pokušao sam da nešto promenim u treningu na početku godine, delovalo mi je da to dobro izgleda. Međutim, provera na mitingu u Atini početkom maja je pokazala da je to bio promašaj. Obojica su loše plivala i što je najgore posle toga su psihički pali. U nastavku sezone smo se vratili na stari sistem, uspeli smo nešto da popravimo, ali nismo došli do nivoa koji bi nas u potpunosti zadovoljio.
Vladimir Todorović
-----------------------------------------------------------
Naši u Budimpešti
Rezultati – Muškarci – Kvalifikacije – 50 slobodno: 39. Stojanović 23,30, 53. Simić 23,81. Žene – Kvalifikacije – 50 slobodno: 23. Najdanovski 26,06, 38. Petrović 26,62; 50 leđno: 32. Bogdanović 34,27.
Danas – Muškarci – Kvalifikacije: štafeta 4h100 mešovito (Bogdanovski, Lenđer, Silađi, Siljevski). Žene – Kvalifikacije: štafeta 4h100 mešovito (Stražmešter, Vukanović, Higl, Najdanovski).
-----------------------------------------------------------
Osvajači medalja
Muškarci – 100 delfin: 1. Korotiškin (Rusija) 51,73, 2. Verlinden (Holandija) 51,82, 3. Černjak (Poljska) 52,16; 200 leđno: 1. Donjec (Rusija) 1:57,18, 2. Rogan (Austrija) 1:57,31, 3. Stasilis (Francuska) 1:57,37; 50 prsno: 1. Skocoli (Italija) 27,38, 2. Agake (Rumunija) 27,47, 3. Stekelenburg (Holandija) 27,51;
Žene – 200 slobodno: 1. Pelegrini (Italija) 1:55,45, 2. Lipok (Nemačka) 1:56,98, 3. Mutina (Mađarska) 1:57,12; 1.500 slobodno: 1. Fris (Danska) 15:59,13, 2. Marfi (Irska) 16:02,29, 3. Viljaesija (Španija) 16:05,08; 50 leđno: 1. Herasimenja (Belorusija) 27,64, 2. Samulski (Nemačka) 27,99, 3. Peris (Španija) 28,01;

Centri pokazali moć protiv Novozelanđana
Najbolji srpski košarkaši iz meča u meč igraju sve bolje. Ostvarili su pobedu i u petoj pripremnoj utakmici za Svetsko prvenstvo u Turskoj, a drugu protiv Novog Zelanda. Dok je na premijernom meču na turniru u Istanbulu bilo „povuci-potegni”, u Mariboru je rival deklasiran - 95:69 (35:15,26:25,18:17,18:12). Selektor Ivković odmarao jeTepića i Kešelja, a razvoj situacije omogućio je da na parket ne šalje Teodosića i Krstića. Svih deset igrača dali su značajan doprinos, ali centri su odradili najveći posao. Ukupno su postigli 60 poena, što jasno pokazuje da je taktika napada bila fokusirana na Raduljicu, Perovića , Veličkovića, Savanovića i Mačvana.
Novozelanđani su atipična i veoma nezgodna ekipa, što su iskusili Slovenci koji su poraženi posle dva produžetka u prvom kolu turnira. Nedostatak visine nadoknađuju fanatičnom borbenošću , igrom u tranziciji i pre svega preciznim šutom. Peni je domaćinu ubacio čak 42 poena, pa je izolacija vrsnog strelca bila osnovni motiv u postavci utakmice. Zadatak da motri na Penija dobio je najneiskusniji u našđem timu, debitant Milosavljević i obavio ga je perfektno. Novozelanđanin je na koš kontu u prvoj četvrtini upisao samo dva poena, a naš tim je odigrao najboljih deset minuta do sada.
Perović je načeo rivala, nastavio Raduljica, a kada je trener Novog Zelanda, Beograđanin Nenad Vučinić, prešao na zonsku odbranu, taktiku mu je „ubio” Veličković sa tri i Bjelica jednom „trojkom” i rezultatski je sve bilo jasno već u 8. Minutu – 26:5.
Poznato je da je najveći kvalitet našeg tima odbrana, ali raznovrsna igra u napadu, sa dosta alternativnih rešenja, novina je u odnosu na evropski šampionat u Poljskoj. Ivković je probao razne postave, varijante i protivnik jednostavno nije mogao da brani sve ono što ga je snašlo. U drugoj četvrtini dominantan je bio Raduljica, ali je Paunić ubrzao igru i sa nekoliko prodora rušio nadu protivnika da može da se vrai u meč, kao i Rašić u poslednjoj deonici kada je pogodio dva otvorena šuta za tri poena za najveću prednost našeg tima.
Poslednjeg dana turnira Srbija se sastaje sa domaćinom (20 č). Ovo će biti prvi meč dva tima posle polufinala u Poljskoj, a ne treba sumnjati da će Slovenci s mnogo motiva tražiti šansu za revanš.
SRBIJA: Teodosić, Milosavljević 4, Paunić 10, Bjelica 7 (1 „trojka”), Marković 6, Savanović 5 (1), Raduljica 17, Krstić, Perović 15, Veličković 19 (3), Mačvan 4, Rašić 8 (2).
NOVI ZELAND: Tejt 4, Fičet, Peni 17 (3), Aberkrambi 9 (1), Vukona 5, Kenč, Džons19 (2), Kameron, Entoni, Pledžer 2, Frenk 5, Bredšou 8 (2).
M.S.

Zvezda se saplela već na početku
„Crveno-beli” su se sapleli već na početku fudbalskog šampionata Srbije i to posle neuspeha na evropskoj sceni. Iako je novi trener Aleksandar Kristić najavljivao pobednički ritam od prvog kola, juče nije bilo tako i Zvezda je morala da se zadovolji samo sa bodom: Smederevo –Crvena zvezda 0:0.
U divnom ambijentu na stadionu u Smederevu gde je bilo oko desetak hiljada gledalaca, viđena je borbena i zanimljiva utakmica koja je ipak završena bez golova. Fudbaleri Zvezde su ponovo razočarali, igrali su sporo i povezano, a domaći su ostvarili osnovni cilj i ostali neporaženi.
Odličnu priliku Smederevci su imali već u 7. minutu, kada je prvo Marinković pogodio stativu, a potom Ćeran iz odlične pozicije promašio ceo gol. Četiri minuta docnije na drugoj strani, štoper gostiju Vilotić je takođe pogodio stativu, a u toj situaciji se povredio golman Smedereva Ranković. Njega je zamenio Mladen Živković i docnije je obeležio meč i postao veliki junak utakmice. Živković je bio nesavladiv, a u nekoliko navrata je maestralno intervenisao i pokazao da je veliko pojačanje smederevskog tima.
U finišu prvog poluvremena još jednu dobru priliku su imali gosti posle prodora Koromana, ali je dobro reagovao Brković i loptu izbacio u polje maltene s gol-linije.
U nastavku susreta gosti su još više napadali, ali kao i u prvom poluvremenu nisu uspeli da zatresu mrežu. Najbliži pobedi bili su u poslednjim trenucima utakmice, kada je Koroman silovito šutirao, ali je njegov volej udarac zaustavio izvanredni Živković. Pre toga, odličnu šansu su imali i domaći, ali je njihov napadač Ranković u odsudnom trenutku traljavo šutirao i Stamenković je lako zaustavio njegov udarac.
Smederevci su na kraju bili mnogo zadovoljniji, a crveno-beli nastavljaju hod po mukama u novoj sezoni, jer su posle bolne eliminacije iz Evrope od Slovana iz Bratislave i na domaćoj sceni prikazali bledo izdanje i doživeli neuspeh.
L. Delić - M. Živković
-----------------------------------------------------------
Smederevo – C. zvezda 0:0
Stadion u Smederevu. Gledalaca: 10.000. Sudija: Gogić (Novi Sad). Žuti kartoni: Atanacković, Stanić, Ognjanović, Živković (Smederevo), Vilotić (Crvena zvezda).
SMEDEREVO: D. Ranković – (od 16. M. Živković 9), Lukić 7, Atanacković 7, Ognjanović 6,5, Brković 7, Jerinić 6,5, D. Živković 6,5 (od 80. Milosavljević –), Stanić 6,5 (od 75. Todorov 6), S. Ranković 6, Marinković 7,5, Ćeran 6,5.
CRVENA ZVEZDA: Stamenković 7, Ninkov 6, Tošić 6, Đorđević 5,5, Vilotić 5,5, Isak 6 (od 46. Savio 6,5), Milovanović 6 (od 86. Perović –), Kadu 6,5, Koroman 7, Trifunović 6,5, Jevtić 6 (od 65. Vešović 7).
Igrač utakmice: Mladen Živković (Smederevo).
-----------------------------------------------------------
Delije traže odlazak Adžića
Oko 3.000 najvatrenijih navijača Crvene zvezde bilo je ogorčeno posle još jednog neuspeha njihovog tima. Kada je utakmica završena, nezadovoljne Delije su skandirale: „Adžiću, odlazi“. Zvezdine pristalice su izviždale i igrače zbog sramotne predstave u Smederevu, ali je na njihovom udaru najviše bio sportski direktor Ivan Adžić, čiji odlazak sada snažno zahtevaju.
</div>
<div id="magazin">
Iznevereno očekivanje
Dobri poznavaoci tvrde da prisustvujemo smrti televizije, bar ovakve kakvu znamo poslednjih nekoliko decenija. Dosadašnje tehnološke promene samo su joj jačale vitalnost. Te vitaminske doze bile su hronološki poređane otprilike ovako: slika u boji, satelitska i kablovska distribucija, daljinski upravljač, plazma TV prijemnici, veliki ekrani i video-zidovi...
Revolucija je stigla s Internetom. Ono što je čini presudnim za sudbinu televizije nije samo to što program može da se gleda na računaru ili na mobilnom telefonu, što daje slobodu u pogledu mesta, nego i to što može da se bira dan i čas, što daje slobodu u pogledu vremena. Kad se tome doda mogućnost biranja sadržaja iz ukupne ponude u svetskim razmerama, sloboda ličnog izbora postaje neprikosnovena odlika te multimedijalne budućnosti.
Ona je za pojedince već počela, ali za većinu ovdašnjih gledalaca televizija još nije u letalnoj fazi. Zbog njih, čak i da medij počinje svoje lagano umire, valjalo bi se držati nekih pravila. Jedno od njih je poštovanje šema i satnica.
Naime, kad već ne može da bira šta će i kad gledati, publika bi morala da ima sigurnost da će joj to što je najavljeno biti i pruženo. I mada se sve televizije štite napomenom da „zadržavaju pravo izmene programa”, vrlo je mali broj slučajeva kad ga koriste s opravdanim razlogom. A kad se ipak po redosledu emisija program odvija onako kako je najavljeno, retko da ijedna emisija, sem večernjeg „Dnevnika”, počne u planiranom i naznačenom trenutku.
Toj proizvoljnosti u pogledu satnice i sklonosti da zanemare programsku disciplinu u ovoj „sitnici” podležu svi naši emiteri. Čak i kad se satnica poremeti ozbiljnijim povodima a ne samo zbog učestalih i predugih blokova reklama ili nekontrolisane raspričanosti učesnika „živih programa”, postoji jednostavno a korisno rešenje. Kad već nema izvinjenja, dovoljno bi bilo i obaveštenje gledaocima. Onaj kajron, recimo – ispisana poruka kojom se publici može poručiti šta sledi, šta kasni a šta sasvim ispada, zapravo kako će se odvijati nastavak programa.
Primera za ovu vrstu nebrige prema očekivanjima gledalaca bilo je i protekle sedmice. Jedan je izostanak domaćeg filma „Sutra ujutru” na Drugom programu RTS-a u sredu, 11. avgusta, najavljenog za 21.58 (kakva preciznost, u minut!) – a za račun snimka (ne direktnog prenosa) sa Evropskog prvenstva u plivanju. Nije ga bilo uopšte, ni sa zakašnjenjem. Nada da će se možda film „preseliti” na Prvi program kad se završi fudbalska utakmica reprezentacije takođe se izjalovila. Tamo su (reprizno) stizali dolari...
</div>
<div id="kolumna">
Manastiri u bunkeru
„Kosovo treba našminkati; treba izbeći toliko upadljivu vidljivost vojske”, ponavljali su nekoliko godina nakon dolaska misije u poverljivim izveštajima komandanti KFOR-a i šefovi Unmika u pokrajini. Istine radi, ta slika Kosova pretvorenog u bunker nikako se nije dopadala ni moćnim stranim političarima željnim dokazivanja nove realnosti i potrebe da se pokaže kako sada, posle bombardovanja, ovde vladaju mir i multietnička idila.
U međuvremenu, Srbi su bezmalo nestali iz gradova, sistematski su uništavane crkve, manastiri, spomenici, a goli život je zavisio od pratnje i neizlaska iz geta.
„Ne možemo za svakog Srbina obezbediti po jednog vojnika da ga stalno čuva, moramo čekati da se svest promeni”, odgovarali su, na uporne zahteve Srba, oni koji su imali političku moć i vojnu silu da zaustave razorni ciklus nasilja, dok se proces stapanja OVK elite i strane administracije nastavljao uz zvuke klasične muzike, pored bazena u bizarnim vilama novih gospodara Kosova.
Komandant KFOR-a, francuski general Marsel Valenten, prvi je krenuo u proces šminkanja Kosova. Ovaj komunikativni miljenik medija počeo je da „uvodi nove doktrine” sklanja punktove, kolutove žice, osmatračnice, tenkove...
„Nemate nikakvog razloga za zabrinutost, situacija je potpuno pod kontrolom, sve je mirno, mi garantujemo bezbednost”, ubeđivao je monahe manastira Svetih arhangela kod Prizrena zamenik šefa Unmika Čarls Brejšou. Na moje pitanje zašto je tako siguran, kratko je odgovorio: „Vidite li vi ove vojnike oko nas”. Četiri dana nakon tog sastanka dogodio se 17. mart 2004. godine. Od arhangelskog kompleksa nije ostalo ništa, sagoreo je do temelja. Nemačka štampa je svoje vojnike nazvala zečevima s Kosova.
Slično je prošao Devič, manastir kod Srbice, i četrdesetak drugih svetinja Srpske pravoslavne crkve, u Prizrenu su pripadnici Kosovske policijske službe učestvovali u nasilju i izbacivanju Srba iz stanova. Haos su, kasno u noć, jedino zaustavili američki vojnici odlučnom akcijom, posle mnogo žrtava i paljevine, u Čaglavici kod Prištine.
Bez obzira na različita iskustva, vera da KFOR može da pruži elementarnu zaštitu postoji kod većine Srba i njihovih predstavnika, koji toj organizaciji ujedno pripisuju i najveću odgovornost za ličnu i opštu bezbednost. Nasuprot tome, Kosovskoj policiji se ne veruje zbog svakodnevnog lošeg kontakta i raznih oblika ponižavanja; percepcije da je ona produžena ruka Tačija i Haradinaja; veza s kriminalom i OVK prošlošću; zbog prodaje srpske imovine koja se u nekim manjim opštinama odvija preko komandira KPS-a. Zato danas Srbi u KFOR-u vide kakvu-takvu sigurnost, a njihovo čuvanje najznačajnijih objekata Srpske pravoslavne crkve predstavlja garant ličnog opstanka i nadu u nepristrasnost.
„Već više od 10 godina vojnici KFOR-a čuvaju naše najveće svetinje i uradili su veliki posao. Oni imaju nekakav svoj proces koji sprovode smanjivanjem broja vojnika i smatraju da više ne treba da obezbeđuju manastire, već da to treba da preuzme KPS policija. Ne možemo sprečiti KFOR da prestane da čuva manastire, ali isto tako oni nas ne mogu naterati da Kosovska policija zameni vojnike KFOR-a, zato što oni nisu isto”, kazao je nedavno vikarni vladika lipljanski Teodosije. „To je tihi pritisak da Srbi napuste ovaj prostor, a bojim se da se to isto čini i s manastirima.”
Episkop Teodosije je najavio neku vrstu samoorganizovanja u kojoj bi u manastirima dežurali monasi ili prijatelji manastira i tako čuvali svetinje, a nije isključio ni zidanje novih zidova i kapija. „Moraćemo da ostanemo u našim svetinjama i delimo njihovu sudbinu”, kazao je vladika Teodosije.
Ključno je pitanje koliko se s takvim organizovanjem može istrajati, koliko je ono efikasno i posebno šta može uraditi u odvraćanju „sitnih” provokacija koje dnevno zagorčavaju život i stvaraju atmosferu da ste višak i smetnja ljudima koji vas okružuju. U posebno teškom položaju naći će se manje i siromašne monaške zajednice teško stradale u proteklom periodu.
Njihov opstanak u krajevima poznatim po zaslužnim ratnicima i ekstremnom siromaštvu pretvoriće se u golu borbu za letinu, manastirske zabrane, useve ili ono malo pašnjaka oko manastirskih zidina. Sudbina i opstanak takvih zajednica u Gorioču kod Istoka, Budisavcima kod Kline, manastiru Devič u Drenici ili čak ostarelog sestrinstva Pećke patrijaršije, zaštićenog novim zidom, biće ozbiljno dovedena u pitanje.
I međunarodni i domaći znalci ovdašnjih prilika kažu da nerede većih razmera, koji se po pravilu obično okrenu protiv najslabijih, ne mogu da zaustave „lokalne bezbednosne strukture, koje se još nalaze u procesu razvoja”. Pa šta će onda one raditi kod spomenika s liste svetske kulturne baštine, kako će od nasrtljivaca zaštiti svakodnevni život starica u svetinjama?
Biće ipak da se radi o još jednom šminkanju, o još jednom previđanju realnosti u kojoj slabi imaju male šanse da prežive.
Živojin Rakočević
</div>
<div id="politika">
Država ukinula „kosovski dodatak”
Odlukom Ustavnog suda Srbije, koja je stupila na snagu 10. avgusta objavljivanjem u „Službenom glasniku”, ukinut je „kosovski dodatak” na plate zaposlenih u institucijama države Srbije na Kosovu i Metohiji. Ustavni sud ocenio je da odluka Vlade, doneta 2003. godine, kojom je uvedeno dupliranje zarada nije ustavna i predstavlja pozitivnu diskriminaciju.
U prvim reakcijama kosmetskih Srba na ovakvu odluku Ustavnog suda preovlađuje mišljenje da je štetna, ali da će je poštovati. Kako je Tanjugu rekla direktorka Doma zdravlja u Gračanici Rada Trajković, odluka Ustavnog suda Srbije uticaće da intelektualci među Srbima na Kosovu napuste taj prostor, a preostali Srbi će bez njih biti prepušteni asimilaciji. Trajković je navela da su intelektualci među Srbima na Kosovu svi oni koji održavaju sistem Republike Srbije, a među njima su lekari, profesori i službenici državnih institucija. Ona je ocenila da će šteta i udar naneti odlukom o ukidanju „kosovskog dodatka” biti više psihološka, ali i finansijska, ističući da bi Srbija trebalo da se ponaša kao Izrael, koji svojim državljanima u Gazi mesečno daje tri plate.
I direktor Zdravstvenog centra u Kosovskoj Mitrovici Milan Jakovljević izjavio je juče da je vest o ukidanju „kosovskog dodatka” izazvala ogromno nezadovoljstvo među radnicima ove zdravstvene ustanove, u kojoj radi 1500 radnika. Ipak, Jakovljević misli da to neće izazvati odlivanje kadra, jer „motivi zaposlenih u zdravstvu da ostanu na Kosovu i Metohiji prevazilaze okvire jedne ovakve odluke”.
– Radnici su teško prihvatili vest o ukidanju dodatka na zarade, ali su svesni činjenice da se odluka Ustavnog suda Srbije mora poštovati – izjavio je Jakovljević Tanjugu. On je naglasio da bi Vlada Srbije morala da pronađe modus kako bi se stimulisali radnici koji žive i rade na Kosovu i Metohiji.
Državni sekretar Ministarstva za Kosovo i Metohiju Oliver Ivanović ocenio je juče da se odluka Ustavnog suda mora poštovati, ali je naglasio da je jasno da „Srbi i nealbanci na Kosmetu ne žive i rade u istim uslovima kao oni u centralnoj Srbiji”. 
– Ovakva odluka Ustavnog suda biće dobra prilika da se zakonom regulišu primanja zaposlenih u pokrajini, u kome će biti uzeta u obzir činjenica da radnici na Kosovu i Metohiji žive i rade u otežanim uslovima – rekao je Ivanović Beti. Na pitanje da li će odluka Ustavnog suda značiti da će već od sledećeg meseca radnici sa Kosmeta ostati bez dodatka na platu, Ivanović je odgovorio da misli da se to neće dogoditi i da „mora postojati prelazni period”. On je naveo da će u tom periodu biti izvršeno usklađivanje primanja zaposlenih koji se finansiraju iz državnog budžeta ili pronaći novo rešenje.
Kosovski dodatak počeo je da se isplaćuje još 2003. godine, uredbom Vlade Srbije. Tada je ovu „premiju” dobijalo oko 45.000 zaposlenih na Kosmetu, na čije plate je iz državne kase izdvajano 26 milijardi dinara. Ova davanja preispitana su na početku mandata aktuelne vlade i odluka je preinačena, a krajem 2008. dodatak je prepolovljen. Prosvetari, lekari, socijalni radnici i ostali koji su za posao primali dve plate, tada su u koverti dobijali jednu i po zaradu, dodatak je prepolovljen.
Uvećane zarade dobijali su svih ovih godina, osim radnika koji zaista žive na Kosovu i Metohiji i svi oni čije su institucije, na primer, privremeno izmeštene na jug Srbije. Od septembra će se njihova primanja svesti na platu kakvu primaju njihove kolege u ostatku Srbije.
M. A.
</div>
<div id="kolumna">
(Ne)zabavni poredak
Hteo bih da razgovaram s najstarijim (glavnim) u kući, kaže došljak. Domaćin mu usliši želju, pokaza mu svoje unuče i reče: „On je najstariji u našoj porodici, mazimo ga i pazimo, svaki njegov prohtev je za nas zakon.”
U staroj šali opstaje poslovična polovina zbilje. „Najstariji” često „podetinje”, svedoče hroničari, aludirajući na političke kontraevolucije, u kojima nosioci starešinskih titula ispoljavaju nedoraslost obavezama i kao klinci insistiraju na svojim ćefovima.
Takvim nezrelostima pripisuju se mnogi savremeni događaji ili događaji bliske istorije, za koje slutimo da bi bili komični da nisu tragični. Slatko bismo se smejali da nisu zagorčale zbilju pričama: da je najveći rat današnjice poveden pod „pogrešnom pretpostavkom” o skladištima oružja za masovno uništavanje, da su se magovi računica „zabrojali” toliko da svet više nije siguran ni u verodostojnost tablice množenja, da pojedini lideri tvrde da mogu da služe za uzor drugima dok ostali u njima vide primer koji nikako ne treba slediti, da u odudaranju od okoline neki političari nalaze „potvrdu da smo mi u pravu”, da nadležni uveravaju kako je privredni oporavak počeo ali da ga građani još neće osetiti, da direktori dobijaju bonuse i kad im firma bankrotira, da antikrizne mere brže pomažu njenim moćnim vinovnicima nego nevinim stradalnicima…
„Detinjarije” na visokom nivou nisu nova pojava, ne samo zato što su se, mestimično, maloletni dinastijski naslednici igrali na prestolu. Dovoljno je setiti se zapisa da je starorimski imperator Kaligula svog konja proglasio za senatora.
„Upamtite da predsednik uvek ima oko šest godina”, prijateljski je, pre jednog veka, britanski diplomata Sesil Spring-Rajs dobacio američkom predsedniku Teodoru Ruzveltu. Valjda je hteo da mu šaljivo predoči da ni najviša dužnost nije imuna na povremene „detinjarije”.
Nadovezujući se na tu anegdotu, ironičar Dejna Milibenk u „Vašington postu” ocrtava šefa Bele kuće Baraka Obamu kao pripravnika za tinejdžerski status, kao lidera koji ima 12 leta. To jest: da prilično praktikuje „dečačka opuštanja”. Po evidentičaru televizije Si-Bi-Es, Obama je u Beloj kući dosad priredio 45 sportskih događaja, šest puta više nego svojih konferencija za štampu.
Ali, u predigri novembarskih izbora za američki parlament, među opozicionim političarima su primećene „detinjarije” kojima bi pozavideo i Tvenov Tom Sojer. Kandidatkinja u Konektikatu se predstavlja takoreći kao anarhista iako je bogata konzervativka, a njen ideološki kolega u Arizoni obećava da će tražiti da svi kongresmeni stanuju u kasarnama…
Ovim povodom, komentator „Posta” Ričard Koen upozorava da se „nekada pretpostavljalo da američki senator razume i spoljnu politiku, da je prosvećena osoba… a da danas imamo političare koji se u vladavinu razumeju manje nego deca”. I što je još gore, dodaje, uspostavljaju se širi kriterijumi po kojima je „bolje znati manje (ili se bar tako prikazivati) nego više (jer to može da bude dosadno publici)”.
U takvim „modernizacijama”, i na prostorima izvan Amerike, posmatrači naziru obrise poredaka koji – slično razgaljivanju malešne unučadi i vremešnih predaka – forsiraju razonodu, i to kao jedan od ključnih faktora homogenizacije raštimovanih društava. Ova alternativa je poduže usavršavana i posle izjalovljenih „jurki” ka „komunizmu na horizontu”.
Pre 13 godina je Vilijam Faf u „Internešenel herald tribjunu” ukazao da se začela nova vrsta „zabavnog ustrojstva” (znatno razvijenijeg od klasičnog sistema „hleba i igara”) u kome ne samo vlasti nego i mediji stvaraju „paralelni poredak”, opozicioni natmurenoj realnosti, kao stalni „šou” glamura, spektakla, skandala, afera i niza „golicavosti”.
Nije, naravno, sve njime obuhvaćeno. Ni izbliza, ukazuje američki analitičar Robert Semjuelson. Država je sopstvenim preračunavanjima, ističe on u „Njuzviku”, iz „zabave” izuzela američku većinu – roditelje.
Obrazlaže da je, u porodičnom premeravanju, opšti budžet izrazito neusklađen: velikodušniji je prema dekama i bakama nego prema unucima, što znači i da su roditelji pojačano opterećeniji jer moraju da izdvajaju više i za brigu o starima i za sve skuplji (a nedovoljno dotirani) odgoj mladeži. U takvoj nemilici, potencijalni roditelji će se sve više odricati biološke reprodukcije, dodaje autor i opominje da društvo koje prebrzo stari a presporo se podmlađuje „obeshrabruje i investitore i inovatore” i druge antikrizne snage.
Svekoliki lideri bi, proizlazi, morali da bar donekle izmene kurseve. Ako ni zbog čega drugog a ono zato što bi bio red da kao „očevi” i „majke” nacije dele sudbinu, koliko god ona ne bila zabavna, većine očeva i majki.
</div>
<div id="magazin">
Slavkini pilići
Blizančići ženine najmlađe tetke, ptići naši mili Neško i Rada, pred početak studija iskočili iz šumadijskog gnezda, nekoliko puta obleteli razgranato porodično stablo i od tolike krošnje sleteli baš na našu grančicu, u naš dom. Neće ni kod koga drugog od rođaka da odsednu u Beogradu! Sviđa im se, kažu, što smo tako „pozitivno otkačeni”! Kako sam se obradovao njihovoj opisnoj oceni! Pogodili su! Ja sam uvek „pozitivno otkačen”. Žena tako-tako.
– Slavkinim klincima pod hitno da nađeš stan. Mnogo nas je zadužila... Šta kolutaš očima! Ne sećaš se da si za vreme sankcija jeo podmladak iz njenog kokošinjca? – presekla me negativnim strujanjima u mudrovanju o uzročno-posledičnim nitima u zamršenom familijarnom klupku.
Jeo sam, ne poričem. Tačnije, u jednom od mnogih dramatičnih državotvornih momenata u kojima smo ostali bez kinte oglodao sam dva tetkina jedva uhvaćena, žilava dvorišna „graorčeta”. A račun, posle toliko godina, stiže kao da sam smazao mitske paunove iz zaprege boginje Here! Ma, Amerikanci su sto posto u pravu: nema besplatnog ručka! Ni pilenceta za „dž”. Neko mora da plati ceh. To što je kljucalo, prposalo se po avliji, kvocalo pod Bukuljom...
– Ženo božija, na tavanu više nema mesta! Golubovi su se razmnožili preko svake mere, a Raša i Nena nikako da završe specijalizaciju i konačno se vrate u Vranje...
– Uopšte me ne zanima. Kad ima mesta za sina tvog „klasića” iz vojske i njegovu koleginicu, ima i za moju svojtu! Dok im ne nađeš nešto, Slavkini pilići neka spavaju na našem „francuzu”, a ti i ja ćemo na podu! – ustremila se draga na mene. Što je negativnaaa!
Glavu dajem, „francuza” ne dajem! Kičma mi je ionako u rasulu, još mi samo fali mučenje na laminatu. Dohvatio sam oglase. Pokušavajući da Raši i Neni pronađem pristojan smeštaj – suv, okrečen, namešten stan, bar na visokom prizemlju, sa kupatilom, kuhinjicom, jednom linijom do centra i kirijom oko 200 evra mesečno – već sam sve brojeve telefona isprecrtavao roze markerom i izvrteo više puta. Ništa! Takva „gajba” u ovom gradu ne postoji. Možda i postoji, ali agencije je ne nude. Zbog toga, budući ortopedi guguču već treći mesec pod mojim krovom.
Krenuo sam u ofanzivu i za Slavkine ptiće. Možda ću imati više sreće.
Razletesmo se. Oni bi u centar, da im sve bude blizu. Navikli na varoš. Razmažene klindžosere. Kod Bajlonijeve pijace izdaju se „stanovi” u garažama ispred novosagrađene zgrade. Svetlost ulazi samo na vrata gde bi inače ulazio automobil. U uglu te „sobe” je mini lavabo, ve-ce šolja, plinski rešo, a na sredini stočić, dve stolice, fotelja na razvlačenje. Cena – sitnica! Sto pedeset evrića, šest meseci unapred!
Na Voždovcu naivčine čeka gomila „komfornih” šupa za stotku, sa poljskim klozetom uz tarabu. Na Vračaru memljivi, ispucali, prizemni sobičak okružen s nekoliko istih i zajedničkom česmom u dvorištu košta čak 120. Ko bi želeo u garsonjeru na Karaburmi, morao bi da se isprsi i 250 evrića! U Malom Mokrom Lugu je upola jeftinije, ali zato je leti prašnjavo, a zimi blatnjavo. U blokovima preko Save nemaju šta da traže. Tamo pod kirijom spavaju isključivo bogataši. Banjica nudi ekstra komfor: naplaćuje se i pogled na Dedinje. Jajinci su predaleko, a u Ralji počinje šumadijski kraj iz kojeg su deca upravo i došla...
Golubovi su se pomerili za po gredu. Micnuše se i Raša i Nena za po dasku. Slavkini pilići Neško i Rada smestiše se na njihovo mesto, ispod krovnog prozorčeta. Lepo ih je tetka vaspitala. Nipošto nisu hteli da isteraju nas domaćine iz kreveta. Fina dečica. Ko je rekao da su razmažene klindžosere!
Grize me savest. Ne mogu da zaspim. Grozničavo tražim stan. Dva komada. Budim prijatelje, zovem poznanike, molim komšije... Nema ništa čisto, osunčano, s normalnim gazdom i bez oblapornog posrednika, za pare primerene džepu studenata. Zna li neko da lise nešto tako ovde uopšte i može naći?
Darko Kalezić

Plutajući haos seli se iz priobalja
Plutajući haos i nered koji na rekama već godinama stvaraju nizovi načičkanih, često zarđalih, plovila bez ikakvih dozvola i potvrda o tehničkoj ispravnosti trebalo bi da bude raščišćen konačno u toku 2011. Kako za „Politiku” kaže Željko Ožegović, predsednik komisije za donošenje odluke o postavljanju plovnih objekata, do sledećeg proleća svi oni čija se imovina nalazi na vodi moći će da konkurišu za dodelu lokacija u priobalju Save i Dunava, kada ono bude preuređeno. Mesta za pristane i sidrenje biće raspoređena prema planu koji je usvojen još 2005, ali se na realizaciju čekalo do ovog leta.
– Odluku o postavljanju Skupština grada trebalo bi da usvoji u septembru, posle čega ćemo odmah raspisati konkurs. Za dodelu novih sidrišta biće formirana posebna komisija koju će imenovati gradonačelnik Dragan Đilas. U međuvremenu, inspekcija će naložiti vlasnicima brodova, splavova, marina i drugih objekata na rekama da uklanjaju svoja plovila, kao što se to već radi na Savskom pristaništu – objašnjava Ožegović.
Nova mesta za vezove u idućoj sezoni moći će da dobiju isključivo oni koji budu priložili svu neophodnu dokumentaciju. Posebno će biti vrednovana tehnička ispravnost, kako se ne bi događalo da neki splav pod teretom gostiju potone u vodu, otkači se i udari u neko drugo plovilo, ili postane napuštena olupina koja samo zauzima prostor, što sada nije redak prizor. Troškove uklanjanja snosiće sami vlasnici, a u slučaju da ne angažuju firmu koja će preseliti njihove lađe, to će učiniti grad koji će im naknadno dostaviti račun.
(/slika2)Prema podacima JVP „Beogradvode” iz maja ove godine, na rekama u užem delu prestonice – ne računajući manje čamce i jahte – splavovi, marine, kućice, privredna plovila i pristani zauzimaju ukupno 304 lokacije, od čega je 110 namenjeno ugostiteljstvu. Najveći broj zauzetih mesta, čak 151, nalazi se na levoj obali Save od ušća do naselja „Dr Ivan Ribar”. Na desnoj strani ove reke do mosta na Adi Ciganliji zaposednuta su 44 „placa na vodi”, a na desnoj obali Dunava od kluba „Radecki” u Zemunu do Ade Huje 109.
– Prema planu o postavljanju plovnih objekata na beogradskim rekama iz 2005. godine, neki od ovih poteza biće potpuno zabranjeni za sidrenje i pristajanje. Zbog bezbednosti, 100 metara uzvodno i 50 metara nizvodno od mostova na obalama neće biti dozvoljeno postavljanje plovila. Slično je i u blizini drugih infrastrukturnih objekata – podsećaju u „Beogradvodama”.
Nije tajna da još veće bezvlašće u priobalju vlada na periferiji, gde se i nalaze „groblja” brodova i većina napuštenih olupina. Prema planu, jedna od lokacija za odlaganje „posmrtnih ostataka” lađa, čamaca i splavova je i priobalje Save u blizini Umke. Ovo mesto već je delimično pokriveno korodiralim trupovima šlepova. Slično je i kod naselja Goveđi brod uzvodno od Zemuna. Broj odbačenih „krševa” na vodi nemoguće je utvrditi.
Za sada, od svih ugostiteljskih objekata na prestoničkim obalama uredno je registrovano svega 16. Bez obzira što ostali nemaju svu dokumentaciju, u gradski budžet uredno uplaćuju komunalnu taksu za korišćenje akvatorija. Za razliku od kolega čija su plovila legalna, niko ih, međutim, ne pita da li obavljaju tehničke preglede u Lučkoj kapetaniji i Jugoslovenskom registru brodova.
Diskutabilno je i da li vlasnici koji nemaju sve papire redovno izmiruju obaveze za porez. Ukoliko bi sve dažbine regulisali po zakonu, za prosečan splav od 200 kvadrata godišnje bi trebalo da izdvoje oko 15.000 evra. Veliko je pitanje i da li bi svi ovi objekti mogli da prođu kontrole ispravnosti, a prema nezvaničnim informacijama, na ovom testu moglo bi da padne između 20 i 40 odsto plutajućih restorana i disko klubova.
Dugo najavljivana realizacija plana iz 2005. godine krenula je od Savskog pristaništa odakle je već iseljeno nekoliko brodova, splavova i marina. Javnost je ustalasalo premeštanje pristana turističke lađe „Sirona” čiji vlasnici tvrde da redovno plaćaju troškove za korišćenje ovog prostora i da im nije ostavljen dovoljan vremenski rok da se isele. Predstavnici grada uzvraćaju argumentom da preduzeću „Redvud”, u čijem je posedu ovo plovilo, nikada nisu izdali dokument kojim se potvrđuje pravo na postavljanje bilo kakvog plovnog objekta pored Brankovog mosta. Koja god od ove dve strane da je u pravu, pitanje je kako će ostali ugostitelji reagovati kada na njihovu adresu stigne nalog da se evakuišu i da li će grad do naredne sezone najzad uspeti u svojim namerama da obale Save i Dunava dovede u red.
Nikola Belić
-----------------------------------------------------------
Parking na krovu „Beton hale”
Ravni krov „Beton hale” na Savskom pristaništu biće do kraja godine pretvoren u javno parkiralište koje će ugostiteljskoj oblasti doneti 250 novih parking mesta. U JKP „Parking servis” navode da će izgradnja krovnog parkinga presudno uticati na rasterećenje saobraćaja uz obalu Save, kao i da je ovaj projekat nastavak otvaranja prestonice ka rekama.
– Ravan krov „Beton hale” ne samo da ničemu ne služi, već se i zakupci donjih magacina bune da im stalno prokišnjava. Adaptacijom konstrukcije i izgradnjom parkirališta spojićemo lepo i korisno. Parking je samo deo onoga što se u gradu planira za Savsko pristanište, a razgovora se i o uvođenju pešačkih zona – kažu u „Parking servisu”.
Idejno rešenje je završeno, a projektni biro ovog preduzeća uveliko radi na detaljima glavnog izvođačkog projekta. Prema prvobitnom inženjerskom planu, bilo je neophodno ojačati krovnu konstrukciju hale, ali je već na proveri nosivosti ustanovljeno da ploča zadovoljava sve uslove opterećenja. U „Parking servisu” dodaju da je u međuvremenu urađena i kompletna tehnička dokumentacija za otvaranje novih saobraćajnih tokova.
– U parkiralište će se ulaziti iz Karađorđeve ulice, a izlaz će biti u Donjogradskom bulevaru – kažu u ovom preduzeću i dodaju da će izvođač radova biti odabran po završetku konkursnog postupka, a rok za izgradnju je decembar.
M. L.
-----------------------------------------------------------
Obeležavanje teritorije
Dok se „ofanziva” grada u uređenju priobalja najbolje vidi na Savskom pristaništu, vlasnici restorana na Zemunskom keju nadaju se da će konačno biti raščišćeno smeće koje „krasi” pogled na reku iz bašte „Stare kapetanije”, „Venecije” i drugih tamošnjih lokala. Gostima koji svrate u ove ugostiteljske objekte, smeštene tik uz Dunav, pogled je do pre nekoliko nedelja pucao na dva pontona krcata đubretom i šutom, privezana za veliko transportno plovilo. Stevan Rodić, vlasnik „Stare kapetanije”, kaže da su deo tih objekata uklonili oni koji su ih postavili, ali je najveći ponton ostao.
– To im je uobičajena taktika „obeležavanja teritorije”. Prvo doteraju neko ovakvo „čudovište” pa, ako niko ne reaguje, ostave ga tu – objašnjava Rodić.
Nije samo „estetika” povod za revolt kafedžija. Iza obližnje marine, na pedesetak metara od ovog rukavca, nalazi se plovni put. Utoliko može da bude rizičnije ako se barže otkače pod naletom nevremena. To je razlog zbog kojeg je Gradska uprava na ovom delu Dunava zabranila postavljanje bilo kakvog objekta na vodi.
D. B.

Kriška lubenice, paket „horgoške” i pun rezervoar
Subotica – Bostandžija, svestan uticaja dobrog marketinga, pored puta gde asfalt udvostručuje letnju temperaturu poslagao je lubenice u fontanu „na sprat“, pa se voda kaskadno sliva preko zelenih lopti. Kada krajičkom oka vozač na autoputu „snimi“ ovu scenu, nema tog saobraćajnog propisa koji će ga sprečiti da stane, iako je jurio 150 kilometara na čas, i kupi rashlađeni bostan. Kao što nema propisa koji će biti jači od džaka horgoške paprike, tik uz put poslagane na improvizovanoj tezgi sa nadstrešnicom od pohabanog ćebeta. Eto suvenira da hrani dušu i telo do sledećeg dolaska.
Da li je ovo jedini način da se ponudi domaća roba na najfrekventnijoj žili kucavici koja se proteže duž cele Srbije, Koridoru 10? Dok putari najavljuju da će od septembra početi da nanose prve slojeve asfalta na severnom kraku Koridora čija nulta tačka je državna granica kod Horgoša i dalje ka Novom Sadu, manje je poznato šta je ono što će se graditi uz autoput i da li će osim putarine, koja je u odnosu na komšiluk prilično visoka, putnici u tranzitu biti motivisani da ovde ostave još poneki dinar.
Prema podacima kojima raspolaže „Politika“, ovoga jula u proseku svakog dana granicu u oba smera na Horgošu prelazilo je oko 6.500 putničkih vozila, više od 200 autobusa, i blizu 800 kamiona. Sa nekolicinom motociklista, to je ukupno oko 7.500 vozila dnevno u proseku, mada je bilo dana kada je granični prelaz u julu bio zagušen sa oko 26.000 putnika. Većina onih koji su sigli na graničnu rampu, do nje, ili od nje, dolaze upravo Koridorom 10. Podaci sa graničnog prelaza Kelebija, gde se 75 odsto vozila sliva ili odliva sa autoputa, govore da dnevno ovde prođe više od 2.300 putničkih vozila, 37 autobusa i 330 kamiona, odnosno ukupno nešto više od 2.600 vozila.
(/slika2)Ukoliko se ovome doda unutrašnji saobraćaj, može se pretpostaviti da od nultog kilometra u severnom delu Koridor 10 koristi dnevno u jednom pravcu najmanje pet hiljada vozila. Stipan Jaramazović, planer saobraćaja u Zavodu za urbanizam grada Subotice, kaže za „Politiku“ da je po pravilu propusna moć autoputeva do 20.000 vozila dnevno u jednom pravcu. Dakle, to su putnici za koje se sprema infrastruktura.
– Zaštitni pojas oko autoputa je 200 metara po Zakonu o putevima i unutar tog prostora mogu se podizati samo objekti precizno definisane namene i za njih se traži saglasnost JP „Putevi Srbije“. Do autoputa jedino mogu da se obrađuju oranice, a unutar zaštitnog pojasa da se grade samo moteli, benzinske pumpe i odmorišta – objašnjava Jaramazović.
Izgled i sadržaji duž autoputa definisani su Prostornim planom autoputa koji je usvojila Vlada Srbije, i sa njim u vezi i Prostornim planom autoputa od Horgoša do Batočine, u prvom delu Koridora 10, koji se proteže upravo unutar Severnobačkog okruga. Planom je definisano na kom kilometru i sa koje strane puta se grade koji objekti, moteli, benzinske pumpe ili odmorišta, uz opštu naznaku da ovi dodaci putu po izgledu i sadržaju moraju odgovarati činjenici da su smešteni uz najvažniji i najfrekventniji put u Srbiji koji se nadovezuje na međunarodnu putnu mrežu.
Planeri su, očigledno, smatrali da će po ulasku u Srbiju putnicima u drumskom saobraćaju najviše nedostajati gorivo. Iako je saobraćajni standard postavljanje benzinskih pumpi na svakih 30 do 40 km puta, na nešto manje od 70 km autoputa od Horgoša do kraja Severnobačkog okruga predviđeno je podizanje čak šest pumpi. Na povezu ovog autoputa sa graničnim prelazom na Kelebiji, „ipsilon“ kraku koji ima 24 km, planirane su čak tri benzinske pumpe.
(/slika3)Predviđena su tri odmorišta, na sedmom, 30. i 64. kilometru, kao i četiri motela.
– U principu, lokalne sredine imaju malo direktne finansijske koristi od autoputa i frekventnog saobraćaja. Da li će putnici u tranzitu kupovati domaću robu, to pre svega zavisi od plasmana u ovim objektima čija je gradnja predviđena. Koristi od autoputa za lokalnu sredinu se očitavaju u izmeštanju tranzitnog saobraćaja iz centra grada, i posredno većoj dostupnosti određene sredine za investitore, jer dobri putevi su „magnet“ za privredu, ali i za saobraćaj sa ostalih, manje kvalitetnih puteva – kaže Jaramazović dodajući da će se bez sumnje pojačati intenzitet saobraćaja odmah po izgradnji autoputa, odnosno njene istočne trake od Beograda ka Horgošu.
Upravo na tu činjenicu računaju u gradskoj upravi Subotice te je na 800 metara od petlje ka autoputu u naselju Mali Bajmok urađena prenamena 53 hektara zemljišta za industrijsku zonu. Odmah do nje je i Slobodna zona čije proširenje se očekuje. Istovremeno, u selu Novi Žednik, smeštenom uz sam autoput, počelo je opremanje još jedne industrijske zone. Dušan Turkulov, direktor „Zorke“ u istoimenom naselju na rubu Subotice, nedavno je u razgovoru za naš list rekao da je to „bogomdana lokacija“ za distributivni i logistički centar jer je na kilometar od graničnog prelaza Kelebija, a blizu centra grada. Subotičani pripremaju još jednu industrijsku zonu, kupovinom kasarne na putu između grada i Palića dobijen je plac od preko 100 hektara. Nakon mnogo godina sada prvi put Subotica ima svoju zemlju, još samo da autoput „dovede“ i investitore.
Aleksandra Isakov
</div>
<div id="kultura">
Traganje za svetlom
U zgradi starog, napuštenog zatvora u Kotoru izvedena  je poslednja, četvrta premijera međunarodnog festivala „Kotor art“, ambijentalna predstava „Njegoš, vatre“, autorski projekat Radmile Vojvodić i Paola Mađelija, po motivima „Luča Mikrokozma“ Petra II Petrovića Njegoša (koprodukcija Kraljevskog pozorišta Zetski dom i festivala „Kotor art“). Njegošev filozofski i teološki spev o stvaranju sveta, ljudskim iskušenjima i grešnosti, upornoj borbi između dobra i zla, kao i razarajućoj potrebi za pronalaženjem viših značenja u (prividnoj) banalnosti svakodnevice, predstavljen je kroz desetak kratkih i efektnih scena koje grade koherentnu celinu. Kroz lik Pesnika/Adama (Srđan Grahovac) i njegove odnose sa Tvoriteljem (Jelena Rakočević), Satanom (Goran Slavić), Lučom (Ana Vučković) i brojnim anđelima (igraju ih studenti Fakulteta dramskih umjetnosti na Cetinju), ispisana je metaforička istorija čovečanstva, stalno batrganje između dobrih i loših izbora, iskušenja i njihovo prevazilaženje, faustofska žudnja za znanjem.
Svaka scena se igra u drugoj prostoriji zatvorskog zdanja, a publika je neprestano u pokretu. Ambijent zatvora, njegovo sivilo, skučenost, vlaga, potpuna ofucanost i trulež, duboko je integrisan u radnju predstave, pri čemu izaziva jaka osećanja sputanosti, bezizlaznosti, klaustrofobičnosti. Zatvorski prostor ima i izuzetne metaforičke potencijale – to je mesto patnje i gubitka dostojanstva, ali i mogućnosti suočavanja sa sobom, iskupljenja. Ambijent asocira i na Fukoove misli o zatvoru kao društvenom modelu, sistemu koji teži da disciplinuje i mehanizuje pojedinca, da bi on bio poslušan i koristan. Zatvorski kontekst predstave je tako moguće tumačiti kao društvenu metaforu, izraz ideje o totalnoj obespravljenosti savremenog čoveka, suštinskom odsustvu slobode u našem društvu, iako je ono nominalno izgrađeno na principima slobode, jednakosti, demokratije. Zatvor se može razumeti i metafizički, da je život u ovom materijalnom svetu jedno tužno ropstvo, posledica izgnanstva iz duhovnog sveta, što je i bitan motiv Njegoševe poezije.
U predstavu je, u pretposlednjoj sceni, nekoj vrsti replike na Tajnu večeru, uključena grupa staraca iz Doma starih u Risnu, što je ubrizgalo još jednu snažnu dozu autentičnosti (u tom pogledu je zanimljivo i to što je jedan od staraca bivši zatvorenik ovog zatvora). U predstavi se emituju različite video projekcije, muzika se ponekada uživo izvodi, što sve doprinosi stvaranju sugestivne atmosfere koja obuzima sva čula gledaoca. Tokom hodanja, od scene do scene, kroz zgradu nas vodi razvodnica (Danijela Radovanović, inače asistentkinja režije), obučena u crno, stroga i kruta, kao da je zatvorsko obezbeđenje. Oštro i surovo nam se obraća, grubo nas raspoređuje na naša mesta, postavlja na zatvoreničke brojeve, kao da smo stvarno zatvorenici. To je jedan od načina da se i mi, publika, dublje uguramo u tkivo predstave, čime se fino nameće ideja da smo i mi nekakvi metaforički zatvorenici, robovi društva, naših tela itd.
U predstavi „Njegoš, vatre“ Radmile Vojvodić i Paola Mađelija mitsko i arhetipsko se prepoznaju u našoj svakodnevici, putem uključivanja niza savremenih motiva - likovi piju koka-kolu, prosipaju novčanice, emituje se instrumentalna tema pesme „Yesterday“ Bitlsa itd. Biblijski mitovi stvaranja, prvog greha, izgona iz raja i drugi, suptilno postaju i naša stvarnost, od univerzalnog se stiže do konkretnog. A u svemu tome se rađa glavna misao – ljubav je odraz metafizičke milosti, mogućnost prevazilaženja muka materijalnosti, ograničenja tela, jedna nebeska stvar, svetlo u tamnom, večno u ljudskom, besmrtno u prolaznom.
Ana Tasić

Bezdušni sistem guta ideju autora
Arhitekta Predrag Ristić (1931), poznatiji kao Peđa Isus, ovogodišnji je dobitnik prestižne nagrade „Stefan Prvovenčani”, koja se dodeljuje na Raškim duhovnim svečanostima. Ovo priznanje dodeljuje se za izuzetan doprinos nacionalnoj kulturi i nauci.
Predrag Ristić, diplomirao je na Arhitektonskom fakultetu u Beogradu (1956) sa ocenom 10. Njegov diplomski rad bio je projekat Saborne crkve sa sopstvenom teorijom akustike, zasnovan na matematičkoj teoriji skupova. Doktorirao je sa, takođe, najvećom ocenom, na Univerzitetu u Gracu (1980) sa tezom: „Rekonstrukcija preistorijske arhitekture Lepenskog vira”. Bio je profesor na Akademiji Srpske pravoslavne crkve za konzervaciju pri Teološkom fakultetu u Beogradu. Dobitnik je nagrada: Britanske kraljevske akademije nauka za crkveni dom u Birmingemu, Ordena svetog Save drugog stepena, nagrade za životno delo Udruženja primenjenih umetnika...
Nagrada „Stefan Prvovenčani” biće mu uručena sledećeg četvrtka, na Preobraženje, u Raški.
Da li Vas je obradovala nagrada koja nosi ime svetog kralja – Stefana Prvovenčanog?
(/slika2)Ne može nijedna nagrada da zameni ushićenje ličnog otkrića – „eureku” – sa onim što kao potvrda odjekuje u spoljašnjem svetu. Međutim, ovaj odjek smiruje buru unutrašnjeg nespokoja koji vodi do pučine beskonačnosti.
Izgradili ste više od sto crkava. Možete li da kažete koja Vam je najdraža?
Kao majci, svako dete joj je najdraže. A ja se još nisam predao, još gradim, pa bih za sada svrstao svoja dela samo po veličini. Moje crkve nisu neka novokomponovana novogradnja, nego ponavljanje onog pređašnjeg, porušenog. One su otpor cepanju i iskorenjivanju naše duhovnosti. Tako je i hram Vaskrsenja Hristovog u Podgorici, izgrađen na mestu zadužbine kralja Milutina u polju Momišića, svojevremeno preseljenog sela iz okoline Prizrena, po ukazu cara Dušana. Radim sa žarom. Milo mi je što svi koji učestvuju u gradnji hrama bivaju zaraženi tim žarom. I bore se da budu autori, da se i njima otvore „vrata nebeska”. Čujem da sam istisnut sa gradilišta od nekih „umetnika”, koji sada završavaju hram.
Autor ste i večne kuće Jovana Dučića – Hercegovačke Gračanice, na Crkvinama, u Trebinju?
Slučaj obnavljanja starog, dogodio se i u Trebinju. Ovde su, pak, Milutinovu crkvu porušili Venecijanci i od njenog kamena sagradili tvrđavu koja je više puta bila rušena i prepravljana i koja je, konačno, srušena. Na njenom mestu nikla je četvrta Gračanica, koja nije njena puka kopija, već je samo sačuvan njen izvorni duh. Dučić je ostavio amanet mom profesoru Deroku, koji je on preneo na mene i eto, uz blagoslov vladike, Hercegovačke Gračanice.
Kada ste projektovali kuće, trudili ste se da one budu u duhu nacionalnog, balkanskog graditeljstva?
Drugačije nisam ni umeo. Ono što se taložilo generacijama, pametnije je od prolaznih modnih ili revolucionarnih novotarija. To ne znači da nisam koristio i najnovije dostignuća savremene tehnologije. Dizajnirao sam, recimo, takozvanu „sažetu kuću”, koja je vrlo ekonomična, ali ona nije, kao ni neki drugi moji projekti, uspela da probije „komunističku blokadu”.
Zalagali ste se za pretvaranje Knez-Mihailove ulice u pešačku zonu. Na Vas su, međutim, zaboravili kada su počeli radovi?
Da, „Politika” je o tome objavila seriju tekstova. U bezdušnom sistemu ne priznaje se ideja autora.
(/slika3)Posebno je bila zanimljiva Vaša kuća na drvetu, izgrađena na Adi Ciganliji. Imali ste problema zbog tog neobičnog „čardaka ni na nebu, ni na zemlji”?
Za svoje sportsko društvo sagradio sam prvu kućicu na drvetu. Gradio sam je lično od 1949. godine, o tome je, takođe, pisala „Politika”. Ona je bila jedina garderoba plivačkog kluba „Crvena zvezda”.  Dva puta je rušena, jer se u njoj, kako je rečeno, okuplja omladina koja svojim ponašanjem ne dolikuje liku i delu J. B. Tita. Osnovao sam, zajedno s pravnikom Perom Vučetićem, Udruženje „Ljubitelja Save i Dunava”. Danas je to veliko udruženje, ali se ne zna ko ga je osnovao.
Bili ste član Mediale. Kako danas, sa ove vremenske distance, gledate na taj umetnički pokret i tadašnja druženja umetnika?
Tih godina, sve je osnivano po direktivi. Mediala je nastala spontano, bila je društvo jedne generacije, a ja sam bio samo njen domaćin. Naime, društvo se okupljalo ili na „štrafti”, u Knez-Mihailovoj ulici, ili u mom adaptiranom potkrovlju, ili na mojoj kućici na drvetu. Tu su se pevale sovjetske logoraške pesme. Pevali su ih, uz gitaru, Šejka i Kiš. Pohapsili su nas 1966. godine, na osnovu „antidržavnih paragrafa”, jer smo hteli da izdajemo jedan slobodan časopis.
Lepo ste sarađivali sa Bogdanom Bogdanovićem, ali bilo je stručnih nesuglasica sa Dragoslavom Srejovićem oko Lepenskog vira?
Bio sam modelar najznačajnijih spomenika Bogdana Bogdanovića, među njima i spomenika u Jajincima i Jasenovcu. Bogdanović je stvarao sa velikim žarom, a za novac nije mario. Sve što je dobijao na konkursima, delio je sa svojim saradnicima. Tako smo mi preživljavali.
Sukob sa Srejovićem nastao je zbog njegovog elementarnog nepoznavanje osnova geometrije, jer nije mogao da razume rekonstrukciju Lepenskog vira, koju sam uspešno odbranio na univerzitetu u Gracu, na nemačkom jeziku. Srejović je „preuzeo”, kao svoje, neke moje glavne crteže – kostur nad osnovom, ali nije razumeo njihovu suštinu.
Zoran Radisavljević
</div>
<div id="ekonomija">
Kukanje se ne isplati
Ni Miroslav Bogićević, vlasnik koncerna „Farmakom MB”, u okviru koga posluje Šabačka mlekara, ovih dana ne pije mleko za doručak. Ne zato što ga nema, već zato što ga ne voli. „Ne pijem ga ja, ali moji unuci su jutros pili”, kaže na početku razgovora za „Politiku” ovaj prerađivač mleka.
Odakle Vašim unucima mleko ako ga cela Srbija nema?
U Šapcu ga ima. Vidim da je u Beogradu nestašica, ali ja nemam problem s mojim snabdevačima. To znači da dobijam mleko u uobičajenim količinama.
Kako onda najveći prerađivač mleka ima problem sa snabdevačima?
Ovo je period u godini kada inače ima manje mleka, ali nikada nije bilo nestašica sirovine u ovo doba.
Ali, ako je svakog leta tako u ovo vreme, onda za prerađivače sezonski faktor ne bi trebalo da bude iznenađenje?
Proizvodnja je bila manja, ali je bilo dovoljno sirovine. Nije bilo nestašica. Stvarno ne znam šta se dešava drugima. Imamo dovoljne količine mleka, distribuiramo ih redovno našim kupcima, nemamo nikakvih problema.
Primarni proizvođači su, ipak, nezadovoljni otkupnom cenom mleka?
Mi smo još u aprilu povećali otkupne cene mleka, a da naši proizvođači to nisu ni tražili. Svake godine investiramo milione i milione evra u asortiman, kvalitet proizvodnje, kvalitet života naših radnika. Shvatili smo i to da uzalud mi investiramo ako naši proizvođači mleka ne mogu da ulažu. U maloprodaji još nismo dizali cene, ali ćemo verovatno morati, ako usledi pritisak na dodatno povećanje otkupne cene mleka. Odnekud moramo da stvorimo te pare. U makazama smo između proizvođača i trgovinskih lanaca jer naš interes je da proizvođačima damo što više cene kako bi investirali, a trgovcima što manje da bismo mogli robu da prodamo.
Imate i jakog konkurenta?
Imamo, ali nemamo ni gram mleka na lageru u magacinima. Od 2004. godine, otkako sam preuzeo mlekaru nikada nismo imali pune magacine.
Ako je Komisija za zaštitu konkurencije dva puta utvrdila da „Salford” zloupotrebljava dominantan položaj, da li ste Vi, kao konkurent, na svojoj koži, nekad osetili da ste ugroženi?
Nemamo nikakvih dodirnih tačaka s njima. Mi imamo naše proizvođače mleka…
„Salford” kaže da su državne subvencije male, pojedini individualni proizvođači kažu „šta njih briga da li nama država daje ili ne daje novac”. Da li je Vas kao prerađivača mleka to briga?
Naravno da me je briga. U interesu mi je da moji proizvođači dobiju što više. I ja njima ne bih smanjivao cenu mleka zato što će od države dobiti neke pare. Ali u ovom trenutku mi treba da gledamo šta je realno. Država te pare sada nema.
Znači, Vi ne tražiše da subvencija bude veća od dinar i po, poput „Salforda”?
Ubeđen sam da bi država dala te pare kad bi mogla. Pokušavamo da nezavisno od toga rešavamo probleme koje imaju naši proizvođači mleka. Nudimo im pesticide, opremu, stočnu hranu poljoprivrednu mašinu po proizvođačkim cenama. Ne ugrađujemo se u cenu.
Vidim da ste rešeni da komentar o aktuelnom sukobu zadržite za sebe izbegavajući odgovor na pitanje ko je kriv za nestašicu.
Ne znam, jeste u Srbiji došlo do smanjenja stočnog fonda i to je šteta. Pitate me ko je kriv. Ne mislim da su proizvođači mleka krivci. Znam da seljaci muku muče i da moraju mnogo da finansiraju svoju proizvodnju. Svi moraju da posluju s profitom. Kako mogu primarni proizvođači da rade ako su na nuli. Nemoguće je.
Ako izbegavate komentarisanje sukoba, možete li da predložite rešenje?
Ne može se ta situacija preko noći rešiti, ali jedna od mogućnosti je povećanje otkupne cene mleka. Jer, svaki proizvođač ima svoju muku. Evo, ja sam sinoć razgovarao s trojicom i njihovi problemi su različiti. Jednom je trebalo para da završi štalu, drugome za stočnu hranu, trećem za mehanizaciju. I mi to rešavamo. Oni me zovu na mobilni, broj telefona nisam menjao 10 godina, s velikim brojem proizvođača sam u kontaktu.
Hoćete li profitirati iz aktuelnog sukoba? Može li Vama da bude dobro ako je konkurentima loše?
Ne znam kako bih mogao da profitiram, jedino što bih možda dobio neku veću količinu mleka od novih primarnih proizvođača. Što se tiče prodaje robe, ne može bolje jer sve što proizvedemo prodamo.
Rekli ste da svako ima svoju muku, a privredničkih muka smo se naslušali otkako je kriza počela. Kako Vi spavate, na primer?
Sve bolje i bolje spavam. Problem s nesanicom nemam. Za prvih šest meseci dostigao sam prihod kao za celu prošlu godinu. Sve fabrike u sistemu mi rade sa 100 odsto kapaciteta. Naravno, i ja sam mnogo investirao i poslednje dve godine jesu bile strašne. Neke investicije smo započeli pa nas je preseklo to što nismo imali podršku banaka. A niko u svetu ne može bez toga da radi. Uspeli smo nekako da prebrodimo taj problem štedeći na svemu, osim na radnicima. Zato mirno spavam. Koncern je napravljen tako da koristimo domaće sirovine i domaću pamet uz najviše faze prerade.
Ne kolje Vas vraćanje dugova jer su krediti koje ste pozajmili u evrima?
Kad sve saberem i oduzmem, za mene je bolje da evro bude jači. Tu je priča vrlo prosta. Ali, naravno, svestan sam da srpskoj privredi generalno to ne odgovara jer ne izvozimo toliko. Da ne budem pogrešno shvaćen, ne zagovaram visok kurs evra, samo iznosim moje iskustvo. Jer ne može meni da bude dobro ako je svima loše. Iskreno, nisam se ni bunio kada je evro bio nizak. I tada sam proizvodio, gledao da premostim problem.
Oči države su uprte u Vas, kao velikog izvoznika, jer se svi slažu da je Srbiji potreban novi model rasta, po principu „izvezi ili umri”. Mora li država da dune vetar u Vaša jedra ili možete to i sami?
Ako nema ko da nam dune vetar u jedra onda moramo sami. Nemamo izbora. Naši akumulatori iz Fabrike akumulatora „Sombor” su sada najprodavaniji brend na ruskom tržištu, a to smo uspeli rudarskim radom. Ovih dana isporučujemo i ogromne količine mleka na rusko tržište.
Zašto srpskim privrednicima tako traljavo ide na ruskom tržištu, uprkos Sporazumu o slobodnoj trgovini potpisanom pre više od 10 godina?
Mislim da nam treba malo više hrabrosti i više energije. Svaki dan je najmanje 15 mojih zaposlenih u inostranstvu. To je veliki napor. Naravno, kad god nam treba pomoć, mi tražimo. U nekoliko navrata nam je Ministarstvo spoljnih poslova pomoglo. Naš ambasador u Turskoj je jednom prilikom putovao čak šest sati kolima, ništa osim sendviča nije pojeo tog dana, da bi nama pomogao. Brzo rešavamo probleme, počevši od toga da naši partneri dobiju vize, do informacija i kontakata s partnerima koje dobijamo u ambasadama. Nismo sedeli i čekali da nam ministarstvo to ponudi, sami smo tražili pomoć. Isto tako, imamo izvanrednu pomoć predstavnika Privredne komore u Rusiji. Verujete mi, od nula do 24 časa od tog čoveka ja dobijem po 20 poruka u toku dana. Svi su nas u državi saslušali, gde god da smo se obratili.
Gde greše oni privrednici koji kažu da ih niko ne sluša?
Mislim da je najbolje pomoć tražiti direktno. Naravno, od novinara ništa ne treba kriti, ali nije dobro stalno kukati preko medija. Jer, ako treba da se nađem s ministrom glupo je da ga prozivam preko novina. Treba da koristimo ministre i sve državne organe, ali moramo da imamo ideju. Ne vidim razlog zašto ako imam neki problem ne bih s ministrom o tome razgovarao.
I onda će neko da vas prozove za spregu krupnih kapitalista i vlasti?
E, dokle god tako budemo razmišljali neće nam biti dobro. U Americi, ako ministar i privrednik sednu da ručaju to je i jednom i drugom plus. A ovde to dobije pogrešnu konotaciju. Zašto ja ne bih seo s nekim ministrom na ručak, ako nemamo vremena, sešćemo da jedemo i da pričamo. I šta je tu problem? Zakulisne radnje se ne rade javno.
A da je Srbija sada Vaša firma da li mislite, kao Mlađan Dinkić, da je podsticanje potrošnje recept za izlazak iz krize ili je možda bolje dodatno stezanje kaiša, kao što misle drugi ministri u vladi?
Znam samo da bez proizvodnje nema ništa. Pare moraju da se ulože u infrastrukturu, ali šta ćemo voziti preko mostova, pruga i putevima ako ne proizvodimo? Negde treba pospešiti proizvodnju, negde treba i štedeti.
Ministarka finansija kaže da nema mnogo prostora za uštedu i da država jedino previše novca troši na subvencije, a to je ono na čemu insistirate?
Para ima. Pogledajte samo prihode javnih preduzeća.
Ali tih 6,5 milijardi ode sad na isplatu bonusa zaposlenimai penzionerima. Znači, ni tih para nema?
Tvrdim da, recimo, EPS ima od 50 do 100 miliona evra na nekom računu.
Hoćete da vam EPS pozajmi pare koje ćete da vraćate uz kamatu?
Ne meni, nego bankama. Tvrdim da ako neko javno preduzeće da pare u banku, da treba da ih oroči s kamatom od šest, sedam, a ne 20 odsto. I da se iskontroliše da taj novac u privredu ne može da ide skuplje nego s kamatom od devet odsto. Te pare će da se oplode i da se vrate. Nije to komplikovano kao što ljudi misle.
Jeste li krizi rekli do viđenja?
Samim tim što sam u prvih šest meseci dostigao prošlogodišnji prihod, ja sam krizu ispratio. Izvesno je da ću do kraja godine duplirati prihod.
Anica Nikolić

Ruma ima petlju za investitore
Ko kaže da Rumljani nemaju petlju? I te kako je imaju i zove se Industrijska zona „Rumska petlja”, a reč je o 308 hektara građevinskog zemljišta na izuzetnoj geografskoj poziciji na kojoj bi već u narednim mesecima strani investitori trebalo da počnu da podižu fabrike i zapošljavaju radnu snagu. A ako pokažu dobre namere, imaće i apsolutnu podršku lokalne samouprave, obećava predsednika opštine Ruma Goran Vuković.
– Ruma je geografski centar Srema, izvanredno pozicionirano mesto, na 50 kilometara od Beograda i 30 od Novog Sada, na tridesetak kilometara od Aerodroma „Nikola Tesla”. Na raskrsnici je puteva Beograd–Zagreb i budućeg polu autoputa Novi Sad – Šabac – Loznica. Ta pozicija do sada nije iskorišćena na pravi način, što nova lokalna samouprava pokušava da promeni od svog konstituisanja, uz pomoć i razumevanje i pokrajinske i republičke uprave – kaže za „Politiku” Goran Vuković.
Naš sagovornik ističe da je pomenuti prostor već regulisan odgovarajućom urbanističkom dokumentacijom i da će do jeseni biti kompletno opremljen adekvatnom infrastrukturom, što podrazumeva dovođenje električne energije, vode, izgradnju potrebnih saobraćajnica i svega drugog što je potrebno.
– Dakle, što se tiče papirologije to je već završeno, rešeni su imovinski odnosi, vlasnik zemljišta je „jedan kroz jedan” opština Ruma. Mi možemo investitorima da ponudimo izuzetno povoljne uslove u slučaju da su oni ozbiljni, pogotovu kad je reč o zapošljavanju novih radnika. Mi smo spremni da određene parcele ustupimo i u vlasništvo, čak i bez nadoknade – otkriva Vuković.
Sudeći prema Prostornom planu Srbije, koji je u fazi izrade i usvajanja, područje Rume se zajedno s područjem Beograda svrstava u zonu za investiranje najvišeg ranga, takozvanu megazonu, od Avale do Fruške gore, uz autoput.
A koji su to strani investitori koji će doći u Industrijsku zonu „Rumska petlja”? Ima različitih, kaže prvi čovek varoši, ali odbija da otkriva imena pre nego što se posao učvrsti ugovorima.
– Važno je da zainteresovanih ima. Nedavno sam razgovarao s jednim britanskim biznismenom koji bi veoma brzo ovde da gradi fabriku robotizovanih rendgen aparata, sa stotinak visokostručnih radnika. Takođe, položili smo kamen temeljac za izgradnju fabrike za proizvodnju hrane za kućne ljubimce. To je investicija od 10 miliona evra, a reč je o ozbiljnom francuskom poslovnom čoveku – kaže Vuković i dodaje da je teško govoriti o rokovima jer uvek može da se nešto ispreči.
„Ako imaš dobru nameru, počni da gradiš, a mi ćemo te pratiti papirima”... Ovu rečenicu zaposleni u opštinskim stručnim službama moraju da izgovore kada se pojavi ozbiljan investitor. To im je naložio predsednik opštine, svestan da to možda i nije baš „najzakonitije”, ali je jedini način da se izbegnu sva ona birokratska otezanja zbog kojih mnogi stranci zaobilaze našu zemlju.
U Rumi su svesni da strane investitore mogu da privuku i aktiviranjem brojnih „uspavanih” turističkih resursa, pre svih izletišta „Borkovac”, u šta bi se uključili i lokalni biznismeni kao što je Dušan Dragišić, vlasnik hotela na jezeru.
– U planu je da se ovde izgradi sportsko-rekreativni kompleks, staza zdravlja, biciklistička staza oko jezera, da se prošire smeštajni kapaciteti. Naše mesto nadaleko je poznato i po vašaru koji se održava svakog trećeg u mesecu i na kome se danas najviše trguje polovnom poljoprivrednom mehanizacijom u Srbiji. Najbitnije je da su opštinske vlasti spremne da pomognu tako da za Rumu, po svemu sudeći, dolaze bolji dani – zaključuje Dragišić.
M. Janković
-----------------------------------------------------------
Najveći problem narkomanija
Goran Vuković rođen je 1957. u Prokuplju, a poslednjih 26 godina živi u Rumi. Diplomirani je inženjer zaštite na radu. Radio je u „Ruma gumi”, bio direktor u JP „Komunalac” i JP „Vodovod”, zaposlen u Fondu za kapitalna ulaganja APV. Oženjen je, ima sina studenta na koledžu u Americi, i ćerku, srednjoškolku. Član je Demokratske stranke.
Na pitanje „čega bi voleo da nema u Rumi” bez dileme odgovara da je to narkomanija i objašnjava da je ova pošast uzela maha u samom gradu ali i u pojedinim seoskim sredinama.

Imlek: Od danas skuplje mleko
Kompanija „Imlek” će, kako je ranije i najavljivala, danas podići otkupnu cenu sirovog mleka za 10 odsto, što će značiti i poskupljenje gotovih proizvoda za pet odsto, izjavila je Tanjugu menadžer za odnose sa javnošću „Imleka” Nevena Veselinović. „Cene otkupa će od 15. avgusta biti povećane za 10 odsto, što znači da će naši farmeri za litar sirovog mleka dobijati 28,50 dinara”, precizirala je Veselinovićeva, napominjući da „Imlek” ima oko 6.000 kooperanata. Ona je kazala da je situacija na tržištu mleka takva da se beleži deficit sirovina, napominjući da je isporuka mleka i mlečnih proizvoda na tržištu Srbije smanjena za 25 odsto. „Kako bismo delimično apsorbovali tu situaciju, mi preusmeravamo veći deo izvoza na Srbiju, kako bismo zadovoljili potrebe domaćih potrošača”, ukazala je Veselinovićeva. Komentarišući navode predstavnika određenih udruženja proizvođača mleka iznete prethodnih dana o tome da im je „Imlek” dostavio novi cenovnik, Veselinovićeva je istakla da „to nije tačno i da je reč o dezinformacijama”.
„Mi smo sa našim farmerima odavno postigli dogovore i sve što javno najavljujemo pre toga sa njima je već dogovoreno”, naglasila je Veselinovićeva, uz napomenu da asocijacije proizvođača i udruženja farmera koje javno istupaju nisu farmeri koji isporučuju mleko „Imleku”. Veselinovićeva je kazala da je povećanje otkupne cene mleka, nažalost kratkoročno rešenje za postojeću situaciju, dodajući da je „Imlek” na probleme prisutne na tržištu mleka upozoravao već duži period, a u poslednje vreme naročito intenzivno.
Ona je istakla da se „Imlek” već godinama bavi ukrupnjavanjem sirovinske baze, farme su potpuno revitalizovane i obnovljene, a takođe se radi i na razvoju kvaliteta mleka, ukazujući da su ulaganja u te namene iznosila 50 miliona evra.
Kako je juče saopštilo Ministarstvo poljoprivrede, Komisija za zaštitu konkurencije donela je rešenje kojim je utvrđena zloupotreba dominantnog položaja akcionarskih društava „Mlekara” iz Subotice i Industrija mleka i mlečnih proizvoda „Imlek” iz Beograda, na tržištu otkupa sirovog mleka na teritoriji Republike Srbije. Komisija za zaštitu konkurencije je, po dobijanju dopisa, 11. avgusta obavestila Ministarstvo poljoprivrede, da je po rešenju koje je donela 22. maja 2009. godine utvrđena zloupotreba dominantnog položaja od strane „Mlekare” iz Subotice i „Imleka” iz Beograda, na relevantnom tržištu otkupa sirovog mleka na teritoriji Srbije
Komisija za zaštitu konkurencije je navela i da je upravni spor još uvek u toku.
Predsednica Komisije za zaštitu konkurencije Dijana Marković-Bajalović smatra, kako su preneli neki domaći mediji, da nije svrsishodno pokrenuti treću istragu pre završetka upravnog spora po drugom rešenju. „Komisija je prvo rešenje donela krajem 2006. godine, to rešenje je poništeno u sporu po tužbi ’Salforda‘ pred Vrhovnim sudom. Posle toga je komisija početkom 2008. donela novo rešenje. Kada je to rešenje u pitanju još uvek se vodi spor pred Upravnim sudom i u međuvremenu komisija ne može da preduzme ništa dok ne dobije odluku Upravnog suda”, objasnila je ona.
Predsednica Komisije za zaštitu konkurencije je istakla da je zakon u međuvremenu izmenjen, pa čak iako sud odbije žalbu „Salforda”, sankcija za monopoliste neće biti. „Što se tiče neke eventualne kazne koja bi se mogla izreći, to nije moguće zato što je to postupak koji je vođen po starom zakonu, po kome su bili nadležni sudovi za prekršaje, po novom zakonu ukinuta je ta mogućnost. Komisija bi jedino mogla da vodi novi postupak i da u tom novom postupku izrekne neku kaznu”, rekla je Marković-Bajalović.
Tanjug

Mrkonjić: Do oktobra dogovor o modernizaciji barske pruge
PRIBOJ – Ministar za infrastrukturu Srbije Milutin Mrkonjić rekao je danas u Priboju da će 1. oktobra biti postignut konačan dogovor o modernizaciji barske pruge. 
„Radovi će, prema završenoj studiji italijanskih i naših stručnjaka, koštati 350 miliona evra. Preostalo je da se dogovorimo u kojoj će meri u ovom poslu učestvovati Italija a u kojoj Srbija i Crna Gora”, rekao je Mrkonjić prilikom obilaska gradilišta u tom delu Srbije.
Ministar za infrastrukturu je rekao da će biti ponovljen tender za prodaju barske Luke.
„Na taj način je barska pruga ponovo dobila na značaju, što potvrđuje i zainteresovanost Vlade Srbije da na ponovnom tenderu za kupovinu barske luke ona postane vlasništvo preduzeća iz Srbije”, rekao je Mrkonjić.
Ministar je kazao da se Vlada Srbije zalaže da barsku luku kupe preduzeća iz Srbije, ali i naveo da se za tu namenu neće izdvajati novac iz budžeta.
Prilikom posete Priboju i obilasku gradilišta u jugozapadnoj Srbiji, Mrkonjić je rekao da je Srbija sada najveće gradilište u Evropi s ozbirom na radove na koridoru 10 i 11, kao i nizu drugih objekata širom države.
Ministar je rekao da se gotovo 20 godina u Srbiji nije radilo koliko treba i da se tek sada dostiže željeni tempo.
„Uspešno su, uprkos nekim spekulacijama, započeli radovi na deonici autoputa između Uba i Lajkovca. I prilikom obilaska gradilišta u ovom delu Srbije još jednom sam se uverio da imamo dobre stručnjake i dobre projekte i ja iskreno češtitam srpskim neimarima na zalagnju i rezultatima koje postižu”, rekao je Mrkonjić.
Ministar je obišao i nedavno završeni most preko Lima u Priboju.
„Užički 'Putevi' zaslužuju sve čestitke. Mi imamo puno poverenje u njih jer su to pokazali i na ovom mostu u Priboju, a prezadovoljan sam kako poštuju ugovorenu dinamiku i rokove na tri najveća gradilišta u ovom kraju â€” na magistralnom putu Kokin Brodâ€“Nova Varoš, regionalnom putu Aljinovićiâ€“Nova Varoš i novom mostu preko Lima u Prijepolju”, rekao je Mrkonjić.
Ministar je u istakao da se za objekte koji se finansiraju iz međunarodnih kredita redovno izmiruju obaveze.
Mrkonjić je naveo da u visokogradnji ima problema zbog velikog broja izvođača na šta Vlada ne može da utiče, ali je zatražila od Privredne komore da zavede red.
„Nema razloga za zabrinutost u opštinama Zlatiborskog okruga zato što će trasa autoputa prema Crnogorskom primorju ići preko Peštera. Ovaj kraj neće nikako ostati po strani niti će biti zaboravljen jer će se graditi i autoput Pojate-Kraljevo-Čačak- Užice-Višegrad”, rekao je ministar za infrastrukturu.

Šoškić: Štednja u dinarima se isplati
Guverner Narodne banke Srbije Dejan Šoškić izjavio je danas da bi građani pri donošenju odluke da li će svoju štednju u bankama položiti u dinarima trebalo da se rukovode time da li će kupovna snaga tih dinara, po isteku perioda štednje, biti veća nego na početku, ističući da je štednja u domaćoj valuti isplativa.
„Mi u našoj zemlji plaćamo robu i usluge dinarima. Prema tome, osnovna stvar koja treba da nas zanima jeste da li ćemo na kraju našeg perioda štednje moći da kupimo više robe i usluga za novac koji smo stavili na štednju”, istakao je Šoškić u intervjuu Tanjugu.
„Uveren sam da je, ako tako gledamo stvari, štednja u dinarima isplativa”, naglasio je novi guverner.
Šoškić je ukazao da je značajan faktor pri donošenju odluke o štednji u domaćoj valuti i činjenica da štednja u dinarima nije oporezovana porezom na prihod od kamate, za razliku od štednje u devizama, kod koje taj prihod jeste oporezovan.
„To je još jedan faktor koji bi trebalo da motiviše ljude da više štede u dinarima”, istakao je on.
Šoškić je izrazio očekivanje da u Srbiji u budućnosti neće biti perioda velike finansijske nestabilnosti, tako da bi rokovi na koje se država zadužuje i na koje građani štede trebalo da se produžavaju.
Guverner je naglasio da oscilacije kursa dinara prema evru ne bi trebalo da obeshrabre građane da štede u domaćoj valuti, jer su te oscilacije normalna stvar u režimu fleksibilnog deviznog kursa kakav Srbija ima.
„Nemojmo zaboraviti da je ta oscilacija bila samo 10 do 12 posto u odnosu na nivo kursa s početka godine”, napomenuo je Šoškić i dodao da su se u tom vremenskom periodu dogodile mnogo značajnije promene deviznih kurseva nekih drugih valuta, recimo između evra i dolara.
„S makroekonomske tačke gledišta, ili sa aspekta bankarstva, dugoročna štednja u dinarima je bitan preduslov da bismo mogli da imamo, s druge strane, dugoročne kredite u dinarima od strane banaka”, ukazao je on.
(/Slika2)„Ako nismo zadovoljni time što imamo valutnu klauzulu kada uzimamo kredit u banci, a istovremeno štedimo u devizama, onda to nije usklađeno ponašanje”, istakao je Šoškić.
„Ako bismo više štedeli u dinarima, onda bismo i od banaka lakše dobijali dugoročne kredite u dinarima i ne bismo bili toliko izloženi deviznom riziku koji danas tišti veliki broj preduzeća i građana”, naveo je guverner.
On je napomenuo da stanovništvo Srbije više štedi u devizama, nego što ima kredita koji su mu odobreni sa deviznom klauzulom, „tako da bi neko mogao da kaže da stanovništvo Srbije, u celini gledano, zapravo, nema izraženi devizni rizik”.
„Ali, situacija svakog pojedinca je drugačija i vrlo često imate ljude koji imaju kredite, a nemaju štednju, pa su oni 'na ledini' rizika promene deviznog kursa”, istakao je Šoškić.

Velike farme mleka se nisu dogovorile saradnju sa državom
Grupa velikih farmi koje se bave proizvodnjom mleka saopštla je da njihovi predstavnici nisu bili na sastanku s ministrom poljoprivrede Srbije Sašom Draginom, na kome su individualni proizvođači mleka dogovorili saradnju sa državom.
„Želimo da demantujemo ministra poljoprivrede koji je izjavio da su rešeni problemi između proizvođača mleka i države, s obzirom da problemi sa kojima se sreću proizvođači već dve godine nisu ni počeli da se rešavaju”, rekao je agenciji Beta generalni direktor farme BD Agro iz Dobanovaca Ljubiša Jovanović.
Individualni proizvođači mleka dogovorili su se u četvrtak, 12. avgusta, u Novom Sadu sa ministrom poljoprivrede Sašom Draginom da budu uključeni u pisanje uredbi o visini premija za mleko i subvencija u stočratsvu u budžetu za 2011. godinu.
Jovanović je podsetio da veliki proizvođači mleka, koji su registrovani kao pravna lica, već dve godine nemaju nikakve subvencije, premije za mleko ili bilo kakvu pomoć države, zbog čega se nalaze u neravnopravnom položaju u odnosu na male farmere.
„Veliki proizvođači mleka žele da se vrati sistem državnih subvencija”, naglasio je Jovanović i dodao da smatra da je regulisanje tržišta moguće samo ako u dogovoru s državom učestvuju svi proizvođači i prerađivači mleka.
Osnivački odbor udruženja velikih farmi, pored BD Agra koji ima 3.000 grla goveda, od čega 1.600 krava muzara i dnevno proizvodi 30.000 litara mleka, čine i Velvet farm, PIK Bečej, Banatski Brestovac, Napredak iz Stare Pazove, Banatska Topola i Agroplus, kazao je Jovanović.
Procenjuje se, kako je kazao, da se u Srbiji godišnje proizvede 1,1 milijarda litara mleka, a da je prošle godine mlekarama isporučeno oko 850 miliona litara, od čega su oko 20 odsto isporučile velike farme.

JAT u Hrvatskoj imao 8.560 poslovnih i stambenih kvadrata
Kompanija „Jat ervejz” od Hrvatske potražuje 8.560 kvadratnih metara poslovnog i stambenog prostora, među kojima je 67 stanova sa ukupno 4.208 kvadrata, izjavio je danas direktor za korporativne poslove srpskog avioprevoznika Milan Cvejić.
„Jat ervejz” u Hrvatskoj imao poslovni prostor na atraktivnim lokacijama u skoro svim većim gradovima, rekao je Cvejić Tanjugu, ističući da je sve prebačeno na „Kroaciju erlajnz” prilikom osnivanja te kompanije.
Srpska aviokompanija je pre raspada bivše SFRJ u Hrvatskoj posedovala, u strogom centru Zadra, poslovni prostor od 121 metar kvadratni, hotel u Puli sa 36 apartmana površine oko 1.300 kvadratnih metara, u Splitu dva lokala, a u Zagrebu poslovni prostor i terminal na autobuskoj stanici od 1.218 metara kvadratnih.
Cvejić je kazao da je nacionalni avioprevoznik u Dubrovniku imao poslovni prostor od 207 kvadrata, tehničke radionice od 678 metara kvadratnih i zemljište u svom vlasništvu od 1.790 kvadrata.
„Jat ervejz” je zbog toga podneo tužbu protiv Hrvatske tražeći povraćaj imovine u vrednosti oko 60 miliona evra, ali do današnjeg dana nije stigao nikakav odgovor s hrvatske strane.
Cvejić je kazao da „Jat ervejz” u ostalim bivšim republikama SFRJ ima imovinu, koju koristi, ukupno vrednu oko 10 miliona evra i da srpski avioprevoznik ima problem jedino sa Hrvatskom.
On je ranije rekao Tanjugu da Hrvatska pokušava „na svaki mogući način da izbegne vraćanje imovine, jer je imovina JAT-a iskorišcena za osnivanje njihove vazduhoplovne kompanije”.
„Mi smo potpisali ugovor o sukcesiji i, što se nas tiče, mislimo da nema potrebe bilo šta još da se potpisuje. Ugovorom o sukcesiji, koji su potpisale sve bivše republike, tačno je definisano da se sva imovina vraća vlasnicima”, naveo je on.
U kompaniji ističu da bi se tim sredstvima popravila finansijska pozicija nacionalnog avioprevoznika i omogućile dodatne investicije za modernizaciju flote i dalje unapređenje poslovanja.
„Kroacija erlajnz” je saopštila u sredu da nije dobila nikakvu tužbu od srpske aviokompanije.
Tužba kompanije „INA” protiv države Srbije za deo imovine privatizovanog „Beopetrola”, podstakla je u Srbiji raspravu o povraćaju imovine srpskih preduzeća u Hrvatskoj, koja, prema procenama srpske strane, vredi više od dve milijarde evra, objavio je hrvatski „Tportal HR”.
Među našim firmama koje najviše potražuju, kako se navodi, ističu se „Naftna industrija Srbije”, „Jat ervejz”, zatim „Karneks”, iz Vrbasa, „Geneks”, „Ineks” , Srpske železnice, „Simpo” iz Vranja i mnoge druge kompanije.
</div>
<div id="vesti">
Brže u sudnicu
Istražni postupci u Srbiji trebali bi da traju kraće nego što je to bilo do sada, zaključak je empirijskog istraživanja koje je sprovelo Udruženje javnih tužilaca i zamenika javnih tužilaca Srbije. Rezultati pomenutog istraživanja pokazuju i da istrage u „pritvorskim predmetima” traju znatno kraće nego što je to slučaj kada osumnjičenima nije određen pritvor.
– Kada okrivljenom nije određen pritvor, istraga je u 12 odsto slučajeva trajala do mesec dana, a u prilično velikom procentu, čak 35 odsto, istražni postupak je trajao duže od šest meseci. Na osnovu ispitivanog uzorka, može da se zaključi i da se s porastom dužine trajanja istražnog postupka povećava i broj krivičnih predmeta u kojima nije određen pritvor, a da se smanjuje u onima u kojima je osumnjičenom određen pritvor. Dobijeni podaci ukazuju da kada je okrivljenom određen pritvor, u 62 odsto krivičnih predmeta istraga je trajala do mesec dana, dok je u svega dva odsto trajala preko šest meseci – navodi se u istraživanju Udruženja tužilaca.
Ova karakteristika, sama po sebi, i činjenica da kod 88 odsto „pritvorskih predmeta” istraga traje kraće od tri meseca, upozoravaju da i drugi državni organi ažurnije postupaju kada je okrivljenom određen pritvor, pa je i postupak u tim slučajevima i efikasniji. Ali se, s druge strane, postavlja pitanje da li je reč o preteranoj primeni pritvora koji nije kazna, već mera za obezbeđenje prisustva okrivljenog u postupku. Očigledno je da ceo redovni postupak, i bez pritvora, mora biti brži.
(/slika2)Da bi se ta brzina postigla, a istovremeno zaštitila ljudska prava, u savremenim sistemima krivičnog prava istraga se sve više poverava javnom tužiocu koji se pokazuje kao odgovorniji rukovodilac istrage od istražnog sudije. Ali, radi ravnoteže i pravičnosti, potrebno je dati jaka kontrolna ovlašćenja sudskom veću pri odobravanju pritvora po predlogu tužioca. Neki stručnjaci smatraju da istražni sudija kao pojedinac i ne treba da postoji i da sve kontrole vrše samo sudeće sudije opterećene odgovornošću da će svaki slučaj u kome odobre pritvor najverovatnije i doći njima na glavni pretres.
Rezultati analize uzorka koji je bio predmet istraživanja Udruženja tužilaca i zamenika tužilaca pokazuje da je nešto više od trećine sprovedenih istraga trajalo manje od mesec dana, a približno jedna petina završena je do tri meseca. To znači, navedeno je u istraživanju, da više od polovine istraga, tačnije 58 odsto, traje do tri meseca. Ovu relativno dobru ažurnost sudova ugrožava podatak da 16 odsto istraga traje preko šest meseci. Da li je uzrok tome složenost krivičnih predmeta, nije moglo da se zaključi iz podataka dobijenih empirijskim istraživanjem koje je sprovelo Udruženje tužilaca.
Iako bi istrage trebalo da traju kraće, navode u Udruženju javnih tužilaca i zamenika javnih tužilaca, ne sme da se insistira na njenoj brzini, jer bi na taj način mogla da bude ugrožena njena efektivnost.
Miroslava Derikonjić
-----------------------------------------------------------
Kada se pokreće istraga
Istraga se pokreće kada postoji osnovana sumnja da je neko lice izvršilo krivično delo. Svrha istrage je da se prikupe podaci i dokazi koji su potrebni da bi moglo da se odluči da li će se podići optužnica ili obustaviti postupak. Pored ovog osnovnog, istraga ima i druge ciljeve. Poseban cilj istrage je da se prikupe podaci o ličnosti okrivljenog. Osim toga, istraga treba da omogući nesmetano odvijanje glavnog pretresa. Zbog toga se u istrazi izvode i oni dokazi zbog kojih postoji opasnost od odlaganja – da se dokazi neće moći ponoviti na glavnom pretresu ili bi njihovo izvođenje bilo skopčano s teškoćama, kao i drugi dokazi koji mogu da budu od koristi za postupak, a čije se izvođenje pokazuje celishodnim. U istrazi se sumarno prikuplja dokazni materijal kako bi moglo da se oceni da li je potvrđena osnovna sumnja o delu i učiniocu.

Zabranjeno kupanje Srbima, četnicima i psima
„Ahtung, zabranjeno kupanje Srbima, četnicima i psima. Bog i Hrvati”, pisalo je u poruci koja je uz ručnu bombu ostavljena na automobilu beogradskih tablica, na splitskoj plaži Kašjuni, prenosi zagrebački „Jutarnji list”.
Ručna bomba na vetrobranu automobila dočekala je Borisa D (31), njegovu suprugu i 14-mesečnu bebu pri povratku s plaže u četvrtak uveče. Boris je na kupanju bio sa suprugom i detetom, a kada su se oko 19 sati uputili ka njegovim roditeljima u Mravince, na parkiranom „volvou S 40”, dočekala ih je ručna bomba. „Plaža je prepuna male dece, ne smem stvarati paniku. To je bilo prvo što sam pomislio. Ako pozovem policiju, panika je neminovna. Nisam želeo da pravim gužvu i probleme. Nisam želeo ni da plašim suprugu”, ispričao je novinaru zagrebačkog lista Boris D., rođeni Splićanin koji živi u Beogradu. Po njegovim rečima, pošto je procenio da nema opasnosti stavio je bombu i poruku u kesicu, kesicu u torbu, a torbu u prtljažnik, odvezao suprugu i dete u stan roditelja i tek onda otišao u policiju.
„Tek kad sam policiji davao iskaz počeo sam da se tresem. Shvatio sam koliko sam reskirao, život supruge i deteta”,naveo jeon.
„Posle me je policija upozorila da izbegavam tu plažu, a preporučili su mi i da stavim neku oznaku Torcideu auto”, rekao je Boris D. čiji roditelji imaju stan u Mravincima.
M. A.
</div>
<div id="kolumna">
Gasni hladni rat
Politika i posao (biznis) nisu dobri partneri, kaže teorija, ali u životu nikako ne mogu jedno bez drugog. Posebno kada je cilj da se obezbedi jak temelj za političku vlast ili napravi ozbiljna poslovna imperija.
Izleti u političko ili ekonomsko „dvorište“ izazivaju veliku pažnju javnosti naročito oni na najvišem nivou ili u najosetljivijem ekonomskom prostoru. Jedan od takvih sektora sigurno je gas.
Priče o ruskom gasu poslednjih godina izuzetno su interesantne jer nose najveću specifičnu težinu – i ekonomsku i političku – posebno kada se čuju teške reči. Upravo to dogodilo se u „razgovoru“, preko stranica štampe, bivšeg nemačkog ministra inostranih poslova Jozefa Joške Fišera i ruskog „Gasproma“.
U autorskom tekstu objavljenom u nemačkom izdanju uglednog ekonomskog dnevnika „Fajnenšel tajmsa“ Joška Fišer se naprosto obrušio na rusku spoljnu politiku optužujući Moskvu da uz pomoć svog gasnog bogatstva radi na revidiranju stanja u Evropi nastalom posle pada Berlinskog zida. Nije, naravno, prvi put da se neko na Zapadu javno zabrine zbog ruske energetske ofanzive na Stari kontinent. Sve takve primedbe i kritike uglavnom su ili upozorenje kako Rusija (Putin) pokušava da stegne Evropu u gasna „klešta“ ili žalopojke kako evropski političari ne uviđaju opasnost koja, kroz gasovode, stiže s Istoka.
Joška Fišer malo je odstupio od ovog stereotipa. Uvodeći čitaoce u svoju priču Fišer tvrdi da je Rusija danas još jedino jaka u energetici, da su „njeno stanovništvo i ekonomski potencijali isuviše mali da bi igrali važnu ulogu u nastajanju novog poretka“.
Bivši šef nemačke diplomatije, zatim, ističe da je Rusija neiskrena kada govori o svom otvaranju prema Zapadu jer, istovremeno, pokušava da preinači postsovjetski poredak u Evropi. I da, zbog toga, Zapad (Evropa) s nepoverenjem gleda na Rusiju.
„Primarni cilj ruske gasne politike nije ekonomski već politički, odnosno revizija postsovjetskog poretka u Evropi“, piše Fišer.
Bivši nemački ministar, zatim, ubacuje u „igru“ ocenu kako Rusija koristi izgradnju novih gasovoda – „Severni” i „Južni tok” – da bi pojačala pritisak i na neke susedne države kao što su Belorusija, Ukrajina, Azerbejdžan i Turkmenistan ali i istovremeno potkopava izgradnju gasovoda „Nabuko” nad kojim ne bi imala nikakvu kontrolu.
„Kada ovi ciljevi budu ostvareni a „Nabuko” izgrađen plan za gasovod Južni tok biće napušten jer ionako nema ekonomskog smisla“, proročki zaključuje Joška Fišer.
Bivši nemački šef diplomatije – inače nesvršeni srednjoškolac, ulični nasilnik iz Frankfurta i političar koji je iz sve snage zagovarao bombardovanje SRJ 1999. godine  – nije, naravno, autoritet u rangu jednog Zbignjeva Bžežinskog ili Vaclava Havela ali njegovo pisanje nije prošlo nezapaženo. Već posle tri dana Fišer je dobio odgovor iz Moskve, ali ne iz Kremlja već iz glavnog štaba ruskog energetskog koncerna „Gasproma“. Aleksandar Miler, prvi čovek koncerna, takođe u tekstu u „Fajnenšel tajmsu“, odbacio je sve Fišerove optužbe o postojanju skrivenih namera Rusije da iskoristi gas kao oružje u osvajanju Evrope. Miler je, istovremeno upozorio bivšeg lidera nemačkih Zelenih da barata rečnikom iz doba hladnog rata i širi tadašnje blokovske predrasude.
„Takve priče sadrže argumente koji su korišćeni u već davno prevaziđenom vremenu hladnog rata i nemaju nikakve veze s realnošću i istinom“, napisao je u odgovoru Fišeru Aleksandar Miler. „Još je važnije da takve priče sigurno ne doprinose razvoju odnosa Rusije i Evrope...“
Prvi čovek „Gasproma“ ponovio je zatim tezu da gasovodi Južni tok i Nabuko nisu konkurenciju, da su oba potrebna i Rusiji i Evropi. Podsetio je, na kraju Fišera da bi on, kao bivši ekologista, trabalo da bude zadovoljan što će izgradnja novih gasovoda znatno smanjiti upotrebu „prljave“ energije a time i emisije štetnih gasova.
Miler u odgovoru jedino nije spomenuo da je „zeleni“ Joška Fišer u međuvremenu postao lobista gasnog projekta Nabuko. Bučno najavljivan kao jedina istinska garancija za nezavisnost Evrope od ruskog gasa „Nabuko” je u međuvremenu uleteo u ćorsokak pa Fišer sada mora da piše komentare po novinama kako bi koliko-toliko opravdao dobijeni novac.
Zanimljivo je, inače, podsetiti da Joška Fišer nije jedini nemački političar koji je neposredno posle silaska s vlasti krenuo u „lov“ na dobru zaradu. Učinio je to i bivši kancelar, socijaldemokrata Gerhard Šreder koji se angažovao na drugom projektu – izgradnji gasovoda „Severni tok“. I ovde se pokazalo da je Šreder sposobniji od svog bivšeg šefa diplomatije, izgradnja „Severnog toka“ odmiče dok je „Nabuko” još samo na papiru. Takva situacija je, uostalom bila i u vreme dok su zajednički sedeli za kormilom vlasti: Šreder je tada slikovito govorio kako je on „dobar kuvar, a Fišer samo kelner“.
A o ruskom gasu i gasovodu ne govori se samo tamo već i ovde. Povod je bila poseta predsednika Srbije Borisa Tadića Bugarskoj i njegovi razgovori s tamošnjim premijerom Bojkom Borisovim o gasovodu „Južni tok“.
Učinilo se u prvom trenutku da je Tadićeva poseta Bugarskoj izazvala veće medijsko interesovanje u Rusiji nego u Srbiji. Takav utisak stvorio je ruski list „Komersant“ koji je u tekstu s naslovom „Južni tok, zaobilazeći Gasprom“ sugerisao da su se Tadić i Borisov dogovorili da „Južni tok“ iz Bugarske uđe u Srbiju kod Dimitrovgrada iako se „Gasprom“ tome protivi i želi da trasa gasovoda ide severnije i pređe srpsko-bugarsku granicu kod Zaječara.
Ruski dnevnik tvrdi da je Beograd od početka bio za varijantu Dimitrovgrad ali da nikako nije uspevao da za ovo rešenje dobije zeleno svetlo od „Gasproma“. Zbog toga se Srbija, zaključuje „Komersant“ okrenula Sofiji pokušavajući da od bugarske vlade dobije podršku za svoj plan.
Takav scenario bio je, piše „Komersant“, sasvim očekivan. Premijer Bojko Borisov i njegova vlada godinu dana su držali „zamrznute“ ruske energetske projekte u Bugarskoj i tek nedavno dve strane su obnovile pregovore o realizaciji ranije potpisanih ugovora među kojima je i gasovod „Južni tok“. Bugarski mediji izveštavaju da je ovo „odmrzavanje“ Borisov dobro naplatio, da će prihod Bugarske od „Južnog toka“ biti dva ili tri puta veći od prvobitnog plana.
Činjenicu da Bugarska zaista ima jake adute u poslu s „Gaspromom“, zaključio je „Komersant“, pokušava sada da iskoristi Srbija i izbori se za trasu gasovoda koji je po njenom ukusu.
Predsednik Tadić nije krio da je s bugarskim premijerom razgovarao o „Južnom toku“ a i novinarima je ponovio kako bi varijanta da gasovod uđe kod Dimitrovgrada bila povoljnija za našu zemlju jer bi „o jednom trošku mogla da se izvrši gasifikacija veće teritorije Srbije“ ali i da će konačna odluka biti doneta u dogovoru s Bugarskom i „Gaspromom“.
Sve to nije se, međutim, dopalo Srpskoj naprednoj stranci koja je zatražila da se predsednik Srbije izvini „Gaspromu“ zbog izjava vezanih za gasovod „Južni tok“.
„Tadić je narušio ugled Srbije jer je sa bugarskim predsednikom pokušao da menja rutu gasovoda“, rekla je na konferenciji za novinare funkcionerka SNS Zorana Mihajlović-Milanović obrazlažući razloge zbog kojih bi predsednik trebalo da se izvini.
U domaćem političkom životu ima zaista svačega: najgrubljih obračuna, podmetanja, vređanja ali se baš ne pamti slučaj da je jedna stranka, kao sada narodnjaci, tražila da se predsednik države izvini. I to stranoj kompaniji.
Utisak je, ipak, da je više reč o neuspeloj, na brzinu smišljenoj letnjoj provokaciji Srpske napredne stranke, nego ozbiljnom političkom zahtevu. Da je tako potvrđuje jedan netačan detalj: Tadić u Varni nije razgovarao s predsednikom već premijerom Bugarske.
</div>
<div id="magazin">
Snežo, budi nam kuma
Donja Toponica, Donja Trnava – Oni nemaju kablovsku televiziju, digitalnu centralu, kanalizaciju, jeftin prevoz do Niša, kafić niti diskoteku, kada padne kiša nemaju ni telefonsku vezu, a neko ni struju, ali zato imaju divlju deponiju jer niko ne odvozi smeće. Zapravo, prošlo vreme. Imali su je. Sada imaju park. Jer uz sve što nemaju, oni imaju ogromnu količinu volje i snage da promene svet.
Milan, Ivan, Ivana, Jovana, još jedan Milan, Sandra, Nemanja, Ana, Tomica, Nikola, Andrija, Teodora, i da ne zaboravimo osmogodišnje Janu i Matiju, članovi su neformalne grupe „Kobra“, koja je na konkursu Ministarstva omladine i sporta Republike Srbije osvojila prvu nagradu za najbolju lokalnu omladinsku akciju pod nazivom „Oboji zeleno“. „Kobra“ ima 25 članova i 50 volontera iz Donje Toponice i Donje Trnave. Granica između ova dva sela sa oko 1.000 stanovnika na tačno pola puta između Niša i Aleksinca ne postoji. Išetaš iz dvorišta u Toponici i već si u Trnavi.
– „Kobra“ su zapravo svi stanovnici sela, od osam do 108 godina. Nastali smo iz nekadašnjeg karate-kluba, istog naziva, 2007. godine. Jer, kada se 2005. ugasio klub i otišao trener, zamro je i život u selu – priča Milan, predsednik, inače zvanično najbolji aktivista Srbije za 2010. godinu, dok sedimo okruženi momcima i devojkama u majicama zelene (kao priroda) i žute (kao radost) boje. U ovom renoviranom Domu kulture koji su, naravno, oni sredili radeći tri meseca dan i noć, uz put učeći šta je gletovanje, uvođenje struje, hoblovanje i građevinska dozvola, impresionira količina energije i znanja na malom prostoru. Sedimo uglavnom sa apsolventima i to arhitekture, novinarstva, ekonomije, medicinske biohemije, elektronike, tu je i diplomirani inženjer arhitekture, vojno lice, student više medicinske, dva srednjoškolca... Svi se znaju od detinjstva, odrasli su zajedno, a onda su zbog školovanja otišli na razne strane i sad su se ponovo okupili oko ideje zaštite životne sredine i povratka mladih na selo.
Kada smo se dogovarali za dolazak, jedva smo uspeli da ih pronađemo. Objašnjavaju da trenutno rade na novom projektu uz pomoć Fonda za otvoreno društvo pod nazivom „Život na selu danas“, pa se često događa da im mobilni telefoni nisu dostupni. Pošto im je cilj i da promovišu zdrav život, sela obilaze – biciklima.
– Obići ćemo stotinak sela, sigurno. Obično najavimo preko lokalnih medija da naš biciklistički karavan stiže, ali često je problem što ima takvih sela u kojima nema ni radija ni televizora, niti struje. Uglavnom u njima žive stari, preko 80, 90 godina, mnogi su nadživeli svoju decu, unuci ih ne obilaze. Ivana je čak i plakala slušajući te priče. Neki nisu znali ni u kojoj državi žive, spominjali su Tita i Miloševića, pričali da su zabrinuti što će da se otcepi Makedonija ili Crna Gora. Film će biti prezentovan javnosti Srbije – pričaju Milan, Ivan i Ivana.
Najveći problem mladih u ovom kraju je nezaposlenost, a muku muče i s prevozom, što je bila noćna mora tokom školovanja. Jer onaj jeftin autobus koji košta 60 dinara (beogradskog prevoznika) ide samo nekoliko puta dnevno, a onaj od 150 dinara svakih sat vremena. Poslednji polazak iz grada je u 21 čas, dakle ništa od izlazaka.
Kažu da im roditelji dosta pomažu, ali da i dalje nailaze i na nerazumevanje kod starijih meštana jer ih doživljavaju kao komunalno preduzeće, pa su česti telefonski pozivi tipa kada ćete da dođete da pokosite travu i bacite đubre. A reč je o njihovom dvorištu!
Prošle godine su organizovali i letnji kamp „Hajde da provedemo raspust u školi“, imali su 14 tematskih radionica, o sportu, zdravom stilu života i životnoj sredini, u više sela, a u njihovom Domu kulture rade sekcije za folklor, karate i stoni tenis. S vremena na vreme čiste Moravu i obe pritoke, što je Sizifov posao. Pošto će tek od septembra krenuti odvoženje smeća iz sela, đubre koje sakupe zapale pa zatrpaju ili odvoze do najbližeg kontejnera u gradu.
Iskreno smo bili iznenađeni kada smo shvatili da, uz sve ovo, nisu „sredili“ jednu deponiju, već zapravo – dve. Prvo su nam pokazali nagrađeni parkić, a onda nas odveli stotinak metara dalje, do izlaza iz sela.
– Ovaj projekat smo upravo završili. I ovde je bila deponija, na oko 20 ari, ništa se nije videlo od đubreta. Izgradili smo tri letnjikovca koje smo nazvali Sneža, Neni i Irina, postavili česmu i napravili teren za odbojku na pesku. Organizovali smo i aukciju stvari nađenih na deponiji. Bilo je tu svega, od tanjira i cipela do kasete Šabana Šaulića. Naravno da niko nije ništa kupio – pričaju nam kroz smeh. Sada se ovde okupljaju i uveče jer su najbliži kafić i diskoteka udaljeni 15-ak kilometara.
– Uaaaaaaaa – prolomilo se odjednom iz dvadesetak grla prekidajući priču. Pored nas je protutnjao autobus „Nišekspresa“ podižući oblak prašine.
Aha, to je onaj skupi.
– Jeste – klimaju glavama. – Pomozite nam, stavite to u tekst.
Onom drugom mašu, a vozač otpozdravlja.
Dok nas ispraćaju, pokazujući betonski prilaz parku za invalide (isti takav smo primetili i u Domu kulture), pozdravljaju ministarku omladine Snežanu Samardžić-Marković od koje smo i čuli za „Kobru“ i koju je nekoliko njih upoznalo kada im je dodeljivana nagrada:
– Recite joj da je čekamo da je svi upoznamo, neka dođe da nam krsti park, još mu nismo smislili ime. Snežo, budi nam kuma!
Prenosimo. Ministarka, na Vas je red.
Sandra Gucijan
</div>
<div id="politika">
Ambasadorka Indije: Pitanje Kosova rešiti mirnim putem
Indija smatra da suverenitet i teritorijalni integritet međunarodnih granica treba u potpunosti da se poštuje i da pitanje srpske južne pokrajine treba rešiti mirnim putem, izjavila je ambasadorka Indije u Beogradu Nengče Louvum.
„Stav Indije ostaje nepromenjen, a to je da vrhovnu vlast i teritorijalni integritet međunarodnih granica treba u potpunosti da poštuju sve države i da pitanje Kosova bude rešeno mirnim sredstvima”, rekla je ambasadorka Louvum u intervjuu za Tanjug, vođenom uoči 15. avgusta, Dana nezavisnosti Indije.
Ambasadorka Louvum je navela da spor oko KIM može biti rešen jedino konsultacijama i dijalogom zainteresovanih strana, a ne konfrontacijom ili vojnom akcijom, „jednostranom ili bilo kojom drugom”.
Najveća demokratija u svetu i jedna o najuticajnijih država u međunarodnoj zajednici ne nepriznaje to što su privremene institucije u Prištini jednostrano proglasile nezavisnost Kosmeta.
To je jedan od pokazatelja veoma dobrih odnosa zvaničnih Nju Delhija i Beograda, koji traju već decenijama, a čija je snažna osnova ustanovljena u 1950-tim, u vreme predsednika Jugoslavije Josipa Broza Tita i indijskog premijera Džavaharlala Nehrua.
Danas je, međutim, prema mišljenju ambasadorke Louvum potrebno međusobne odnose uskladiti sa novim izazovima i potrebama.
„U poslednje dve decenije, na svetskoj političkoj sceni je došlo do ogromnih promena, zbog čega i odnosi Indije i Srbije treba da budu postavljeni da mogu da odgovore novim izazovima i težnjama obe države”, rekla je Louvum, dugogodišnji karijerni diplomata.
Ambasadorka je navela da veze Indije i Srbije treba unaprediti u oblastima trgovine i investicija, nauke i tehnologije, poljoprivrede, kulture, zdravstva. Dobro je što u tim sektorima već postoje mehanizmi potrebni da dve zemlje ožive saradnju, ocenila je ona.
Louvum je ukazala da iako Indija i Srbija imaju dobre prijateljske odnose, privredna saradnja i dalje ostaje na niskom nivou.
„Indijske firme su u veoma prisutne u većini delova sveta, gde su po kvalitetu proizvoda i cenama konkurentne najboljima. U Srbiji, međutim, poslovanje indijskih preduzeća je skoro neprimetno”, iznela je ona.
(/Slika2)Ambasadorka smatra da bi, radi menjanja takvog stanja, „možda Srbija trebalo da promeni svoje viđenje Indije” i da na tu zemlju gleda „kao na potencijalnog investitora i trgovinskog partnera”.
Sa druge strane, Louvum je konstatovala da postoje oblasti u kojima je sprska privreda „odlična” i gde Indija može da ima koristi. Ona je izdvojila naučna istraživanja u poljoprivredi, razvoj semenskih sorti, tehnologije koja se koristi posle žetve, preradu hrane, ali i građevinarstvo, namensku industriju i druge.
-------------------------------------------------------------------
Indija pozdravila predlog Srbije da bude domaćin skupa PNZ
Indija pozdravlja predlog Srbije da bude domaćin skupa Pokreta nesvrstanih zemalja (PNZ) u septembru 2011, kada se obeležava 50 godina od prvog samita PNZ u Beogradu, izjavila je ambasadorka Indije u Beogradu Nengče Louvum.
Format sastanka koji će biti održan u Beogradu još uvek razmatraju predstavnici Srbije i Koordinacionog biroa PNZ u Njujorku, a Nju Delhi će podržati svaku odluku, rekla je Louvum.
„Želja Beograda da bude domaćin tog sastanka pokazuje zainteresovanost Srbije da nastavi da održava odnose sa članicama Pokreta. To je priznanje važnosti održavanja ravnoteže u međunarodnim odnosima, a Srbiji su, kao i svakoj drugoj državi, potrebni prijatelji svuda”, ukazala je ambasadorka Indije.
Odluka da se naredne godine održe dva jubilarna skupa, od kojih jedan u Beogradu, doneta je pre dve sedmice na sastanku Koordinacionog biroa Pokreta nesvrstanih u Njujorku, na čijem se forumu obratio i ministar spoljnih poslova Srbije Vuk Jeremić.
Prvi skup biće održan u maju 2011. godine u Indoneziji, a drugi u septembru u Beogradu.
Šef srpske diplomatije, obraćajući se na forumu te organizacije, predložio je da jedan od skupova u sklopu obeležavanja 50 godina od prvog sastanka PNZ bude u Beogradu.
Ministar Jeremić je tom prilikom istakao da sve zemlje treba da budu ponosne na rezultate rada Pokreta nesvrstanih i ukazao na ogroman doprinos te organizacije u promovisanju pravičnog ekonomskog napretka, okončanju Hladnog rata, ali i promenama u parametrima globalnog upravljanja.
</div>
<div id="kolumna">
Džet-set na ostrvima, Atinjani kod kuće
Od našeg dopisnika
Atina, 14. avgust – Svako letuje tamo gde može, i to je u Grčkoj ovog leta očiglednije nego ikada. Ostrva su postala meta svetskog džet-seta koji kupuje luksuzne vile, a veliki broj Atinjana verovatno prvi put u životu letuje u Atini. Duž gradske obale, koja se proteže sa obe strane Atine, nema plaže, gradske ili divlje, na kojoj može da se nađe slobodno mesto pod suncem. Većinom, uglavnom porodice sa decom, ostaju do mraka i niko se ne libi noćnog kupanja.
U isto vreme – bez obzira na kritike koje upućuje Grčkoj zbog ekonomske situacije, bezbednosnog momenta i neskrivene ljubomore što Grci znaju da žive i kad im je najteže – zapadni svet hrli na Akropolj i grčka ostrva. Oni koji imaju najradije bi da baš u Egejskom ili Jonskom moru kupe vilu, iznajme apartman, da bar deo leta provedu pod ovim suncem.
U „grčkom Monaku”, kako zovu Krf od Agios Stefanosa do Kasiopija i Nisakija, svakog leta se za mnogobrojne prijatelje porodice otvaraju vrata vile bankara Natanijela Rotšilda koja je svojevremeno ugostila pokojnu ledi Dajanu, a sada princa Čarlsa sa novom suprugom Kamilom. U blizini je vila modnog kreatora Armanija, ruskog biznismena Abramoviča, a Brus Vilis preko agenata pokušava da nađe nešto prihvatljivo na potezu čuvene Avlaki bič.
„Ove vile u našem Monaku na severu ostrva pravi su magnet za bogate. Svake godine bar nekoliko filmskih zvezda i najbogatijih ljudi sveta prošeta ulicama Krfa, i to je posebna čast”, kaže Dimitris Haritos, predsednik Turističke organizacije Krfa.
Slično je na Santoriniju gde su Andželina Džoli i Bred Pit kupili vilu za 5,5 miliona evra. Govorka se da su i italijanski premijer Silvio Berluskoni i glumac Džek Nikolson izrazili želju da nešto kupe na ostrvu, mada, isto tako, u obzir dolazi i živopisno ostrvo Simi u Egeju, najbliže Rodosu i Kosu, ali i turskoj granici.
Grčku prirodnu lepotu voli i glumac Tom Henks koji je sa suprugom prokrstario celu okolinu pre nego što se odlučio da kupi vilu u Kikladskom arhipelagu, na ostrvu Antiparos.
Emir Kusturica je, prema pisanju grčkih medija, izabrao ostrvo Sifnos, dok je Džulija Roberts zainteresovana da pazari kuću na ostrvu Patmos, gde Ričard Gir često boravi jer mu se upravo tu, kako je rekao, pruža izvanredna prilika za meditaciju. Automobilski as Šumaher je zainteresovan za kupovinu na ostrvu Elafonisos, dok je Šon Koneri odabrao kuću na ostrvu Poros o kome, kako piše ovdašnja štampa, razmišlja i ruski premijer Vladimir Putin.
Najviše interesovanja među slavnima izaziva Onazisovo ostrvo Skorpios i do sada su mnogi, među njima i Madona, pominjani kao potencijalni kupci. Madona je, da ne bi čekala, rešila da kupi vilu na Antiparosu ili na Kefaloniji.
U međuvremenu, Grčka sve svoje nade polaže u ruske i kineske turiste koji su i ove godine najbrojniji. Njima ne smeta ni vrućina, ni ekonomska kriza, samo da su na moru i daleko od sopstvenih problema. Zapadnjaci su izostali, naročito Nemci i Britanci i manje ih je za sedam odsto. Statistike kažu da je većina hotela u zemlji poluprazna. Hoteli su snizili cene do 30 odsto, ali je i dalje ukupan broj gostiju manji za 20 procenata. Puni su samo hoteli de luks kategorije ili oni koji nude paket-aranžamane „ol-inkluziv”.
Ostrva Kos, Rodos i Santorini su prebukirana jer su i ove sezone „in”, ali je zato Atina najveći gubitnik jer je ukupan broj dolazaka na međunarodni aerodrom smanjen za 5,2 odsto.
Na Kritu su hoteli sa četiri zvezdice gotovo prazni, dok je u onima više kategorije sa cenom od 200 evra za sobu sa doručkom popunjeno 60 do 70 posto kapaciteta.
Na Rodosu i na Kosu je navala turista i hoteli su puni. Rodos čak beleži rast turista od 12 odsto. U isto vreme, Mikonos i Paros beleže pad turista od 15 odsto. Na Krfu je porast broja gostiju 5,96 procenata, uglavnom turista iz Nemačke, Italije i Rusije. Zakintos više nije u modi i sve turističke destinacije u Jonskom moru, izuzev Krfa, zabeležiće pad od 10 odsto.
Za celih 20 odsto opao je broj turista na Halkidikiju gde su trenutno jedino gosti iz Srbije u najvećem broju. Primera radi, broj rezervacija za početak septembra je u odnosu na prošlu godinu opao sa 70 odsto na 40. Takođe, broj turista je na Tasosu opao za 15 odsto, na Prevezi za 30, a na Skopelosu, gde je sniman film „Mama mija”, za pet procenata.
Dobro se drži Peloponez jer su tamo krenuli Grci. Beleži se porast domaćih turista za pet procenata, ali je to ništa prema Santoriniju koji je i ove godine u modi i koji je uspeo da privuče 12, 34 posto turista više nego lane.
Od septembra se malo očekuje, ali je i on nada. Vrućine se nastavljaju, pa se tradicionalno sezona u Grčkoj produžava do polovine oktobra.
Jasmina Pavlović-Stamenić
</div>
<div id="vesti">
„Glas Koncila” se obrušio na komuniste
Od našeg stalnog dopisnika Zagreb, 14. avgusta – Uz povratak vrućeg leta, čemu se najviše raduju oni koji žive od turizma i oni koji brinu o punjenju državne blagajne, sve je vrelija i politička scena, iako su njeni akteri prividno na odmoru po jadranskim uvalama i drugim hladovinama. Pobrinuo se za to i katolički nedeljnik „Glas Koncila”, službeno glasilo vrha Katoličke crkve u Hrvata, čiji se glavni urednik don Ivan Miklenić obrušio na glavne političke aktere u zemlji optužujući ih da su maltene sami ili barem „pod kontrolom” komunista, koje on vidi u svim porama hrvatskog društva i države.
„Komunisti su se infiltrirali u sve novonastale političke stranke, preuzeli su kontrolu nad većinom medija, izvršili su nemoralnu i često protivpravnu privatizaciju i pretvaranje, razorili su hrvatsku privredu, uveli najsiroviji kapitalizam, pužu pred nekim međunarodnim silama”, optužuje Miklenić i odmah pruža recept za izlazak iz ovakve bogohulne situacije: „Da bi se to stanje promenilo, hrvatski građani trebaju da daju doprinos da na budućim izborima pobede državotvorne stranke i političari.”
U stvari, Miklenić – a preko njega očito vrh Rimokatoličke crkve u Hrvatskoj – cilja dalje, pa napominje: „Oni (komunisti) poznaju metodologiju kontrolisanja i izvršavanja moći i vladanja, pa su preuzeli stvarno kontrolu nad hrvatskom državom. Krajnje je vreme za novu stranku i nove ljude.”
Glavni urednik „Glasa Koncila” žali i za Ivom Sanaderom, o kojem navodi: „Iznenadni i verovatno prisilni odlazak (Sanadera), koji je očito bio uveliko marioneta u njihovim rukama, poslužio je da baš bivši komunisti preuzmu potpunu kontrolu nad najjačom hrvatskom političkom strankom (HDZ), premda su u njoj manjina”.
Tvrdnjama o sveopštoj prisutnosti komunista, glavni urednik „Glasa Koncila” izazvao je brojne komentare u domaćoj javnosti. Dok u HDZ-u izbegavaju da se izjasne, najotvoreniji su u SDP-u, i to konkretno funkcioner Tonino Picula.
„Jedini pravi, autentični jugonostalgičar, uz ljude koji žive od malih primanja pa se sećaju vremena kada su primanja bila redovna i dovoljna za pristojan život, jeste Crkva. Ona je u Jugoslaviji bila jedina prava opozicija jednopartijskom sistemu i bez konkurencije na tržištu ideja i programa. Oni bi hteli da je i danas tako i ne mogu se pomiriti s konkurencijom”, smatra Picula i dodaje da „u Crkvi danas postoji problem identiteta i onoga što bi hteli postići”.
„Za vreme Sanaderove vlasti Crkva je bila obilato namakana novcem i sada se uvukao strah da bi se to moglo promeniti. Miklenić ovim šalje upozorenje da će Kaptol okrenuti leđa HDZ-u na idućim parlamentarnim izborima ako se nastavi s demontiranjem klijentelističkog sistema koji je uspostavio bivši premijer”, tvrdi Picula.
Radoje Arsenić

Obama podržao izgradnju džamije
Vašington – Plan o izgradnji džamije i muslimanskog centra blizu kula Svetskog trgovinskog centra, srušenih u napadu 11. septembra 2001, pokrenuo je žustru debatu u SAD i izazvao podele kako među američkim stanovništvom, tako i među političarima. Predsednik SAD Barak Obama podržao je predlog o izgradnji džamije, naglašavajući potrebu za verskom tolerancijom i slobodom veroispovesti.
„Kao građanin i kao predsednik, verujem da muslimani imaju ista prava da praktikuju svoju veru, kao i svi drugi u ovoj državi”, rekao je predsednik SAD na prekjučerašnjoj večeri „iftar”, tradicionalnom obedu u toku muslimanskog posta Ramazana, kojoj su prisustvovale diplomate iz islamskih zemalja i članovi američke muslimanske zajednice.
„Cilj Al Kaide nije islam, to je celokupno izobličenje islama. To nisu verske vođe, to su teroristi koji ubijaju nedužne ljude, ženu i decu”, rekao je američki predsednik, preneo je Rojters.
Izgradnju kulturnog centra, dva bloka od mesta gde su srušene kule bliznakinje, podržao je i gradonačelnik Njujorka Majkl Blumberg, čija je popularnost, prema rezultatima istraživanja, prvi put u poslednjih pet godina pala ispod 50 odsto. Toj ideji se, međutim, protive republikanci, kao što su bivši kandidat za potpredsednika Sara Pejlin i bivši predsednik Predstavničkog doma Njut Gingrič.
Amerikanci su, takođe, podeljeni po tom pitanju, na one koji smatraju da to predstavlja provokaciju i izdaju sećanja na žrtve napada, i one koji misle da verski centar i praktikovanje muslimanske vere ne treba povezivati sa islamističkim teroristima.
Prema anketi sprovedenoj ove sedmice, 53 odsto ispitanih Njujorčana ne želi džamiju blizu srušenih kula bliznakinja, a 34 odsto podržava realizaciju projekta. Agencija AP je objavila istraživanje javnog mnjenja koje je sproveo Si-En-En, a čiji su rezultati pokazali da se skoro 70 odsto Amerikanaca protivi toj ideji, dok je podržava 29 odsto ispitanika.
U napadu terorističke organizacije Al Kaide na kule bliznakinje Svetskog trgovinskog centra u Njujorku poginulo je oko 2.750 ljudi. Mnoge porodice žrtava pokrenule su kampanju protiv izgradnje džamije i kulturnog centra, a jedan od pokušaja da to spreče predstavljaju reklame sa pitanjem „Zbog čega tu?”, koje će se od početka sledeće sedmice pojaviti na 26 autobusa u Njujorku.
Građevinska komisija grada Njujorka je 3. avgusta odbila da starom objektu, koji se nalazi na mestu planiranom za izgradnju, odobri status istorijskog spomenika, čime je omogućeno rušenje te zgrade i podizanje trinaestospratnog muslimanskog kulturnog kompleksa, vrednog 100 miliona dolara.
Tanjug

Provizija Jergu Hajderu i iz Beograda
Neočekivani obrt u austrijskoj finansijsko korupcionaškoj aferi koja je proglašena najvećim srednjeevropskom skandalom te vrste (kriminalne radnje i lanac aktera protežu se od Austrije i nemačke pokrajine Bavarske, preko Hrvatske i Crne Gore, do Bugarske i Rumunije, a prema novim saznanjima – i do Srbije): službenici specijalnog austrijskog decernata CIS koji istražuje finansijske malverzacije nekadašnjeg rukovodstva Hipo grupe Alpe Adrija (HGAA), paralelno i umreženost ovog instituta u sistem finansiranja tajnih fondova austrijskih ultradesničara, lišili su slobode Volfganga Kulterera, bivšeg generalnog direktora i predsedavajućeg upravnog odbora banke.
Pod sumnjom pronevere, zloupotrebe službenog položaja i pod najtežom optužbom – zbog sumnje u delo kriminalnog udruživanja, Kulterer je priveden istražnom sudiji. Danas je očekivana odluku o produženju njegovog pritvora: „Niz istražno-kriminalističkih aspekata učinili su hapšenje Kulterera neminovnim”, izjavio je javni tužilac u Celovcu Helmut Jamnik.
Izvori u Beču bili su precizniji. Ukazali su autoru ovih redova na razlog koji nije u direktnoj vezi sa štetom koja je nanesena banci preprodajom Bavarskoj zemaljskoj banci LB (što predstavlja primarni deo istrage). Prevagu je imalo Kultererovo posredovanje u popunjavanju tajnih stranačkih fondova Jerga Hajdera i „nagrađivanju” zaslužnih sledbenika stranke.
(/slika2)Provizije iz poslovanja, finansiranih kreditima lokalnih Hipo Alpe Adria banaka, pre svega na prostorima zapadnog Balkana, preusmeravane su preko računa u Lihtenštajnu – Austrijancima i njihovim balkanskim saradnicima u Hrvatskoj, Bugarskoj, Crnoj Gori i Rumuniji.
Istražni organi u Austriji i Bavarskoj prvi put pominju tim povodom – Srbiju. Konkretno, reč je o provizijama od prodaje nekretnina u novobeogradskom bloku 67. Za razvoj projekta i konsalting prvobitnog smeštaja za učesnike Univerzijade u Beogradu, kasnijeg luksuznog stambeno poslovnog objekta „Belvil” bio je zadužen „Blok 67 asosijejts d.o.o.” u vlasništvu austrijskog „Blok 67 GMBH”, preduzeća sa sedištem u celovačkoj centrali Hipo grupe, na Alpe Adrija placu broj jedan.
Uz Hipo Alpe Adria banku kao suosnivač pominje se i „Delta rial istejt” Miroslava Miškovića, koja je, inače, na veb prezentaciji „Belvila” označena kao jedan od dva osnivača. U bazi podataka Agencije za privredne registre Republike Srbije, kao stoprocentni vlasnik preduzeća „Blok 67 asosijejts d.o.o.” naveden je austrijski „Blok 67 GMBH”.
Kako je u Beču naglašeno, postoji opravdana sumnja da su određenim faktorima (klijentima) odobravani krediti na osnovu boniteta koji nije uvek odgovarao postojećim kriterijumima banke. Mimo znanja bankarske ustanove, klijenti su, za uzvrat isplaćivali „provizije zahvalnosti” na račune u Lihtenštajnu. Da ovde nije reč o proizvoljnom tumačenju austrijskih istražitelja, svedoči i zahvalnica šefa vanrednog, nadležnog austrijskog komesarijata Bernharda Gabera: uputio je priznanje za saradnju kolegama iz Hrvatske i Srbije.
Saradnju pomenutih država, uključujući i Srbiju, istakao je i ugledni nemački dnevnik „Zidojče cajtung”. Nemački list osvrnuo se i na do sada nepoznat aspekt: uz hrvatskog generala Vladimira Zagorca, među korisnicima „specijalnih” kredita bila su i „24 oficira i vojnika osumnjičena za ratne zločine kao i dvojica terorista sa prostora zapadnog Balkana”. O kome je reč, nije saopšteno.
Ipak, advokat Hipo grupe Gvido Held potvrdio je ispravnost navoda: „Dotični su imali bankovne račune, ali da su poslovne veze raskinute, kada se saznalo o kakvim je klijentima reč”.
Miloš Kazimirović
-----------------------------------------------------------
Kosor: Hapšenju Kulterera posvetiti pažnju
Zagreb – Hrvatska premijerka Jadranka Kosor izrazila je juče uverenje da će hrvatsko državno tužilaštvo biti uključeno u istragu o slučaju bivšeg šefa banke Hipo Alpe Adrija Volfganga Kulterera uhapšenog u Austriji zbog nezakonitog poslovanja banke na Balkanu. Ona je za Hrvatsku televiziju (HRT) rekla da će s obzirom na dugogodišnji niz informacija i poluinformacija o malverzacijama slučaju bivšeg šefa Hipo Alpe Adrije biti posvećena posebna pažnja.
„Svakako da će u to, sigurna sam, biti uključeno i Državno tužilaštvo i ostale hrvatske institucije. Verujem da ćemo ovaj put relativno brzo doći do odgovora. Što se tiče Vlade, mi te odgovore željno očekujemo”, rekla je Kosor.
Posebno odeljenje austrijske policije za istragu afere Hipo Alpe Adrija je prošlog proleća ocenilo da je u vreme dok je i Kulterer bio šef, iz njenog bilansa „nestalo” najmanje 100 miliona evra, od čega je deo završio u zemljama Zapadnog Balkana. Prema ranijim navodima medija u regionu, veliki deo rizičnih kredita završio je u Hrvatskoj, kao i u Srbiji i Bosni i Hercegovini.
„Za nas je jako važno da se taj, rekla bih ovako slikovito, gnojni čir, konačno rastvori i da vidimo o čemu se tu radi”, izjavila je Kosor.
Beta
-----------------------------------------------------------
Nekretnine, hoteli, jahte i marine
Hipo grupacija pretrpela je najveću štetu u Hrvatskoj. Prema aktuelnim, zvaničnim procenama, gubitak ovog instituta u toj zemlji iznosi oko osam milijardi evra. Prema nezvaničnim procenama, međutim, formiranim na osnovu najnovijih rezultata istrage, pričinjena šteta bi mogla da premaši sumu od deset milijardi evra. Oko stotinu miliona od te sume završilo je u crnim fondovima austrijskih i hrvatskih političkih stranaka.
Uz gubitaško poslovanje nekretninama, kupovinom i renoviranjem hotelskih objekata i nautičkih marina, finansiranih Hipo kreditima, reč je i objektima finansiranim Hipo lizingom, koji su, potom nestali. Tako se u ovom trenutku traga za oko četiri stotine luksuznih jahti – vlasništvo Hipo lizinga – koje su bez traga nestale iz jadranskih marina. (dvadesetak jahti završilo je u Severnoj Koreji, odakle nema povraćaja).
</div>
  </body>
 </text>
</TEI>