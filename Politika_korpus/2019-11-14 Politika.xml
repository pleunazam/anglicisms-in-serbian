<TEI version="3.3.0" xmlns="http://www.tei-c.org/ns/1.0">
 <teiHeader>
  <fileDesc>
   <titleStmt>
    <title>Politika 2019-11-14</title>
   </titleStmt>
   <publicationStmt>
    <p></p>
   </publicationStmt>
   <sourceDesc>
    <p>https://www.politika.rs/sr/articles/archive/2019/11/14/page:1?url=</p>
   </sourceDesc>
  </fileDesc>
 </teiHeader>
 <text>
  <body>
    <div id="gastronomija">
Dobar je pasulj, još bolje meso, a najbolje – jaje
Nekada se u hrani uživalo, a sada je ona češće povod da se govori o dobrim ili lošim životnim navikama, o namirnicama koje čuvaju ili, naprotiv, narušavaju zdravlje, i o tome kako da obroke pametno „uklopimo” u svoju dnevnu rutinu. Nedavno nam se, tako, čitalac obratio pitanjem da li je u redu da njegov sin, koji ima 23 godine i svakodnevno vežba u teretani, jede 800 g mesa dnevno jer mu je rečeno da će tako održati snagu i mišiće. Na pitanje da li je bitno koje vrste mesa jede i kako pripremljeno odgovor smo potražili od nutricioniste Ane Petrović.
– Za pravilan rast i razvoj svih tkiva i organa neophodno je da se jedu namirnice iz svih sedam grupa. Meso je glavni izvor proteina koji učestvuju u metaboličkim procesima, izgradnji tkiva, hormona i enzima. Za čoveka srednjih godina dovoljan je jedan gram proteina po kilogramu telesne težine, profesionalnom sportisti potrebno je dvostruko više, a bodibilderu čak tri grama. Tinejdžer od 70 kg koji aktivno vežba, dakle, trebalo bi da pojede oko 700 g belančevina na dan, a one mogu biti i životinjskog, ali i biljnog porekla. Pileće belo meso, recimo, ima 22 g proteina na 100 g, koliko i 100 g pasulja – navodi naša sagovornica.
Ona ističe da bi proteini iz mesa, jaja, mlečnih proizvoda i ribe trebalo da potiču iz proverenih i ispitanih sirovina. Organsko meso je bolje od konvencionalnog jer sadrži manje antibiotika, toksina, konzervansa, pesticida i hormona. Suhomesnate proizvode bi trebalo jesti u ograničenoj količini, i to domaće proizvodnje – pileća prsa, ćureća prsa, prašku šunku, goveđu pršutu... Viršle, paštete, kobasice bi trebalo izbegavati jer se za njihovu izradu melju kosti, ligamenti, creva, žile, iznutrice, koža i meso najlošijeg kvaliteta i dodaju soja, skrob, povrće, so, konzervansi, emulgatori...
– Organizam najviše proteina iskoristi iz jaja, pa bi ona trebalo da budu sastavni deo jelovnika u zdravoj ishrani, pogotovo belance, a najbolje je kuvano ili poširano. U kombinaciji jaja s mesom ili ribom povećava se sadržaj masti i holesterola, pa je bolje jesti ih s povrćem i žitaricama – ukazuje nutricionista.
Meso, kao izvor proteina, može dakle da se zameni jajima, kao i ribom, žitaricama i povrćem. Grašak, boranija, sočivo, soja, pasulj, žitarice, koštunjavo voće i semenke sadrže bogatstvo belančevina. Neki sportisti postižu vrhunske rezultate iako su vegetarijanci!
Dobrim odabirom namirnica kuvanjem i dinstanjem, a nikako prženjem ili pohovanjem, dobijate izbalansiran obrok. Svaki višak proteina telo skladišti u obliku masti, što može dovesti do gojaznosti, začepljenja krvnih sudova, visokog pritiska... Prednost biljnih proteina je u vlaknima i nezasićenim mastima koje pozitivno utiču na zdravlje i dužinu života, ali je vegetarijanska ishrana nekompletna jer ne sadrži sve esencijalne amino kiseline. To može da se poboljša ukoliko se, recimo, pečurke kombinuju s integralnim pirinčem ili pasulj s kinoom i kukuruzom.
Dijete s puno mesa mogu da uzrokuju mučnine, glavobolje, zamućen vid, neprijatan zadah, grčeve u mišićima.
Ranije se preporučivalo puno mleka, jogurta, sira... Smatralo se da se time jačaju kosti i sprečava osteoporoza, ali se pokazalo da mlečni proizvodi sadrže masti od kojih neke utiču na stvaranje masnih naslaga u krvnim sudovima i povećanje holesterola.
Kao odgovor našem čitaocu, Ana Petrović kaže da ishranu s više proteina zaista savetuje sportistima, kao i osobama koje se puno troše, trudnicama, dojiljama, deci u razvoju, obolelima od anemije ili anoreksije, dok bi oni s oboljenjima bubrega, nekim vrstama raka, zatvorom i dijabetesom, naprotiv, trebalo proteine da smanje ili sasvim izbace.
    </div>
    <div id="zdravlje">
Hereditarni angioedem – bolest o kojoj se malo zna
Ivana Golubović, predsednica udruženja HAE Srbija
Hereditarni angioedem (HAE) retka je, nasledna i po život opasna bolest koju karakteriše nedostatak krvnog proteina C1 inhibitora i izaziva pojavu otoka gotovo svakog dela tela, uključujući unutrašnje organe.
Ukoliko se otok javi na rukama i nogama – nastaje privremeni invaliditet. Ako obuhvati organe za varenje – javljaju se mučnina, bolovi u trbuhu, povraćanje, dijareja, šok, a česte su i nepotrebne hirurške intervencije zbog pogrešne dijagnoze akutnog abdomena. Ukoliko otok zahvati disajne organe – u 30 odsto svih slučajeva napad se završava smrtnim ishodom.
Napad HAE traje po nekoliko dana i može biti izazvan bilo kakvom fizičkom traumom, pri čemu se posebno mora voditi računa u slučaju odlaska stomatologu, stresom, infekcijama, pojedinim lekovima, a ponekada pokretač napada ne mora biti poznat.
Kada smo osnivali udruženje, maštali smo o tome da lekarima hereditarni angioedem bude poznat koliko i hemofilija, koja je takođe nedostatak jednog krvnog proteina. Nažalost, i dalje svake godine u upitniku Svetske organizacije za HAE moramo da ocenimo da je znanje lekara o ovoj retkoj bolesti u našoj zemlji nedovoljno. Pacijenti na prijemu retko kad budu prioritet, pogotovo ako otok nije vidljiv. Događalo se čak da osobe s već postavljenom dijagnozom odu u bolnicu da zatraže pomoć, a da im bude propisana terapija za alergiju – koja nije delotvorna – i da budu otpušteni kući. Osim toga, ako je i čuo za bolest, retko koji lekar je upoznat s tim da je terapija za hereditarni angioedem od pre dve godine dostupna i u Srbiji i kako pacijenti mogu da ostvare svoje pravo. To su sve problemi koji se tek moraju polako rešavati.
Osim toga, pacijenti se suočavaju s teretom same bolesti i neretko se događa da podrška, što unutar porodice, što na radnom mestu, izostane. Budući da oboleli od HAE najčešće ne izgledaju bolesno i da najteži napadi, oni koji zahvataju unutrašnje organe, nisu golim okom vidljivi, često porodica obolelog i radno okruženje nemaju svest o tome koliko je HAE zapravo teška bolest. Prema svim dostupnim podacima, oboleli od HAE, bez terapije u proseku provedu više od četrdeset dana odsustvujući iz svakodnevnog života, za šta mali broj poslodavaca ima obzira.

Članovi udruženja HAE Srbije (Foto lična arhiva)
Iako je život po sebi jedna nepredviđena okolnost, činjenica je da je kod obolelih od HAE, zbog prirode same bolesti, on ispunjen neizvesnošću i strepnjom više nego kod drugih ljudi, ali i da HAE podučava slobodi i hrabrosti, ponekad možda i na surov način. Mogu da primetim da je većina pacijenata s kojima sam razgovarala, posle godina hospitalizacija i životno ugrožavajućih kriza, svoju bolest počela da doživljava kao iskustvo koje im je donelo dragocene uvide, što je možda jednako važno kao pristup terapiji. Jedan od takvih, možda najdragocenijih uvida, podelila je jedna majka iz Crne Gore, čija oba deteta boluju od HAE, poručivši osobama koje se tek suočavaju s dijagnozom i svima nama: „Kada vam život donese nešto čega se plašite, on vam zapravo daje priliku da pokažete hrabrost.” Moje iskustvo u suočavanju sa bolešću u tome se ne razlikuje.
Za razliku od većine retkih bolesti za koje ne postoji lek, može se reći da pacijenti oboleli od HAE spadaju u one koji su imali više sreće, jer za našu bolest postoji ne jedna, već osam izuzetno efikasnih terapija, uključujući preventivnu terapiju.
Udruženje HAE Srbija je osnovano pre skoro četiri godine s ciljem da se podizanjem svesti o ovoj retkoj bolesti terapija i u našoj zemlji učini dostupnom i da se dođe do što većeg broja pacijenata koji žive bez dijagnoze. U trenutku kada je udruženje osnovano, svaki treći pacijent iz udruženja izgubio je člana porodice od ove opake bolesti, kod šestoro je rađena takozvana urgentna traheotomija jer nije postojao drugi način da se spreči ugušenje, a pojedini su kroz to traumatično iskustvo prolazili čak više od jednog puta.
Osvrćući se na početak rada, možemo da kažemo da u našoj zemlji oboleli od HAE konačno više ne žive samo za danas već mogu da planiraju i sutra, i to smatramo najvećim uspehom udruženja. Zahvaljujući razumevanju odgovornih, za obolele u našoj zemlji sada se mogu nabaviti svi trenutno dostupni lekovi razvijeni za ovu bolest, bez obzira na to da li su registrovani ili ne. Lekari imaju mogućnost da svakom pacijentu odrede terapiju u skladu sa njegovom kliničkom slikom. Nakon što bude odobrena i prva profilaktička terapija za pacijente s najtežim oblikom bolesti, čemu se uskoro nadamo, Srbija će imati svu u Evropi dostupnu terapiju za lečenje ove bolesti i na to smo izuzetno ponosni.
Priredila Danijela Davidov Kesar

Oko 245.000 ljudi u Srbiji ima dijabetes, a ne leči se
Upravo je to razlog zašto je Farmaceutska komora Srbije odlučila da prva standardizovana usluga u apotekama širom naše zemlje bude vezana za ovu bolest, kako bi se pacijentima ukazalo na važnost dobre kontrole dijabetesa, ali i da bi se osobama koje su u riziku za razvoj ove bolesti skrenula pažnja da do nje ne bi došlo.
– Uvođenjem elektronskog recepta, pacijenti koji su na hroničnoj terapiji mogu kod svog izabranog lekara otići samo dva puta godišnje, ali po lekove moraju doći u apoteku najmanje jednom mesečno. To znači da je između dve posete lekaru, farmaceut tu da brine o pacijentima i dostupan je za sve nedoumice. Farmaceuti u Srbiji mogu umnogome doprineti da pacijenti s dijabetesom vode kvalitetan i normalan život i spremni su da im ponude savet više u vezi bolesti – objašnjava magistar farmacije Jelena Stefanović Vojinović, specijalista farmaceutske zdravstvene zaštite.
Na uvođenju ove standardizovane usluge radilo se skoro godinu dana, a u apotekama se primenjuje od jula ove godine. Edukaciju je prošlo 800 farmaceuta, a cilj je da se veliki broj njih uključi u realizaciju projekta i da što veći broj pacijenata bude savetovan na ovaj način, ne bi li usluga dobila na značaju u svakodnevnoj apotekarskoj praksi.

Joga povećava gipkost
Veliki broj istraživanja pokazao je da vežbanje joge ima blagotvoran uticaj na zdravlje jer smanjuje nivo stresa i povećava gipkost organizma. Ljudi koji se bave jogom smatraju da je ona važna za snižavanje faktora rizika za dobijanje srčanih bolesti poput visokog krvnog pritiska, holesterola i šećera u krvi.
Kako ističe Danijela Đorđević, instruktorka joge, bavljenje ovom vrstom aktivnosti pomaže u unapređenju fizičkog, mentalnog, duhovnog, ali i društvenog zdravlja.
– Vežbanje joge nas uči da osetimo sebe, svoje telo, svoj dah, kao i trenutne granice. Uči nas i da prepoznamo probleme, svoje „blokade”, da ih poštujemo i ne vežbamo na silu, već napredujemo lagano i svesno korak po korak. Bavljenje jogom otklanja napetost kako u telu tako i u umu. Smanjuje se stres, a produbljuje se opuštanje tela koje postaje gipkije. Popravlja se tonus mišića, pokretljivost zglobova, pravilno držanje tela, kao i svesnost, a ujedno se produbljuje disanje – istakla je Đorđevićeva.
Ona pojašnjava da je joga korisna zbog poboljšanja cirkulacije, ubrzanja metabolizma, popravljanja imuniteta, uravnoteženja krvnog pritiska i nivoa hormona, popravljanja raspoloženja i sna.
– Joga nas uči kako možemo da pronađemo unutrašnji mir, ljubav, razvijemo toleranciju i sve pozitivne osobine koje čine čoveka, podignemo nivo energije i razvijamo se duhovno. Jer ne treba zaboraviti da fizičko zdravlje utiče na mentalno zdravlje. Vežbanjem joge kroz duži period razvijamo samodisciplinu koja je kamen temeljac svake promene nabolje – smatra Đorđevićeva.

Šta trudnica treba da ponese
Jedno od najčešćih pitanja trudnica jeste kako da znaju da je porođaj krenuo i šta moraju da ponesu u porodilište. Lekari objašnjavaju da se kod žena koje se porađaju prvi put često dešava da porođaj traje duže nego kod drugorotki, i to više sati. Pucanje vodenjaka i učestalost kontrakcija, na pet do deset minuta, koje traju i do jednog minuta, započinju u gornjem delu stomaka ili krstima i taj osećaj se prenosi napred, što su sigurni znaci da je porođaj počeo.
U Ginekološko- akušerskoj klinici „Narodni front” naglašavaju da žene pre polaska u porodilište treba da ponesu sa sobom dokumenta: ličnu kartu, zdravstvenu knjižicu, uput, papir sa podacima o krvnoj grupi i RH faktoru. Od analiza je važno da buduće majke imaju urađen nalaz koprokulture koji nije stariji od 15 dana i urađen u Gradskom zavodu za javno zdravlje, rezultat testa na hepatitis Be (po mogućnost i na HIV), a u k o l i k o su se opredelile za dobijanje epiduralne anestezije moraju da pripreme i analizu krvne slike, vreme koagulacije, biohemiju i vreme krvarenja.

Buduće majke pre polaska u kliniku treba da spakuju u torbu ličnu kartu, zdravstvenu knjižicu, uput, papir sa podacima o krvnoj grupii RH faktoru…

– Ako žena dođe u porodilište u toku prepodneva, od 7 do 14 sati, treba da se javi na šalter informacija ili kartoteke u prizemlju, gde će ih stručna osoba uputiti gde dalje treba da idu. Ukoliko trudnica ima jake kontrakcije i bolove ili je vodenjak pukao, biće upućena u našu ambulantu broj 2 u prizemlju klinike, gde će kod ginekologa obaviti pregled. Posle toga, u ambulanti broj 8 će dati svoje podatke, kako bi se registrovala za prijem u porodilište. Tu će dobiti bolničku spavaćicu i u svojim papučama krenuti u porođajni blok. U porođajnom bloku nalaze se porođajne sale, a pre ulaska u salu obavljaju se neke analize. Reč je o uzimanju karličnih mera, davanju klizme, brijanju genitalija, ultrazvučnom pregledu i CTG-u, kako bi se utvrdilo da li je i kada spremna za porođaj – objašnjavaju u GAK „Narodni front”.Ukoliko žena oseti jake kontrakcije ili joj vodenjak pukne u toku popodneva, posle 14 sati, ili u toku noći, odmah treba da se javi u ambulantu broj 8, u kojoj se obavlja hitan prijem trudnica. Ženama se savetuje da u kesu koju nose u porođajnu salu spakuju pribor za ličnu higijenu, peškir, papuče koje mogu da se kvase i dva do tri pakovanja mrežastih uložaka i mrežaste gaćice.
U veću torbu koju trudnici može kasnije doneti suprug mogu se spakovati plastična čaša, sobne papuče i spavaćica koja se otkopčava dovoljno za nesmetano dojenje, dva peškira (za lice i telo), punjač za mobilni telefon ukoliko nosite telefon sa sobom, manje pakovanje pelena za bebu, krema za novorođenče i vlažne maramice.
Za izlazak iz porodilišta potrebno je da se majci donese garderoba koju će da obuče, a za bebu jedna švedska pelena, dva bodija ili benkice, zeka ili neki kompletić u skladu sa vremenskim prilikama, kapica i čarapice, a ukoliko je hladno treba poneti i ćebence. Važno je da se donese i korpa za iznošenje bebe iz porodilišta.

Boravak u sauni smanjuje rizik od demencije
Ljudi koji vole da borave u sauni često govore da im to mnogo znači zbog „izbacivanja” otrova iz organizma, ublažavanje bola, oporavak mišića, povećanje fleksibilnosti… Međutim, jedna studija u Finskoj pokazala je da redovne posete saunama mogu da pomognu u smanjenju rizika od razvoja demencije. Istraživači sa Univerziteta istočne Finske više od 20 godina su istraživali povezanost poseta saunama sredovečnih Finaca i bolesti vezanih za memoriju. U ispitivanju je učestvovalo 2.300 ljudi i utvrđeno je da su oni koji su u saunu išli četiri do sedam puta nedeljno imali 66 odsto manje šanse da dobiju demenciju.

Lek od paste za zube
Naučnici sa Univerziteta u Kembridžu ustanovili su uz pomoć robota da triklosan, sastojak paste za zube, možda može da prekine razvoj malarije u dve kritične faze bolesti. Oni smatraju da bi uz pomoć tog sastojka mogao da se napravi lek koji bi se koristio u borbi protiv jednog soja malarije koji je otporan na medikamente koji se trenutno koriste. Triklosan pomaže u sprečavanju porasta bakterijskih naslaga, a istraživači smatraju da bi lek sa njim mogao da blokira rast parazita malarije u krvi sprečavanjem delovanja enzima ENR koji učestvuje u proizvodnji masnih kiselina. Ovo je važno otkriće jer zbog malarije u svetu godišnje strada oko pola miliona ljudi.

Test otkriva rak
Istraživači sa Univerziteta Džon Hopkins ispituju metodu za dijagnostifikovanje osam različitih vrsta karcinoma. Oni planiraju da osmisle test za rano otkrivanje raka, koji bi ljudi mogli da rade jednom godišnje i zahvaljujući čemu bi bili spaseni brojni životi. Kako prenosi Bi-Bi-Si, test je programiran tako da „traži” mutacije u 16 gena koje se redovno pojavljuju i osam proteina koji se oslobađanju. Zasad je isproban na više od hiljadu pacijenata, a naučnici smatraju da će ako probne analize budu dobre ovo predstavljati sveti gral medicine.
    </div>
    <div id="kolumna">
Skupo i nepotrebno premeštanje Starog savskog mosta
Građani su s pravom očekivali da ih nova vlast neće zamajavati takozvanim anketama, kakva je svojevremeno bila raspisana za most preko Ade, pogotovu što je sa vrha vlasti najavljivano ispravljanje svih grešaka, bez obzira na aktere. Nažalost, nastavilo se po starom. Sada se od građana traži da se opredele za jedno od dva predložena rešenja o preseljenju Starog savskog mosta. Obe ponuđene opcije su apsurdne.
Prvo, premeštanje mostovskog luka raspona sto metara na novu lokaciju na reci Savi traži raspon od 150 metara. Most od čelika nije praćka, pa da može da se isteže. Most može da se premesti na novu lokaciju samo uz ogromna ulaganja radi prilagođavanja.
Drugi predlog je da se most premesti na livadu. Da je to ekonomski opravdano, davno bi se slična stvar uradila sa napuštenim čeličnim železničkim mostovima širom Srbije.
Investitor „Beograda na vodi” je u pravu kada svojim stanarima namerava da obezbedi miran san. Tramvajska buka to onemogućava, a razlog je trivijalan: zavrtnji kojima se šine spajaju za mostovski patos su od lošeg materijala. Zavrtnji su se odvili i zato prave veliku buku. To se jednostavno rešava, relativno lako i brzo, ugradnjom savremenih bešumnih veza šina za patos.
Odlukom da se most sruši učinjena je velika nepravda. Zašto je neko rešio da „zbog šnicle zakolje vola”? Za takvo suštinsko pitanje u anketi nije bilo mesta?
Udruženje građana „Naši mostovi” apeluje na gradske vlasti da se vrate odličnom prvobitnom rešenju za proširenje Starog savskog mosta. Procenjuje se da bi ta investicija koštala oko deset miliona evra. Rušenje, izgradnja novog mosta, kao i apsurdno premeštanje konstrukcije na novu lokaciju koštali bi više od sto miliona evra. Ko je tu zažmurio i Savu zamutio?
Naš nobelovac Ivo Andrić je zapisao da su mostovi građevine važnije od hramova. Stari savski most jeste svojevrstan hram dugi niz godina i greh je rušiti ga bez preke potrebe. Prednost je i to što bi tokom izvođenja radova na proširenju mosta saobraćaj na njemu mogao da se odvija. Rušenje i izgradnja novog mosta neminovno prekidaju saobraćaj za dug vremenski period od tri do pet godina. To će u Beogradu izazvati dodatni saobraćajni haos nezapamćenih razmera. Oni koji su doneli odluku o rušenju Starog savskog mosta ostaće zapamćeni po tome što su odluke od životne važnosti za građane Beograda doneli daleko od očiju javnosti.
Investitori „Beograda na vodi”, ako budu insistirali na izgradnji novog mosta, izložiće svoje kupce još većoj buci koju će proizvoditi teške građevinske mašine za vreme rušenja starog i izgradnje novoga mosta. Alternativa je da se u jednoj građevinskoj sezoni izvede proširenje starog mosta. Estetski efekat proširenja podrazumeva dodatne nove lukove modernih linija, kakvo je dato u rešenju otkupljenog konkursnog projekta „Mostprojekta”, autora dipl. inž. Slobodana Cvetkovića, jednog od najboljih svetskih stručnjaka za čelične mostove.
Ljubivoje Kostić,
dipl. građ. inž., predsednik udruženja građana „Naši mostovi”,
redovni član Jugoslovenske inženjerske akademije
    </div>
    <div id="magazin">
Junaci iz stvarnog života
Mnogo je neverovatnih ljudskih priča koje režiseri uzimaju kao osnovu za filmove koji kasnije postaju poznati u celom svetu. Koja je tajna uspeha takvih filmova? Ako izuzmemo sjajne glumačke kreacije, autentičnost priče i njena životna snaga sigurno su najzaslužniji za toliku popularnost.
Mnogi se sećaju istinski briljantne kreacije Leonarda Dikaprija u čuvenom filmu „Vuk sa Vol strita” iz 2013. godine u kojem je glumac dočarao lik pravog „vuka sa Vol strita” Džordana Belforta. Životni put ovog brokera inspirisao je Martina Skorsezea da snimi film koji je nominovan za Oskara. Film prati životnu priču Belforta koji je zbog svojih mešetarenja na kraju 22 meseca proveo u zatvoru. Džordan Belfort je sada na slobodi, piše knjige i, da ironija bude veća, drži motivacione govore u kojima daje savete kako postići finansijski uspeh.

Leonardo Dikaprio / Džordan Belfort

I radnja filma „U potrazi za srećom”, u kojem je Vil Smit dokazao kritičarima da je ozbiljan glumac, zasnovana je na istinitoj priči. Vil Smit tumači Krisa Gardnera koji se godinu dana borio da stane na noge nakon što je postao beskućnik i ostao sam sa sinom. Čovek po čijem životu je snimljen ovaj film sada živi u Viskonsinu, pobedio je siromaštvo, postao milioner i povremeno nastupa kao motivacioni govornik.
Američki biografski film iz 2015. godine „Kraljica pustinje” zasnovan je na životu Gertrude Bel, britanske književnice, arheologa, špijunke i avanturistkinje, koja je na početku 20. veka istraživala Bliski istok i koja je snažno uticala na ucrtavanje državnih granica na tim prostorima nakon Prvog svetskog rata. Ova neverovatna dama, u saradnji sa Lorensom od Arabije, odigrala je vodeću ulogu i u obezbeđivanju veze islama sa prosvetljenim zapadom. Zahvaljujući osećaju za kartografiju i odličnom poznavanju istorije, Gertruda se smatra špijunom Britanske imperije. Film je režirao nemački reditelj Verner Hercog koji je napisao i scenario. Glavna uloga poverena je Nikol Kidman koja je odlično dočarala lik Gertrude Bel.

Bredli Kuper / Kris Kajl

Filmska priča koju kao reditelj potpisuje Klint Istvud i koja je dobila čak šest nominacija za Oskara, „Snajperista” takođe je zasnovana na istinitom događaju. Film prati život Krisa Kajla koji je postao najsmrtonosniji strelac u američkoj vojnoj istoriji. U svoju „listu smrti” Kajl, kojeg tumači Bredli Kuper, ubeležio je 255 ubistava tokom rata u Iraku od kojih je 160 zvanično potvrdilo američko Ministarstvo odbrane. Poslat u Irak kako bi štitio svoje saborce, Kris Kajl je dobio nadimak Legenda, a postao je nadaleko poznat i sa neprijateljske strane, pa mu je ucenjena glava. Uprkos životnoj opasnosti i porodici, koja je strepela za njega kod kuće, Kris je odradio četiri misije u Iraku sledeći moto američkih marinaca „ne ostavljaj ni jednog čoveka iza sebe”. Ali, nakon što se vratio kući, Kris je shvatio da se radi o ratu u kome ne može da pobedi. Poginuo je u 36. godini, daleko od ratišta. Ubijen je na jednom strelištu u Teksasu.
Zgodna žena Džulija Roberts sjajno je oslikala živote dve junakinje koje postoje u stvarnom životu. Jedna je Erin Brokovič, aktivistkinja, borac za ekološki čistu životnu sredinu i samohrana majka troje dece, čiju je priču ispričala u istoimenom filmu. Druga je Elizabet Gilbert, poznata američka književnica, koju je oslikala u filmu „Jedi, moli, voli”. Film govori o vrtoglavoj karijeri jedne slobodne autorke kao i o njenom privatnom životu.
Ko još nije čuo za film „Đavo nosi Pradu” u kojoj je Meril Strip na njoj svojstven način, briljantno, tumačila lik čuvene Ane Vintur, urednice modnog časopisa „Vog”.

Nikol Kidman / Virdžinija Vulf

Jedna od ikona svetske književnosti svakako je američka autorka Virdžinija Vulf. Da u 59. godina nije izvršila samoubistvo ko zna kakva bi dela još ostavila iza sebe. Na nesreću, mentalna bolest u koju je nesrećna žena periodično upadala, učinila je svoje, a svu tragiku ove talentovane žene sjajno je prikazala Nikol Kidman u filmu „Sati”.
Sicilijanskog mafijaša Karla Gambina tumačila su dva velika glumca – Marlon Brando i Robert de Niro. Nije teško pogoditi da je reč o kultnom filmu „Kum”, prvi i drugi deo.
Da su psi simbol nesebične ljubavi i predanosti znaju svi, a filmska posveta jednom takvom četvoronožnom prijatelju oličena je u delu „Hačiko”. U Japanu je stvarno postojao pas akita sa ovim imenom koji je obožavao svog gospodara i nakon njegove iznenadne smrti nastavio da dolazi pred železnički stanicu iščekujući povratak gospodara koji je kao univerzitetski profesor predavao u drugom gradu. Svog gazdu je čekao dugih devet godina nadajući se da će iz jednog iz vozova izaći čovek kojeg je toliko voleo. Prolaznici i osoblje stanice su ga hranili, a priča je bila toliko potresna da su nakon njegove smrti Hačiku podigli spomenik, ali i snimili nekoliko filmova. U poslednjem od njih ulogu gazde tumačio je Ričard Gir dok su čak tri akite „tumačile” Hačika.
Pravi filmski podvig postigli su Lajla, Čiko i Forest.
    </div>
    <div id="kolumna">
Selo na prekretnici
U Srbiji danas postoji 4.709 naselja – sela, a od njih će prema prognozama, za petnaestak godina nestati 1.200, što je četvrtina ukupnog  broja sela. Razloge za to treba tražiti u globalnom trendu dezagrarizacije koji se poslednjih decenija manifestuje i u velikom broju najrazvijenijih zemalja na svetu.
Ali, to nije sve. Tome, svakako kod nas treba dodati i izrazitu nebrigu države za selo što traje od kraja Drugog svetskog rata do danas. Indikatore za težak položaj sela lako je uočiti. U velikom broju sela ne postoje škole, domovi zdravlja (ili su postojeći ukinuti), domovi kulture, a čak u 1.000 sela nema ni prodavnica, a njihovi stanovnici imaju loš pristup javnim službama.
Toj slici, kao tamnije tonove treba dodati da je 50.000 kuća prazno i bez vlasnika, a u 150.000 kuća niko ne živi. (B. Gulan: „Politika” 2. 7. 2019).
To je razlog što je u junu ove godine doneta odluka o formiranju Nacionalnog tima za preporod sela Srbije (NTzPSS). Pored ministra Krkobabića kao kopredsednika, izabran je i predsednik inače iz Odbora za selo iz SANU, akademik Dragan Škorić. Ovakva saradnja između države i akademije (čitati politike i nauke) nije kod nas uobičajena.
Ali, to nije jedina specifičnost Nacionalnog tima... Druga, isto tako značajna osobenost jeste da njegovi članovi pripadaju različitim ideološkim opredeljenjima, u okviru političkog spektra Srbije, pa i različitim religijskim opcijama, ali su ipak jedinstveni u tome što poseduju nedvosmisleno stručno i naučno uvažavanje i složno deluju u interesu Srbije.
Predsednik Aleksandar Vučić se sa uvažavanjem obratio članovima Nacionalnog tima... i obećao finansijsku podršku države za ostvarenje ciljeva tima. To se zaista dogodilo, jer je iz državne kase dodeljeno 1.700.000,00 dinara. U tom razdoblju je počela uspešna realizacija plana: „500 zadruga u 500 sela“,  a u stvari plan je čak i premašen, jer je do početka oktobra ove godine obrazovno čak 600 zadruga.
To pokazuje da se i u najčešće zanemarivanim selima vraća poverenje u zadruge i  „duh zadrugarstva”.  Zadruge umanjuju efekat izuzetno velike prosečne usitnjenosti zemljišnog poseda u Srbiji i obezbeđuju egzistenciju sve većem broju ljudi, te se time značajno usporava napuštanje sela, kao što duboko ukopani čelični šipovi sprečavaju eroziju dragocene plodne zemlje.
Imajući u vidu da je selo decenijama zapostavljano, dodeljena suma je značajna, ali ipak nedovoljna. Zato verujem, da će finansijska podrška biti bitno povećana, u skladu sa potrebom rešavanja izuzetno teških i nadasve važnih problemima sela u Srbiji.
Pokušaj da se u toj sferi uštedi na pomoći, izazvao bi dodatne teškoće u već preteškoj situaciji u kojoj se naša sela nalaze.
Autor je član Nacionalnog tima za preporod sela Srbije

Sloboda izražavanja mišljenja
Jedno od temeljnih ljudskih prava demokratskog uređenja jeste sloboda govora, odnosno izražavanja mišljenja. O tome su pisali brojni evropski i ini politički filozofi. Američki ustavopisci su to zacrtali u Ustavu komonvelta Pensilvanije od 28. 9.1776. godine: „Ljudi imaju prava na slobodu govora i pisanja i objavljivanja svojih osećanja, stoga slobodu štampe ne treba ograničavati”. U Ustavu Virdžinije iste 1776, piše: „Sloboda štampe je jedan od velikih bedema slobode koju može ograničiti jedino despotska vlast”. Kasnije, u Ustavu SAD iz 1791, Prvi amandman, koji se odnosi na slobodu govora i slobodu štampe određuje „Kongres ne može donositi nikakav zakon o ustanovljenju državne religije, kao ni zakon koji zabranjuje slobodno ispovedanje vere, a ni zakon koji ograničava slobodu govora ili štampe ili prava naroda na mirne zborove i na upućivanje peticija vladi za ispravljanje nepravdi”.
Da li je ovo pravo bez ikakvih ograničenja, čak i kada predstavlja izražavanje mržnje ili gluposti? Amerikanci tvrde da jeste, da se može ograničiti jedino ako direktno podstiče na nasilje. Velike su diskusije da li sloboda izražavanja mišljenja znači i dozvoljenu slobodu izražavanja i podsticanja mržnje. Da li je to ujedno i pravo na izražavanje gluposti kojom zatrpavate one što su u svoja mišljenja investirali dugodišnje učenje, obrazovanje, konsultovanje tomova knjiga, kritičnost prema sopstvenom mišljenju kojeg višestruko proveravaju, utemeljuju i ojačavaju poznavanjem istorije misli raznih autora, država i civilizacija? Da li sloboda izražavanja, kako tumače neki analitičari u modernoj Americi, znači čak i slobodu nošenja oružja. Drugi amandman Ustava SAD glasi: „Pošto je dobro organizovana zemaljska odbrana potrebna za bezbednost slobodne države, ne sme se kršiti pravo naroda da drži i nosi oružje”. Prema odluci Vrhovnog suda SAD, čiji je osnovni zadatak tumačenje Ustava (glasanjem 5 prema 4), od 29. 6.2010: „Drugi amandman Ustava SAD ne dozvoljava vlastima da značajno ograniče prava građana da drže i nose oružje”. Znači slobodu kupovine, nošenja i korišćenja oružja, od kojeg, u trenucima mračne svesti vlasnika oružja (kupuje se, skoro kao žvakaća guma), stradaju nedužni ljudi i još strašnije nevina deca?
Da li sloboda izražavanja treba da znači javno publikovanje proizvoljnih tvrdnji ili površnih saznanja o ključnim društvenim pitanjima? Da li se slobodom izražavanja može smatrati, kada se u našem ozbiljnom glasilu pročita tvrdnja, izrečena povodom osam vekova autokefalnosti SPC, kao što je ova: „Srpska pravoslavna crkva, odnosno njeni poglavari, unazad trideset godina, od početka ratova u bivšoj Jugoslaviji, bili su na strani zločina. Počev od patrijarha Pavla, za kojeg je to uveliko zabranjeno reći, pa do Irineja. Ali i mnogih drugih, koji se u crkvenoj hijerarhiji nalaze ispod njih”!? Može li ova tvrdnja da izazove mržnju, pa čak i nasilje? Može li se dopustiti da se, u formi slobodnog mišljenja, ovako utiče na pripadnike drugih veroispovesti, na ateiste, na nedovoljno obrazovane, a ostrašćene, koji su obično i najagresivniji. Da im to bude osnova za opredeljivanje i delovanje? Gde je u procesu slobodnog izražavanja takvih i sličnih mišljenja urednička ruka iskusnog novinara?
U današnje vreme, kada se žuri u površnom saznavanju porekla i prirode društvenih pojava, kada je osnova saznanja – internet komunikacija u kojoj mladi ljudi ne dižu glavu od prijemnika, na ulici, u prevozu, u kući, u krevetu, pravo temeljito znanje nije „u trendu”. Treba brzo doći do tankih i nepotpunih informacija o svemu i, na bazi tih nedovoljnih znanja, biti što agresivniji u korišćenju slobode izražavanja. U javnim glasilima, a posebno u tabloidima i društvenim mrežama, zagušeni smo pisanijama takvih aktivista, zapravo ignoranata, koji svojim komentarima osporavaju tvrdnje temeljitih autora članaka, kolumni, komentara ili knjiga. Pritom, oni ne koriste pravo, a nisu ni u stanju da, kao vid slobode izražavanja, napišu i objave tekst kojim osporavaju za njih sporne tvrdnje, već svojim „sokoćalima” šalju glupave komentare, na koje ozbiljan autor nema želje da reaguje.
Slažemo se, dakle, da je sloboda izražavanja sveto pravo demokratskih društava. Trebalo bi da se podrazumeva da to bude odgovorno i utemeljeno mišljenje nekoga ko ima znanja i sposobnosti da izrazi stav ili stavove u interesu društva, demokratije i slobode. Ako to nije slučaj, onda je ta sloboda često karikaturalan vid dominacije gluposti u modernom i užurbanom društvu.
Autor je redovni profesor univerziteta
    </div>
<div id="sport">
Iranac Hodabahši hoće da osvaja zlatne medalje za Srbiju
Jedinu zlatnu, serniorsku medalju na G1 turniru „Kroacija open”, doneo je Iranac Mahdi Hodabahši koji je od pre nekoliko meseci zvanično član tekvondo kluba Galeb. On je na putu do zlata imao četiri pobede, od čega je jedna nad aktuelnim vicešampionom sveta Brazilcem Soaresem, a u finalu je savladao Španca Martineza.
Pored Mahdija, seniorsku medalju osvojila je i Teodora Jović (-46kg) – osvojila je bronzanu medalju posle dve pobede, poražena je u polufinalu u zadnjim sekundama od predstavnice Lesotoa, kao I Irina Zrnić (-46kg) koja je u polufinalu poražena od Hrvatice.
Takođe, odličje za Srbiju osvojio je i Ivan Karajlović (-80kg) koji je posle tri pobede poražen na zlatan bod, u četvrtoj rundi, od Afrikanca iz Burkina Faso.
Mahdi je nedavno oženio dugogodišnju devojku iz Srbije zbog koje je i odlučio da se doseli u našu zemlju i započne svoj porodični, a nastavi profesionalni život. Inače, Hodabahši je tokom sportske karijere u Iranu osvojio svetsko zlato, Azijsko prvenstvo, Azijske igre, Vojno svetsko prvenstvo kao i Svetski kup što ga čini jednim od najuspešnijih tekvondoista Irana, ali i sveta.
Nastupao je na Olimpijskim igrama u Riju 2016, gde je poražen u četvrtfinalu – a cilj mu je da osvoji medalju na Olimpijskim igrama u Parizu 2024, i to za Srbiju.
– Osvojeno zlato u Hrvatskoj mi veoma znači, budući da je prvo za Galeb klub i prvo u Srbiji, a planiram da ih bude još mnogo više, ističe Mahdi Hodabahši. Posle nekoliko godina veze sa sada već svojom suprugom, konačno smo se odlučili da nastavimo zajednički život u Srbiji. Jedna od veoma bitnih stvari je bila i činjenica da mogu svoju karijeru da nastavim u ovoj zemlji, budući da je zapravo jedan od najuspešnijih svetskih klubova iz Beograda, tekvondo klub Galeb! Dragan Jović je izuzetan trener, i prelazak na njegov sistem treninga mi u potpunosti odgovara. Ekipa me je zaista prihvatila – Milica Mandić, Tijana Bogdanović, Vanja Stanković, Budimir Krivokuća, Dmitrij Nagaev kao  svi ostali, su mi pružili apsolutno svu podršku zbog čega mi je I veoma drago što sam postao deo fantastične ekipe.
Kako bi se izborio za odlazak u Pariz 2024. Mahdi već sada mora da počne da skuplja poene za olimpijsku listu za našu zemlju.
– Dobio sam dozvolu Olimpijskog komiteta Irana i Tekvondo federacije Irana da mogu da se takmičim za Srbiju. Za sada učestvujem na G1 I G2 turnirima kako bih sakupio što više poena, međutim za učešće na Evropskom šampionatu, Grand priju ili Grand slemu koji nose veliki broj poena, potrebno mi je srpsko državljansto. Nadam se da ću ga i dobiti. Imam pozitivna mišljenja Ministarstva omladine i sporta, Olimpijskog komiteta Srbije, kao i Tekvondo asocijacije Srbije. Verujem da mogu mnogo da doprinesem srpskom nacionalnom timu – ističe Mahdi.
Dragan Jović, prvi čovek TK Galeb i glavni trener nacionalnog tima Srbije, ističe da je Mahdi izuzetno važan deo tima.
– Iranski tekvodno je veoma specifičan i nisu bez razloga jedna od najvećih svetskih sila u ovom sportu. Mahdijevo iskustvo je bogato, i može doneti samo dobro, ne samo našem klubu već i ovoj zemlji. Vrlo sam optimističan da Mahdi može da osvoji medalju na Olimpijskim igrama, ali siguran sam da može doneti još mnogo odličja i na ostalim kontinentalnim i svetskim šampionatima – rekao je Jović.
Mahdi Hodabahši - lična karta
Datum rođenja: 21.04.1991.
Mesto rođenja: Teheran, Iran
Kategorija: do 87 kilograma
Olimpijska kategorija: +80 kilograma
Nabolji rezultati
1. mesto Svetsko vojno prvenstvo 2012
1. mesto Islamic Solidarity Games Indonezija 2013
1. mesto Azijske igre 2014
1. mesto Azijsko prvenstvo 2014
1. mesto Gran pri Astana 2014
1. mesto Gran pri Mančester 2014
2. mesto Gran pri Meksiko 2014
1. mesto Svetsko prvenstvo Rusija 2015
1. mesto Gran pri Samsun 2015
3. mesto Gran pri Mančester 2015
Učesnik - Olimpijske igre 2016 Brazil
1. mesto Svetski kup 2017
MVP na Svetskom kupu 2017
3. mesto Azijsko prvenstvo Vijetnam 2018
1. mesto Svetski kup 2018

Đoković izgubio od Federera
LONDON - Najbolji srpski teniser Novak Đoković porazom od Švajcarca Rodžera Federera sa 6:4, 6:3 eliminisan je u grupnoj fazi završnog Mastersa u Londonu.
Đoković je od velikog rivala izgubio u direktnom duelu za plasman u polufinale iz grupe „Bjorn Borg”, pa će Federer zajedno sa Austrijancem Dominikom Timom u borbu za trofej.
Federer je pružio sjajan tenis, potpuno nadigrao za prvi trijumf posle četiri godine srpskog asa, koji je ostao bez šanse da godinu završi na prvom mestu.
Španac Rafael Nadal, bez obzira što je u teškoj situaciji za polufinale, peti put u karijeri godinu će okončati kao svetski broj 1.
Završni Masters igra se za nagradni fond od devet miliona dolara, prenosi Tanjug.

Beretini se pobedom protiv Tima oprostio od Mastersa u Londonu
LONDON – Italijanski teniser Mateo Beretini pobedom se oprostio od završnog mastersa u Londonu, pošto je danas bio bolji od Austrijanca Dominika Tima sa 7:6, 6:3.
Ovaj meč trećeg kola u Grupi „Bjern Borg” nije imao rezultatski značaj, pošto je Tim već ranije obezbedio prvo mesto, dok je Italijan bio bez šansi za plasman u polufinale, javlja Beta.
Drugi polufinalista iz ove grupe biće poznat posle večerašnjeg meča Novak Đoković – Rodžer Federer.

Đokovićev ispit sezone u 49. derbiju sa Federerom
Zlatni jubilej završnih ATP turnira pamtiće se po dramatičnim obračunima velike trojke sa novom generacijom i po stradanju sve četvorice nosilaca u uvodnim mečevima. Juče su se Rafael Nadal i Danil Medvedev, prvi i četvrti na svetskoj listi, borili za ostanak u Londonu, a danas će to činiti dvojica najtrofejnijih na poslednjem turniru sezone, sa ukupno 11 titula, Rodžer Federer i Novak Đoković.
Kada su Federer i Nadal porazima počeli borbe u O2 areni, a Đoković ekspresno slavio protiv Beretinija, činilo se da naš as nastavlja tamo gde je stao nedelju ranije, osvajanjem pehara u Bersiju, te da mu je otvoren put povratka na vrh svetske liste.
Utisak lakoće kojom grabi ka cilju trajao je samo jedan dan, do epskog obračuna sa Dominikom Timom, iz kojeg je Austrijanac izašao kao novi favorit na betonu, čiji izgledi više ne smeju da se svode samo na zemljane terene. Izdržao je vođstvo Đokovića i povratak u trećem setu, a na kraju i zaostatak u odlučujućem taj-brejku, pokazujući agresivnost bez koje se ne može protiv velike trojke, za veličanstvenu pobedu i put u polufinale sa prve pozicije u grupi „Bjern Borg”: 6:7 (5:7), 6:3, 7:6 (7:5).
Ako smo za pobedu Tima protiv Federera na startu (7:5, 7:5) krivili neočekivano slabo izdanje Švajcarca, ocene su se drastično promenile kada je nadigrao i glavnog favorita u grupi, šaljući obojicu na popravni u međusobnom duelu, za drugo mesto u polufinalu ili odlazak iz Londona.
Tako je današnji 49. derbi najuspešnijih na završnim turnirima dobio neočekivanu boju i vrlo specifičnu psihološku podlogu. Đoković nije izgubio od Federera još od 2015. i vodi sa 26:22 u međusobnom skoru, dodajući svojoj nadmoći poslednju, nadrealnu pobedu u najdužem finalu u istoriji Vimbldona, posle dve spasene meč-lopte na servis Švajcarca. Međutim, psihološka prednost odavno nije bila toliko naklonjena osvajaču 20 grend slem titula, kao danas.
Iako su obojica izgubila od Tima, Đoković je porazom izgubio neuporedivo više. Pre svega, zato što je meč po intenzitetu, riziku i emotivnom trošenju bio na nivou finala grend slema, ali u neočekivanom trenutku. Pitanje je da li je osvajač 16 grend slem titula ikada bio u ovakvoj situaciji, jer iza takvih poraza, kada teniser pruži sve od sebe i opet ne uspe, redovno dolaze dugi periodi predaha i preživljavanja uoči narednog meča.
Sada ima samo jedan dan da se presabere, a sva sećanja na poraz govore da je izgubio ogromnu priliku, ne samo za polufinale, već i za prvo mesto na kraju sezone. Već juče, posle neverovatnog Nadalovog preokreta u meču sa Medvedevom, ostala je samo jedna kombinacija: da osvoji titulu u Londonu, a Španac ne stigne do finala.
Koliko je Novak pao, toliko se Rodžer uzdigao ovakvim raspletom. Lako je prošao Beretinija i tek sada mu današnja pobeda garantuje polufinale, za razliku od raspleta sa Đokovićevom pobedom protiv Tima. Šestostruki šampion zna koliki je sada teret na petostrukom i da naš as više ne može da računa na psihološku nadmoć kojom je osvojio neponovljnivo vimbldonsko finale pre četiri meseca.
U svega par poena taj-brejka odlučujućeg seta sa Timom, Đoković je izgubio štit samopouzdanja, izgrađen u jurišu na parisku titulu. Može li potpuno da se „resetuje”, da obnovi povređenu sujetu i ego u meču koji, za razliku od Federera, ne igra samo za polufinale, već i za prvo mesto na svetu i obaranje rekorda današnjeg protivnika?
U tome je poseban značaj njegovog današnjeg izazova. Ako nešto može da mu pomogne, to je činjenica da je svestan vanserijske igre kojom je savladan i da iskreno ceni Timovo majstorstvo u tom meču:
– Zaslužio je pobedu. Igrao je veoma hrabro, udarao lopticu iz sve snage, išao na brejk. Ceo meč je odigrao istim intenzitetom, čak i taj poslednji poen. Moram da skinem kapu i čestitam mu jer je odigrao zaista sjajno. Nisam iskusio mnogo ovakvih mečeva gde je moj protivnik išao na viner iz gotovo svakog udarca.
O meču sa Federerom nije mnogo govorio:
– Još sam u igri za titulu, moraću da se nadigravam sa Rodžerom. Pobednik ide u polufinale, poraženi ispada, prosto je tako.
I Dominik Tim je objektivno govorio o svojim pobedama protiv favorita i drastičnom uzletu forme na tvrdoj podlozi, u dvoranskim uslovima:
– Ovo je bio možda i moj najbolji meč do sada u karijeri. Verovatno je Novak sada najbolji igrač sveta, tako da sam bio svestan da moram nešto vanserijski i neobično da uradim. Udarao sam veoma, veoma snažno. Popravio sam svoj agresivni stil. Izlazim više na mrežu, što je važno na ovoj podlozi i daje mnogo drugih prednosti. Tako bekhend gotovo nikad ne hvatam iz neugodne pozicij, već iz dobre zone. Mogu češće da odigram riskantniji udarac, a šansa da lopta bude u terenu je veća na ovakvoj podlozi.
So na ranu Đokovićevog promašaja u trci za prvo mesto dodao je Rafael Nadal, pobedom protiv Danila Medvedeva: 6:7 (3:7), 6:3, 7:6 (7:4). Kada su ga već svi otpisali zbog ubedljivog poraza od Aleksandra Zvereva, kada je u trećem setu gubio 5:1 i spasavao meč-loptu, pokazao je neviđenu unutrašnju snagu i ponovo postao ozbiljan kandidat da pobedom protiv Stefanosa Cicipasa uđe u polufinale. Koliko ta pobeda kvari Đokovićeve izglede toliko može da mu bude i podstrek da se i sam oporavi od poraza i nastavi trku ka tituli.
Grupa „Andre Agasi”
Aleksandar Zverev   1:0       2:0
Stefanos Cicipas   1:0       2:0
Rafael Nadal 1:1       2:3
Danil Medvedev       0:1       1:4
Grupa „Bjern Borg”
Dominik Tim            2:0       4:1
Novak Đoković         1:1       3:2
Rodžer Federer          1:1       2:2
Mateo Beretini        0:2       0:4

Košarkašice Srbije pobedom počele kvalifikacije za EP
Ženska košarkaška reprezentacije Srbije pobedila je danas u Beogradu selekciju Turske sa 59:56 (13:15, 14:10, 17:14, 15:17) na početku kvalifikacija za Evropsko prvenstvo 2021.
Srbiju su do pobede u Hali sportova „Ranko Žeravica” vodile Nikolina Milić sa 17 i Ana Dabović sa 16 poena, dok je Aleksandra Crvendakić dodala 14, javlja Beta.
Na drugoj strani, najbolja je bila Kvanitra Holingsvort sa 17 poena.
Srbija kvalifikacije za Evropsko prvenstvo nastavlja 17. novembra kada će gostovati Albaniji.

Srbija domaćin košarkaških olimpijskih kvalifikacija u obe konkurencije?
Srbija će dobiti domaćinstvo kvalifikacionih turnira za Olimpijske igre u Tokiju, tvrdi Sport klub, pozivajući se na izvore FIBA u Ženevi. Sutra će biti potvrđeni domaćini muških kvalifikacionih turnira, koji će se igrati u junu 2020. godine, a u ponedeljak se čeka potvrda da je Srbija organizator i ženskog turnira, koji je na programu u februaru.
Sastavi grupa biće poznati 27. novembra, a iz svake od četiri u muškoj konkurenciji, do Tokija će stići samo pobednici. U kvalifikacijama će igrati 11 evropskih, sedam američkih, tri afričke i tri azijske selekcije, javlja Tanjug.
U ženskoj konkurenciji preostalo je još 10 mesta za Igre u Tokiju.

Prvo pa derbi
Najbolje košarkašice Srbije danas (17 časova) u hali „Ranko Žeravica” dočekuju Tursku, u jednom od derbija prvog kola kvalifikacija za Evropsko prvenstvo 2021. u Francuskoj i Španiji. Turkinje su bile najneprijatnije iznenađenje na letošnjem Evrobasketu u Srbiji i Letoniji, ali su na prethodna četiri šampionata jednom bile treće (pobeda protiv naše selekcije u meču za bronzu, u Francuskoj 2013) i dva puta pete. Ove kvalifikacije vide kao šansu za povratak u vrh, pa je utoliko više razumljiva želja srpskih košarkašica da zaigraju pred punim tribinama u „hramu košarke” na Novom Beogradu.
Ova grupa (E) važi za jednu od najtežih, jer je u njoj i sve bolja Litvanija (četvrti učesnik je autsajder Albanija), a iz svake od devet grupa na „Evrobasket 2021” će se plasirati pobednici i pet najboljih drugoplasiranih selekcija. Francuska i Španija su sigurne kao domaćini.
– Protiv Turske će, kao što sam i htela, vrlo verovatno igrati sve devojke sa Evropskog prvenstva u našoj zemlji, izuzev Sonje Petrović i Dragane Stanković. Ne treba da objašnjavam koliko će nam obe nedostajati. Sonja Petrović, kao jedna od naših vodećih igračica u svakoj utakmici, ali i Dragana Stanković, koja je proteklih meseci imala jako dobre partije u mom bivšem klubu Galatasaraju, koja odlično poznaje sve te turske igračice. Očekujem da ostale devojke u timu nadoknade njihov izostanak – rekla je Marina Maljković, selektor Srbije, koja je na sva tri šampionata vodila svoju selekciju barem do polufinala: 2013 – četvrto mesto, 2015 – prva zlatna medalja u istoriji naše ženske košarke, 2019 – bronzano odličje.
Organizator igre naše reprezentacije Ana Dabović, najbolja igračica „Evrobasketa 2015” u Budimpešti, priželjkuje pune tribine u hali na Novom Beogradu. U julu je bila jedna od glavnih poluga u srpskom timu na putu ka bronzi u „Štark areni” u kojoj se tada našlo bezmalo 10.000 gledalaca.
– Očekujem dobru utakmicu, jer je Turska veoma jaka ekipa i težak protivnik, iako ovog leta nisu dobro prošle na Evropskom prvenstvu. Nekoliko godina unazad su u samom evropskom vrhu. Bićemo spremne za prvi meč kvalifikacija. Nadam se podršci navijača, da nam tako olakšaju posao i da počnemo kvalifikacije dobrom igrom i, nadam se, pobedama. Uvek se trudim da istaknem naše navijače, koji nam mnogo pomažu i to sam pomenula i ovog leta kada smo igrale u Zrenjaninu i Beogradu: što je više navijača bilo, to smo mi igrale bolje. Tako verujem da će biti i sada proriv Turske – naglašava Dabovićeva koja je u poslednjem kolu Evrolige pružila odličnu partiju u ekipi Burža.
Jedna od najiskusnijih u nacionalnom timu Miljana Bojović (devojačko Musović) vraća se u sastav posle malera koji ju je zadesio uoči „Evrobasketa 2019”, kada se povredila nekoliko dana uoči prvenstva. U mlađim selekcijama ima jedinstvenu „kolekciju” – po dva zlata i srebra, od 2003. do 2007, u sva četiri različita uzrasta (od 16 do 20 godina), ali nije bila deo istorijskih uspeha naše ženske košarke u poslednjih pet godina. Igra za klub Polkovice, u istoimenom gradiću na jugozapadu Poljske. Porodila se proletos, kao i Jelena Bruks, i prošla kompletne pripreme za protekli kontinentalni šampionat.
– Najvažnije je početi trijumfom – rekla je Bojovićeva za Tanjug. – Teško mi je da imam očekivanja, jer u nogama nemam nijednu utakmicu sa ovom reprezentacijom. Turska ima jaku ligu, imaju jaku bekovsku liniju, igraju čvrsto u odbrani, na mali broj poena. Sigurno će biti teška utakmica, ali reprezentacija Srbije uvek ide na pobedu. Očekujem da damo sve od sebe i da će to biti dovoljno da zabeležimo dobar rezultat… Ako gledamo rezultate prethodnih godina, Srbija mora da se kvalifikuje na Evropsko prvenstvo. Da će biti teško, biće. Kakva god da je grupa, to su utakmice za koje ekipa nema mnogo vremena da se spremi, koje se igraju na iskustvo. Srbija to ima i nadam se da će obezbediti plasman na šampionat.
E GRUPA 
Prvo kolo
Srbija – Turska 17 č
Litvanija – Albanija 17.30 č
Poslednji meč 7. februara 2021. 
Srbiju posle Turske očekuje još šest utakmica u E grupi. Parovi narednih kola su sledeći – drugo kolo (nedelja, 17. novembar): Albanija – Srbija 16 časova, Turska – Litvanija 15.30 časova; treće kolo (12. novembar 2020): Turska – Albanija, Litvanija – Srbija; četvrto kolo (15. novembar 2000): Turska – Srbija, Albanija – Litvanija; peto kolo (4. februar 2021): Srbija – Albanija, Litvanija – Turska; šesto kolo (7. februar 2021): Srbija – Litvanija, Albanija – Turska.

Pobeda Memfisa uz 17 poena Gudurića
Košarkaši Memfisa pobedili su na gostujućem terenu Šarlot sa 119:117 i prvi put vezali dve pobede u ovoj sezoni NBA lige.
Pobedu Memfisu doneo je ruki Dža Morant košem 0,7 sekundi pre kraja. On je utakmicu završio sa 23 poena i 11 asistencija. Jonas Valančijunas postigao je 18 poena uz 13 skokova, dok je srpski košarkaš Marko Gudurić u pobedi učestvovao sa 17 poena, što je njegov rekord karijere u NBA ligi. Imao je i dva skoka i po jednu ukradenu loptu i blokadu.
U ekipi Šarlota najefikasniji je bio Teri Rozije sa 33 poena, od kojih je postigao sedam „trojki”. Malik Monk dodao je 20 poena uz osam skokova, a Devonte Grejem 19 poena.
Košarkaši Hjustona pobedili su Los Anđeles Kliperse sa 102:93 i ostvarili peti uzastopni trijumf. Roketse je predvodio Džejms Harden sa 47 poena, sedam asistencija, šest skokova i tri ukradene lopte. Rasel Vestbruk postigao je 17 poena, a Klint Kapela 12 poena uz 20 skokova.
U ekipi iz Los Anđelesa, koja je utakmicu završila bez isključenog trenera Doka Riversa, najefikasniji je bio Kavaj Lenard sa 26 poena, 12 skokova i sedam asistencija, dok je Lu Vilijams dodao 20 poena, sedam skokova i četiri asistencije, javlja Beta.
Los Anđeles Lejkersi pobedili su Golden Stejt sa 120:94 i ostvarili devetu pobedu u 11. utakmici u sezoni. Lebron Džejms je za tri četvrtine postigao 23 poena uz 12 asistencija, a Kajl Kuzma postigao je 22 poena za Lejkerse. Džaval Mekgi pobedi je doprineo sa 18 poena i 17 skokova, a Dvajt Hauard sa 15 poena i osam skokova. U timu nije bilo Entonija Dejvisa zbog problema sa desnim ramenom.
Golden Stejt je pretrpeo peti uzastopni poraz i sada je na skoru od 2/10. Najefikasniji u tom timu, koji i dalje igra bez nekolicine standardnih igrača, bio je Danđelo Rasel sa 21 poenom.
Boston je ostvario devetu uzastopnu pobedu nakon što je bio bolji od Vašingtona sa 140:133. Sedmorica igrača Bostona postigli su dvocifreni broj poena, a najefikasniji su bili Kemba Voker sa 25 poena, pet skokova i pet asistencija, Džejson Tejtum sa 23 poena i Džejlen Braun sa 22 poena.
Seltiksi imaju skor 9/1, a jedini poraz doživeli su u prvoj utakmici sezone protiv Filadelfije.
Vašington je izgubio treću uzastopnu utakmicu, odnosu šestu u poslednjih sedam, a najbolji u toj ekipi bio je Bredli Bil sa 44 poena, šest asistencija i pet skokova.
Toronto je pobedio Portland sa 114:106. Aktuelne šampione predvodili su Paskal Sjakam sa 36 poena i Fred Vanvlit sa 30. Sa druge strane najefikasniji je bio Rodni Hud sa 25 poena.
Orlando je pobedio Filadelfiju sa 112:97, a Minesota je pobedila San Antonio sa 129:114 i nanela mu treći uzastopni poraz.

Srbiji bodovi protiv Luksemburga
Fudbalska reprezentacija Srbije savladala je u Beogradu Luksemburg sa 3:2 (2:0), u utakmici B grupe kvalifikacija za EURO 2020.
Dvostruki strelac bio je Aleksandar Mitrović, u 11. i 43. minutu, a pogodio je i Nemanja Radonjić u 70. minutu.
Strelci za goste bili su Žerson Rodriges u 54. i Dejv Turpel u 75. minutu.
Utakmica je odigrana na stadionu „Rajko Mitić”, zbog kazne Uefe, bez publike, pred samo oko 500 devojčica i dečaka do 14 godina.
Mitrović je sa dva nova pogotka došao do 33. u dresu reprezentacije, na večnoj listi pretekao je baš legendarnog Mitića na petom mestu i sada je na svega pet golova od rekordera Stjepana Bobeka, koji je postigao za reprezentaciju 38 golova.
Istovremeno, Portugalija je savladala Litvaniju 6:0, uz tri pogotka Kristijana Ronalda.
Srbija u nedelju, u poslednjem kolu, dočekuje Ukrajinu, a Portugalija gostuje Luksemburgu, prenosi Tanjug.
Ukrajina je već obezbedila plasman, a Srbiji je potrebna pobeda, uz kiks Portugalaca.

Bez dileme na Luksemburžane
Po sastavu igrača ali i po potencijalu koji imamo Srbiji je svakako mesto u boljoj polovini fudbalske Evrope. Ipak, skoro pune dve decenije svi sa nestrpljenjem čekamo da naši najbolji fudbaleri izbore plasman na najjače kontinentalno takmičenje. Od prvenstva u Belgiji i Holandiji (2000), kada smo poslednji put bili deo ozbiljnog društva Evrope, usledio je dugogodišnji post i izostanak sa najvećih skupova. Sledeće godine, Uefa će po novom principu, i do sada najvećem i najmasovnijem šampionatu, koji će okupiti čak 24 najbolje reprezentacije, održati takmičenje u čak dvanaest zemalja. Što će svakako do sada biti svojevrstan rekord na ,,Starom kontinentu,,. Po trenutnoj situaciji u našoj grupi, Srbija je još uvek van tog kruga, ali, i dalje ima šansu da se domogne prvenstva...
Prvu šansu naši fudbaleri će čekati u slučaju da Portugalija, koja inače brani tron, kiksne u jedan od preostala dva meča i da mi tako obezbedimo direktan polasman na EURO. I drugo, što je daleko realnije, da se kroz baraž domognemo prvenstva Evrope. Za sada i jedan i drugi put su teški, jer sa sobom nose nova iskušenja.
Novembarskim mečevima završavaju se ovogodišnje kvalifikacije, koje su bile do sada najkraće jer su trajale samo šest meseci. Već za koji dan biće poznat dobar deo učesnika, koji će se sledeće godine boriti za titulu prvaka, koju brane Portugalci, naš rival u grupi. Izabranicima Ljubiše Tumbakovića ostaje da bar u ova dva duela, najpre sa Luksemburom i Ukrajinom, donekle poprave lošu sliku i daju kakvu takvu nadu ljubiteljima fudbala, koji su željni dobrog rezultata.
Selektor je pred novo okupljanje pozvao neke nove igrače, ali tvrdi da za sada nema nikakvu dilemu ko će večeras istrčati na stadionu ,,Rajko Mitić,, protiv Luksemburžana.
– Iskreno, u glavi nemam ama baš nikakvu dilemu, ništa se značajnije nije promenilo u odnosu na oktobarske ispite. Znam ko će igrati, i da sa puno samopouzdanja dočekujemo našeg dobro poznatog rivala. Takođe smo svesni da će gosti igrati na kontranapad, jer to je njihovo ,,najbolje oružje,,. U gro planu nam je ova večerašnja utakmica a kada ona prođe okrenućemo se novom rivalu, ističe Tumbaković.
Naravno, našim igračima nije lako kada znaju da mnoge stvari u ove dve poslednje utakmice u kvalifikacijama ne zavise samo od njih.
– To je na neki način opterećenje za sve nas, ali, spremamo se na najbolji mogući način. Uostalo, imamo i veliku odgovornost prema navijačima, da donekle ispravimo što se ispraviti može. Portugalci sa druge strane imaju svoju računicu, naravno da je šampion Evrope budan i da je apsolutni favorit u ova dva meča koja ga očekuju. Važno je da kada se bude podvlačila crta posle ove dve utakmice, budemo zadovoljni ostvarenim učinkom, ne krije selektor Srbije.
Svi se slažu u oceni da je napadač Fulama Aleksandar Mitrović tokom ovih kvalifikacija bio naš najbolji igrač, i da je igrom i golovima sve oduševio. O protivniku kaže:
– Luksemburg nas je opasno namučio u prvoj utakmici. Radi se o čvrstoj ekipi koja se nikada ne predaje. Očekuje nas težak meč, ipak  mi u ovaj duel imamo jasnu računicu. Želimo da pobedimo, jer bi nam trijumf  dao novu energiju pred nedeljni okršaj sa Ukrajincima.
Novinare je takođe zanimalo kako uspeva da se nosi sa činjenicom da iz utakmice u utakmicu obara nove rekorde.
– Iskreno, ne opterećujem se tom činjenicom, moj posao je da dajem golove, a rekordi dolaze sami po sebi. Ne opterećujem se time, važno je da ekipa pobeđuje, kaže centarfor Srbije
O atmosferi  pred večerašnji susret  napadač Fulama  kaže:
– Gledao sam Partizan protiv Moldea, atmosfera je bila sjajna. Bilo bi mi drago, naravno i mojim kolegama iz reprezentacije, da i večeras vidimo istu sliku na tribinama. Deca su navijala punim srcem. Videćemo kako će biti protiv Luksemburga, istakao je Aleksandar Mitrović.
Ostaje da se vidi kako će Srbija delovati na kraju ovih kvalifikacija, koje u slučaju ne odlaska na šampionat, treba okarakterisati kao i sve prethodne. Ko zna, možda nam se na kraju posreći onaj trijumf Krstajićevog tima u Ligi nacija...
Konkurencija je na svakom koraku
Mnogi misle da jedino naš najbolji strelac trenutno nema konkurenta u napadu. Međutim, Mitrović misli drugačije.
– Ne bih se složio da nemam konkurenciju. Ona je prisutna na svakom treningu, zaključio je on.
Da li će Kolarov i dalje biti štoper?
Goruće i dugotrajuće pitanje je kako rešiti problem u odbrani. Donekle Muslin je uspeo da reši taj problem, Krstajić je pokušavao sa jednim i drugim konceptom, i nije išlo. Sada ostaje da se vidi da li Tumbaković ima recept za naš najveći problem. Protiv Litvanije kapiten Kolarov je u tandemu sa mladim Milenkovićem igrao na poziciji štopera, ali, to ne može biti dugoročno rešenje. Ako odbrana večeras i u nedelju bude na visini zadatka, onda se treba nadati dobrom rezultatu, u suprotnom...

Fudbaleri Čilea, zbog solidarnosti sa zemljacima koji protestuju, neće da igraju protiv Perua
SANTJAGO – Fudbalski reprezentativci Čilea odbili su da igraju prijateljski meč protiv Perua iz solidarnosti sa narodom koji protestuje širom zemlje, saopštio je nacionalni Savez.
Kako se navodi, takva odluka doneta je na sastanku u trening kampu reprezenatacije i svi fudbaleri će se vratiti u klubove.
„Mi smo fudbaleri, ali pre svega ljudi i građani ove zemlje. Čile trenutno ima mnogo važnije prioritete od utakmice sledećeg utorka”, napisao je kapiten reprezentacije Gari Medel na Tviteru, javlja Tanjug.
I nekolicina drugih reprezentativaca je podržala proteste, uključujući i zvezdu Barselone Artura Vidala.
U Čileu više od tri nedelje traju protesti protiv socijalne nejednakosti, koji su počeli zbog povećanja cena podzemne železnice, da bi prerasli u široki pokret koji zahteva reforme obrazovanja, zdravstva, penzija i novi ustav.

Uli Henes posle 40 godina napušta Bajern
BERLIN – Predsednik Bajerna iz Minhena Uli Henes napustiće u petak, posle 40 godina, taj fudbalski klub.
Henes, koji je transformisao Bajern u jedan od najjačih evropskih klubova, na godišnjoj skupštini će se povući sa funkcije, na koju je predložio bivšeg direktora kompanije Adidas Herberta Hajnera. Henes će ostati u klubu kao supervizor još najmanje četiri godine.
Otkako je Henes prešao u menadžment Bajerna, taj klub dominirao je Bundesligom, osvojivši 24 titule i 14 trofeja u Kupu, ali i dve titule evropskog prvaka.
„Mislim da se neko kao Uli Henes nikada neće zaustaviti, on ima srce Bajerna, uvek će ostati povezan sa nama”, rekao je kapiten Bajerna Manuel Nojer.
Henes će predati Hajneru stabilan i bogat klub, koji je prijavio 750 miliona evra prometa, odnosno 52 miliona evra profita. Bajern ima 300.000 članova kluba i 1.000 zaposlenih, a stadion Alijanc arena je otplaćena.
„Bajern je nezamisliv bez tebe. Klub neće biti ono što je danas”, rekao je legendarni nemački fudbaler Franc Bekenbauer, koga je Henes zamenio na mestu predsednika 2009. godine, javlja Beta.
Mrlja na karijeru bačena je 2014. godine, kada je Henes dobio zatvorsku kaznu od 21 meseca, zbog utaje poreza od najmanje 28,5 miliona evra.
Henesu reputacija ipak nije bila urušena, pa je po izlasku iz zatvora, u novembru 2016. godine, ponovo izabran za predsednika Bajerna.
Upitan o budućnosti, Henes je rekao „da će o tome misliti u subotu kada se bude probudio”.
Bajern traži novog trenera, posle otkaza Niku Kovaču zbog loših rezultata. Kao kandidati pominju se trener Ajaksa Erik ten Hag i Tomas Tuhel iz Pari Sen Žermena, koji su rekli da pre kraja sezone neće razmišljati o novom angažmanu, ali pominje se i Pep Gvardiola iz Mančester sitija, koji je svojevremeno uspešno predvodio minhenski klub.

Ibrahimović napušta Los Anđeles: Sad možete da se vratite bejzbolu
LOS ANĐELES - Iskusni švedski golgeter Zlatan Ibrahimović potvrdio je da uskoro napušta Los Anđeles Galaksi.
Bivši as Juventusa, Intera, Barselone, Milana, Mančester Junajteda i PSŽ-a u svom stilu, na zanimljiv način, oprostio se od MLS ligaša.
„Dođoh, videh, osvojih... Hvala Galaksiju što me je učinio opet živim. Navijačima bih poručio hteli ste Zlatana, dobili ste ga. Nema na čemu. Sada možete da se vratite bejzbolu”, napisao je Ibrahimović putem Tvitera, prenosi Tanjug.
Ovom 38-godišnjem fudbaleru ugovor ističe u decembru i kao slobodan moći će da izabere novu sredinu.
Ozbiljan kandidat za potpis je Bolonja, baš zbog srpskog trenera Siniše Mihajlovića, a zainteresovani su još Milan, Mančester Junajted i Napoli.
</div>
<div id="magazin">
Tvrd je orah voćka čudnovata
Orah je uz lešnik, badem i pistaće najpoznatije jezgrasto voće i nezamenjiva namirnica u mnogim poslasticama. Međutim, orah, odnosno plod oraha, ima i mnogo zdraviju ulogu od one koju su mu poslastičari namenili.
Samo drvo oraha jedno je od najcenjenijih stabala u biljnom svetu, bilo kao sirovina u drvnoj industriji bilo kao plodonosna biljka.
Ovo jezgrasto voće veoma je nutritivno vredno, pogotovo u pogledu belančevina i esencijalnih masnih kiselina. Baš kao i drugo jezgrasto voće, i orahe je potrebno čuvati na pravi način. Ako ne vodite računa o tome, oni mogu brzo da propadnu, bilo zbog insekata bilo zbog gljivica, plesni, koje proizvode aflatoksin, čime orah postaje nejestiv, jer je aflatoksin karcerogen. Ako se plesan pojavi u oljuštenim orasima, celu količinu treba baciti.
Orasi su najveće jezgrasto voće, a veličina im može varirati od vrste, od veličine klikera do veličine ping-pong loptice. Braonkasta ljuska može biti tvrđa (deblja) ili mekša (tanja), a najviše su cenjene ove druge, jer se takvim orasima lakše skida ljuska. U fazi dok su orasi još uvek na drvetu, oni su zaštićeni zelenim, vlaknastim omotačem koji puca prilikom zrenja i ljuske (sa ili bez delova zelenog omotača) padaju na tlo. Ono što nas najviše zanima jeste upravo jestivi deo, dakle, bez tvrde ljuske, koji izgledom podseća na mozak. Sav je nekako izboran i ima tanku (jestivu) membranu koja štiti unutrašnje jezgro oraha da ne užegne. Pomenuta membrana ne treba da se ljušti kada jedete orah jer ona sadrži obilje antioksidanasa.
Drvo oraha ispušta određene hemikalije u tlo i sprečava drugu vegetaciju da raste ispod njega. Zeleni omotač oko ljuske oraha može vam ofarbati ruke, pa ako sakupljate orahe, koristite rukavice. Najveći svetski proizvođač oraha je, naravno, Kina s više od 40 odsto svetske proizvodnje. Slede, SAD, Iran, Turska, Ukrajina, Meksiko, Rumunija, Indija i Francuska.
Kalorijska vrednost oraha je 654 kcal / 100 g, što znači da je orah veoma kalorično voće. Razlog tome treba tražiti u sastavu koji u 100 g sadrži: ugljenih hidrata 13,71 g. (šećera 2,61 g, vlakana 6,7 g), masti 65,21 g (zasićene 6,13 g, mononezasićene 8,93 g, polinezasićene 47,18 g), belančevina 15,23 g, vode 4,07 g. Orasi sadrže mnoge minerale: mangan, magnezijum, fosfor, gvožđe, cink, kalijum, kalcijum. Od vitamina, orasi sadrže: vitamin A, vitamin Be 1, Be 2, Be 3, Be 5, Be 6, Be 9, vitamin Ce, vitamin E, vitamin Ka. Orasi sadrže mnoge esencijalne aminokiseline.
Ono što je očigledno jeste da su orasi puni zdravih, polinezasićenih masnoća – 47,2 g od ukupno 65,21 g, a naročito alfa-linoleinske kiseline i linoleinske kiseline.
Istraživanja pokazuju da upotreba oraha i orahovog ulja smanjuje stres, kao i da pomaže kod popravljanja intelektualnih i motoričkih sposobnosti.
Najbolja temperatura za dugotrajno čuvanje oraha u industrijskim uslovima je između -3 i 0 stepeni Celzijusa i pri maloj vlažnosti, dok se u kućnim preporučuje ispod 25 stepeni Celzijusa i u suvom prostoru. Temperatura preko 30 stepeni Celzijusa i vlažnost preko 70 odsto vrlo brzo će uticati na kvarenje oraha. Aflatoksin počinje da se formira kada vlažnost pređe 75 procenata.
Ako u ishrani koristite puno zasićenih masti i ne želite to da promenite, uvrstite i orahe u taj isti obrok, jer ćete poboljšati odnos nezdravih prema zdravim masnoćama i tako smanjiti verovatnoću za pojavu arterioskleroze.
U poređenju s bademima, kikirikijem i lešnicima, orasi sadrže najviše antioksidanasa. Možete ih jesti sveže ili suvopečene, ali bilo kako bilo, ne preterujte. Orasi jesu puni zdravih masti, ali one, nažalost, sadrže kalorije. Budite umereni.
Jasna Vujičić, nutricionista
www.nadijeti.com
</div>
<div id="tehnologija">
„Huavej” ima veliku prepreku da razvije svoj novi operativni sistem
Iako je kineski tehnološki gigant stavljen na crnu listu koja ga sprečava da posluje sa američkim kompanijama, „Huavej” i dalje napreduje. Prihodi kompanije u trećem kvartalu porasli su za 24,4 odsto u odnosu na 2018. godinu, a prodaja telefona je skočila, prenosi „Sputnjik”.
Kevin Ho, predsednik odeljenja za pametne telefone kompanije „Huavej”, rekao je da je tehnologija potrebna za pokretanje mobilnog operativnog sistema „Harmoni” spremna, ali da joj nedostaje ekosistem, prenosi „Tehnod”. Govoreći na „Kranč Šendžen 2019”, Ho je navodno rekao da kompanija sarađuje sa programerima softvera jer treba da usavrši svoj operativni sistem tako što će napraviti aplikacije za njega.
Od „Harmonija”, koji je predstavljen ovog avgusta, očekuje se da će postati alternativa „Guglovom” sistemu „Android”, koji je „Huavej” koristio pre nego što je stavljen na američku crnu listu, zbog čega je drugom najvećem svetskom proizvođaču mobilnih telefona zabranjeno da koristi usluge i sarađuje sa američkim kompanijama.
Vinsent Pang, stariji potpredsednik „Huaveja”, izjavio je da će kompanija u narednih sedam do devet meseci odlučiti da li će ići napred uvodeći operativni sistem „Harmoni” na svoje telefone. U oktobru je „Fajnenšel tajms” objavio, pozivajući se na neimenovane zvaničnike „Huaveja”, da bi moglo proći i godinu dana pre nego što kompanija razvije alternativu „Guglovim” uslugama.
Zbog privremene zabrane, potrošači koji koriste starije modele i dalje mogu da koriste „Guglove” aplikacije na svojim uređajima, ali „Huavejev” najnoviji vodeći model „Mejt 30” ne sadrži nijednu „Guglovu” uslugu.
„Huavej” je pozicionirao „Harmoni” kao platformu „sve u jednom”, koja će programerima softvera omogućiti da naprave jednu aplikaciju koja će se pokretati na svim uređajima te kompanije. Kevin Ho je rekao da u ovom trenutku kineski gigant ne planira da pusti u prodaju buduće uređaje koji rade na operativnom sistemu „Harmoni”, koji je trenutno predstavljen samo na modelima — „vižn”, „honor vižn” i „honor vižn pro”.
Američka zabrana nametnuta „Huaveju” deo je oštrog trgovinskog spora između Sjedinjenih Država i Kine, pri čemu su obe strane nametnule višemilionske tarife jedna drugoj.
Trgovinski spor zatresao je tržišta širom sveta i uticao na globalnu ekonomiju. Predsednik Tramp nazvao je kineskog tehnološkog titana pretnjom po nacionalnu bezbednost SAD tvrdeći da koristi svoje uređaje za špijuniranje kupaca na zahtev kineskih vlasti.
Peking i „Huavej” negirali su te optužbe.
</div>
<div id="vesti">
Grujičić: Nisam proneverio novac za Srebrenicu
Od našeg dopisnika
Sarajevo – Desnica Radivojević, nekadašnji visoki funkcioner Stranke demokratske akcije (SDA) Bakira Izetbegovića, zahvaljujući kojoj je svojevremeno obavljao funkciju potpredsednika Federacije BiH, a potom i ministra u vladi tog entiteta, sve češće istupa s tvrdnjom da je vlast u Srebrenici proneverila milion evra pomoći koju je pre dve godine dobila od Srbije.
U priči o „proćerdanim” evrima, u kojoj kao glavnog „igrača” navodi aktuelnog načelnika Srebrenice Mladena Grujičića, Radivojević tvrdi, između ostalog, kako je od donacije srpske vlade „u poslovnoj zoni Potočari za 850.000 evra kupljen prostor i zgrada (vlasništvo privatne firme ’Neo dom’) u kojoj je sada azil za pse”. Na toj lokaciji, kaže on, „nema proizvodnih pogona sa 300 zaposlenih radnika, čije otvaranje je prvi čovek Srebrenice najavljivao i predočavao to kao glavni adut u pregovorima za dodelu pomoći Srbije”.
Načelnik Grujičić demantuje te tvrdnje i za „Politiku” govori o tome u šta je potrošeno milion evra i zašto nije mogao biti realizovan prvobitni plan, koji jeste podrazumevao da će u narednih pet godina biti zaposleno 300 Srebreničana, što bi bilo rešenje za problem nezaposlenosti u toj lokalnoj zajednici. Navodi i razloge što nije postignut konačan dogovor sa firmom „Tapos” iz Osečine (bavi se proizvodnjom stolica), koja je iskazala spremnost za otvaranje pogona na lokaciji u Potočarima, s mogućnošću zapošljavanja 300 radnika.
„Ponuda rukovodstva ’Taposa’ za nas je bila vrlo primamljiva. Taman kada smo pomislili da smo se konačno dogovorili, oni su nam dostavili predlog ugovora koji je nama bio neprihvatljiv. To je jedini razlog što smo odustali. Nakon toga pojavile su se neke druge firme sa željom da otvore svoje pogone na prostoru koji smo, na osnovu stručne procene da vredi 850.000 evra, kupili. Ostatak novca uložili smo u adaptaciju objekta, promenu stolarije i popravku krova, koji je bio prilično oštećen”, naglašava Grujičić.
Dodaje da se trenutno u kupljenom objektu nalaze četiri firme, u prostorima koji su im u zakup dodeljeni na osnovu skupštinske odluke, a ne njegovom voljom, i za koje redovno plaćaju zakupninu. Sve četiri su registrovane u Srebrenici.
„Zasad radi samo jedna, u kojoj je zaposleno pet radnika, a očekujemo da će uskoro početi da rade i preostale tri. Do zastoja je došlo zbog određenih problema s napajanjem električnom energijom, ali i to je u fazi rešavanja”, ističe načelnik Srebrenice i tvrdi da Desnica Radivojević, koji se predstavlja kao njegov savetnik, „plasiranjem lažnih podataka obmanjuje javnost”.
Informacije o zloupotrebi sredstava doniranih Srebrenici demantovala je tokom nedavne posete Banjaluci i premijerka Srbije Ana Brnabić. Ona je tada u izjavi za novinare rekla da „nema takva saznanja” i da „sve što je imala priliku da vidi kazuje da su donirana sredstva, kako u Srebrenici, tako i u drugim srpskim opštinama, upotrebljena na najbolji način”.
Na kraju razgovora za naš list Mladen Grujičić je ocenio da Desnica Radivojević „iskonstruisanim lažima, u dogovoru sa svojim bošnjačkim prijateljima, pokušava da naruši srpsko jedinstvo u Srebrenici”. Druga meta je, uverava Grujičić, on sam i njegov „ugled stečen obavljanjem načelničke funkcije koja je, nakon punih 58 godina, prvi put pripala Srbima”. Prema njegovim rečima, Radivojević je „već krenuo u predizbornu kampanju, s krajnjom namerom da pokuša da spreči mogućnost da na lokalnim izborima naredne godine Srbi i drugi put osvoje poziciju prvog građanina Srebrnice”.
Penzioner Desnica Radivojvić je inače svoju političku karijeru okončao tako što ga je početkom aprila ove godine, u akciji „Farmer”, uhapsila federalna policija kao jednog od osumnjičenih za preprodaju kineske donacije (traktora) namenjene stanovnicima BiH stradalim u poplavama 2014. godine. U pritvoru je proveo mesec dana.

Bankar iz Vrlike naručio više od milion i po evra, strpao ih u ranac i nestao
Nestanak S.D., odnosno njegov beg verovatno u susednu državu BiH, ubrzao je najavljeno zatvaranje OTP banke. Klijenti su mogli na vratima filijale da pročitaju obaveštenje da se ona trajno zatvara 15. novembra.
Banka je imala poslednji radni dan u petak, 8. novembra. U njoj je toga dana radio upravo S.D. Od tada su vrata filijale zatvorena.
„Znajući da će se poslovnica zatvoriti 15. novembra, ja sam u petak otišla radi preuzimanja aplikacije internet bankarstva, tako da sva plaćanja i praćenje stanja na mojem tekućem računu mogu da obavljam od kuće. U poslovnici sam bila u 12.45. Ispred mene je bila moja poznanica, koja je zbog zatvaranja filijale došla da ugasi trajni nalog jer je račun prenela u drugu banku. Čula sam kako joj S.D. govori: ‘Imaš pravo što napuštaš ovu banku’”, kaže nam jedna Vrličanka koja je, kao i svi drugi u Vrlici s kojima smo u sredu razgovarali, zahtevala da joj ne navodimo ime.
Gradonačelnik Vrlike Jure Plazonić nije želeo ništa da komentariše o postupku S.D., ali govorio je o problemu pred kojim su se zbog zatvaranja poslovnice OTP banke našli građani Vrlike.
„To je bila jedina banka u našem gradu i gotovo sve fabrike s područja Vrlike, kao i naši građani koristili su njene usluge. Kad sam saznao da se poslovnica zatvara, stupio sam u kontakt s jednom drugom bankom i očekujem da će ta nova banka u najkraće vreme otvoriti svoju filijalu u Vrlici, kaže gradonačelnik Plazonić.

Vrlika priča o direktoru banke koji je pobegao s 11 miliona kuna: Bio je ugledan građanin, omiljen među ljudima, no nekima se činilo da je živeo iznad realnih mogućnosti.

Kako pisanje „Slobodne Dalmacije” prenosi hrvatski „Jutarnji list”, među Vrličanima u sredu se najčešće govorilo o tome kako je S.D. u petak poslepodne napustio Vrliku, kako je napunio trezor gotovinom i potom ga ispraznio i kako je već neko vreme najavljivao šta će da uradi.
U prvi mah tvrdilo se da je bankara prema Sinju, dalje prema granici s BiH do graničnog prelaza na imotskom području odvezao jedan član njegove porodice. U sredu se prepričavala druga verzija. Po njoj je S.D. u petak poslepodne kazao da ide s prijateljima u lov u Liku.
S rancem na leđima, u kojem je verovatno bio novac, S.D. je od svoje porodične kuće pešice došao do benzinske pumpe na državnom putu DC-1. Tu je seo u neidentifikovano vozilo, ali nije otputovao u lov u Liku, nego, verovatno s „lovinom” iz banke, u Hercegovinu.
Tvrdi se da je upravo u Hercegovini imao „jarane”, a njihovu družinu navodno je predvodio „general Lija”. Da li su mu upravo oni pružili utočište? U pričama se potvrđuje prvobitno objavljena informacija da je S.D. ispraznio sef poslovnice.
Saznalo se i kako se toliko novca zateklo u tako maloj filijali. Po rečima osoba za koje se pretpostavlja da su dobro upućene u celi slučaj, S.D. je kao šef filijale naručio veliku količinu gotovine. Naručio je novac u kunama, evrima i švajcarskim francima, možda i u još kojoj valuti. U zahtevu je tražio velike apoene.
Kako se radilo o neobično velikom iznosu za tako malu poslovnicu, u centrali banke zahtevali su dodatno objašnjenje. On im je, navodno, kazao kako ima najave velikog broja štediša da će zbog zatvaranja poslovnice podići depozite, što je, verovatno, bilo prihvatljivo objašnjenje pa je traženi novac – a kao najizvesniji iznos spominje se 11,4 milijuna kuna – stigao u trezor, čiji je ključ imao samo on.
Treće, čini se najzanimljivije, jeste najava S.D. u proteklih mesec dana, možda i više, da će uzeti novac iz banke. U krugu u kojemu se kretao govorio je kako mu je „pun kufer” svega i kako bi bilo najbolje uzeti nekoj banci što veću količinu novca i otići da ga troši i uživa u Južnoj Americi.
Pre dvadesetak dana istu je priču, uobičajeno rogobatno i kroz šalu, ispričao jednom svojem ratnom prijatelju i zapovedniku.
„Kako je S.D. u društvu najčešće znao izvaljivati gluposti na koje smo se svi smejali, to sam i doživeo na isti način. Danas mi se čini, kada ponovno vrtim taj film, da je on već tada imao plan što će da uradi. Za vreme tog našeg poslednjeg susreta zapazio sam da je psihički bio drugačiji od uobičajnog stanja”, kaže bankarov prijatelj.
U Vrlici, celom vrličkom i velikom delu cetinskoga kraja, S.D. je bio poznat svima ili gotovo svima. Posle njegovog nestanka i krađe više od 11 miliona kuna, zanimljivo je pratiti reakcije u pričama ili komentare na društvenim mrežama.
Prijatelji s kojima se svakodnevno družio, jeo i pio pravdaju ga, vele da mu je sve namešteno i spremni su, tvrde verbalno, za S.D. napraviti sve što bi se od njih tražilo. Pojedinci izražavaju simpatije na račun njegove pronevere jer je, kažu oni, uzeo novac onima koji ga svakodnevno otimaju građanima. Takvi ga nazivaju „Kraljem”.
Jedan Vrličanin bez dlake na jeziku, koji na društvenim mrežam, upozorava da se, možda, najgore još nije ni otkrilo. Što ako su dirani računi privatnih štediša, pita se on.
Dodaje da je S.D. u Vrlici stekao ugled i održavao ga uz pomoć novca. Zahvaljujući novcu kojim je raspolagao, S.D. je, kaže, častio ne samo pojedince iz svoje uže i šire okoline, nego i mnoge za koje je smatrao da bi mu nekada mogli koristiti.
Ako je točno ono za što je S.D. osumnjičen, svi ti prijatelji će nestati kao mehur od sapunice i niko mu neće moći pomoći. Jer postupak S.D. je u sferi kriminala i posle svega nije pitanje hoće li se ova priča iz Vrlike rasplesti pred sudom, nego kada će do toga doći.

Dalmacija okovana burom, u Crnoj Gori raste nivo reka
Hrvatski meteorološki zavod izdao je crveno upozorenje za veći deo Dalmacije zbog olujnog juga, dok je za ostatak obale na snazi narandžasti alarm zbog obilne količine kiše, a moguća je i pojava pijavica.
Zbog delovanja snažnog ciklona koji se premešta preko Hrvatske pale su znatne količine kiše, posebno na Jadranu, unutrašnjosti Dalmacije, Gorskome kotaru, Lici, unutrašnjosti Istre, zbog čega su znatno porasli vodostaji reka, prenosi Tanjug.
Prema najavi zbog jačanja ciklona sa zapada Sredozemlja ponovo će se pojačati jugo, dok se za vikend očekuje jako olujno vreme uz obilne padavine.

U Crnoj Gori, zbog obilnih padavina došlo je do porasta vodostaja reke Zete i Skadarskog jezera, izjavio je danas ministar unutrašnjih poslova Mevludin Nuhodžić i dodao da je Služba zaštite i spašavanja i dalje u pripravnosti, prenosi RTCG.
On je rekao da povišeni nivo Skadarskog jezera za sada ne ugrožava objekte i da neće dovesti do izlivanja jezera.
Direktor Direktorata za vanredne situacije, Mirsad Mulić, kazao je da proteklih 24 sata nije bilo intervencija, sem jedne u Budvi, da je stanje u Nikšiću stabilno, a u selu Broćanac voda je počela polako da se povlači.


Satelitski snimak Foto

„Štetu koja je do sad pričinjena proceniće lokalane komisije za procenu štete”, rekao je Milić.

Policijski pas otkrio 730 kilograma heroina
Ljubljana - Slovenačka policija i carinici oduzeli su 730 kilograma heroina u luci Kopar, što je najveća količina zaplenjenog heroina u istoriji Slovenije. Pošiljka, čija se ulična vrednost procenjuje i do 87 miliona evra, bila je adresirana na jednu kompaniju u Budimpešti, a otkrio je policijski pas, saopštila je policija, javlja agencija STA.
Prisutnost droge u teretu, koji je u Kopru nakon skeniranja ocenjen sumnjivim, otkrio je policijski pas, a bila je skrivena u kontejneru sa 437 rolni polietilenske folije. Policija je u njemu otkrila 1.421 paketa sa heroinom, ukupne težine 730 kilograma, što je u poslednjih 30 godina najveća količina te opasne droge otkrivena u Sloveniji.
Slovenačke vlasti odmah su obavestile kolege iz Mađarske i tada je otkriveno da je kriminalna grupa iz Mađarske organizovala prevoz kontejnera sa drogom iz Irana, namenjenog mađarskoj kompaniji.
Analizom droge utvrđeno je da se radi o heroinu visoke čistoće, mešavini sa 70 odsto čistog heroina za koju bi se po uličnim cenama u Evropi moglo dobiti od 65 do 87 miliona evra.
U koordinaciji sa mađarskom policijom, doneta je odluka za „kontrolisanu pošiljku”, što znači da je dopušteno da deo paketa završi ciklus otpreme, odnosno da stigne na odredište.
Pošiljka je 5. novembra stigla u Mađarsku gde ju je preuzeo 47-godišnji muškarac i odneo u skladište iznajmljeno na njegovo ime. Kako se navodi, muškarac je uhapšen i u njegovoj kući je pronađeno oko 90.000 evra.
Za sada se ne zna da li je uhapšeni muškarac delovao sam, ali se pretpostavlja da je on bio samo jedan iz organizovane kriminalne grupe. Policija je navela i da je u Sloveniji sve veći broj građana koji se bave krijumčarenjem narkotika - heroina iz Turske i kokaina iz Južne Amerike, prenosi Tanjug.
</div>
<div id="kultura">
Balkansko arhitektonsko bijenale
U istorijskom zdanju bioskopa „Balkan” otvoreno je Balkansko arhitektonsko bijenale „(De)kodiranje Balkana”. Događaj je organizovan u saradnji sa Fondacijom „Saša Marčeta”, koja je za ovu priliku otvorila vrata velelepnog bioskopskog zdanja koje se  trenutno obnavlja. Marčeta je najavio da će „Balkan” sledeće godine biti novi kulturni centar grada.
O značaju arhitektonsko-dizajnerskog događaja govorio je i direktor Bijenala Marko Stojanović. Svečanosti je prisustvovao i Aleksandar Bogdanović, ministar kulture Crne Gore, koja je zemlja domaćin ovog programa.
Među zvanicama su bili ambasadori iz regiona, predstavnici Vlade Srbije, ličnosti iz javnog i kulturnog života zemlje i umetnici izlagači iz inostranstva.
Na izložbi je prikazano više od 220 projekata i unikatnih komada nameštaja u kategorijama urbani dizajn, arhitektura, neizvedeni projekti i enterijer. U nizu sadržaja u okviru Bijenala održaće se i dva kulturno-umetnička događaja – stručna izložba „100 godina Bauhausa”, u galeriji „Progres” u partnerstvu sa galerijom „Štab”, i manifestacija „Dani arhitektonskog filma” u Jugoslovenskoj kinoteci. Planirane su i naučne konferencije, predavanja i panel diskusije.

Blokada saobraćaja na „Avalskom putu” u Beogradu
Nešto pre 20 časova, kilometarske kolone vozila stvorile su se na „Avalskom putu”, kod „Hiljadu ruža”, na skretanju ka kružnom putu. Prema  nezvaničnim informacijama, jedan od putnika na liniji 405 ka Ripnju, izvukao je vozačevu karticu iz „Bus-plus” aparata, nezadovoljan kvalitetom prevoza, pa su on i saputnici izašli na ulicu.

Kako se moglo čuti od prisutnih, putnici nezadovoljni kašnjenjem i kvalitetom usluga prevoza izašli su na put i blokirali saobraćaj.
Na licu mesta je policija koja je uspela da umiri nezadovoljne građane i da ih ubedi da odblokiraju put.

Prema poslednjim informacijama, saobraćaj se polako uspostavlja, posle intervencije nadležnih.

Bioskop „Balkan” – novi kulturni centar
Međunarodnom izložbom „Balkanski arhitektonski bijenale – dekodiranje Balkana” bioskop „Balkan” danas ponovo otvara vrata umetnicima, dizajnerima, arhitektama… Ovo zdanje, čija obnova traje još od 2010. godine, kada je zatvoreno, poslednjih 12 meseci poprimilo je izgled višenamenskog kulturnog centra, što je bilo obećanje Saše Marčete, osnivača Fondacije Saša Marčeta i vlasnika kompanije „Beobana”, koji je pola godine bio u zatvoru zbog mahinacija prilikom kupovine ovog kultnog bioskopa.





Sledeće godine rekonstrukcija ovog spomenika kulture, koji taj status ima od 1984, trebalo bi da bude okončana, naglašava Marčeta. Zdanje u Ulici braće Jugovića 16, od ukupno 2.000 kvadratnih metara, poslednjih godinu dana koristi se kao izložbeni prostor, u njemu se igraju predstave, održavaju koncerti, prikazuju filmovi...
Poslednju multimedijalnu izložbu, juče zatvorenu, „Staying here with you – moving”, na kojoj se predstavilo 25 umetnika iz Srbije, Bosne i Hercegovine, Hrvatske i Švajcarske, videlo je više od 2.000 ljudi.
– Obnova se obavlja pod budnim okom Zavoda za zaštitu spomenika kulture. Fasadu smo odavno završili, prozore smo naručili i uskoro počinje njihovo postavljanje. Ugradili smo dekorativno osvetljenje zdanja, radove u enterijeru privodimo kraju. Velika sala imaće teleskopske tribine koje mogu da se uvuku. Prostor će biti prilagođen drugim sadržajima kada se ne održavaju filmske projekcije. Sala sa galerijom imaće 250 mesta – ističe Marčeta i dodaje da je prostor koji se koristi bezbedan.
On tvrdi da je bioskop „Balkan” kupio za tri miliona evra, do sada je uložio dva miliona evra i isto toliko novca biće mu potrebno da okonča rekonstrukciju.

Kneza Mihaila „umivaju” na Trgu republike
Najstarije i najreprezentativnije figuralno srpsko obeležje – spomenik knezu Mihailu na Trgu republike uskoro bi trebalo da skine koprenu prašine i čađi i da zablista u punom sjaju. U narednih nekoliko dana i to posle više od tri decenije počeće konzervatorski radovi na konjaničkoj statui.
Do sada je završeno pranje mermernog postolja od grafita i uređenje kandelabra, a predstoji čišćenje skulpture od naslaga i njena zaštita.
Izvođač radova je preduzeće „Granit Liješće”, a konzervatorske radove obaviće Risto Mihić, vajar i konzervator u Narodnom muzeju. Predviđena sredstva za taj posao su 3,7 miliona dinara bez PDV-a, a rok za završetak radova je 60 dana pod uslovom da ne bude vremenskih neprilika.
Za to vreme skulptura neće biti skidana. Oko spomenika visokog gotovo deset metara biće postavljena skela da bi konzervator i radnici mogli da priđu skulpturi.
– Ceo konzervatorski postupak radi se da bi se usporilo propadanje konjaničke skulpture i ona se dodatno zaštitila. Najpre ćemo reljefe i skulpturu ručno očistiti destilovanom vodom da bismo skinuli prljavštinu i otkrili eventualne nedostatke ili oštećenja. Osnovni materijal od koga je napravljena skulptura, a to je mesing, mora da se sačuva u netaknutoj formi. Istovremeno ćemo proveravati kvalitet zelene patine. Ako je bude u praškastom stanju, čišćenjem će biti uklonjena, a njen ostatak dodatno proveren. To ne znači da će patina u potpunosti biti uklonjena. Svima onima koji vole ovaj spomenik naglašavam da se njegov izgled neće bitno promeniti, samo će se skinuti nečistoće, a on „prosvetliti” i zaštititi – objašnjava Mihić.
Ovim konzervatorskim radovima predviđeno je i da se zatvore i neke pukotine i rupice koje su se prethodnih godina pojavile.
– Tek kada krenemo u posao znaćemo u kakvom je stanju skulptura. Postoji projekat koga ćemo se u osnovi držati, ali ako bude iznenađenja, o njima ćemo se dogovarati sa nadzorom da bi se našlo najbolje rešenje. Ne očekujem veće probleme, ali imam pozitivnu tremu jer je reč o izuzetno važnom spomeniku – istakao je Mihić koji je prethodne godine zaštitio 44 skulpture u Vrnjačkoj Banji i Spomenik srpskom vojniku u Kraljevu, čuvenog Milutina.
Spomenik knezu Mihailu već 137 godina „nadgleda” prostor glavnog gradskog sastajališta – Trga republike. Za to vreme nije puno puta intervenisano na njemu. Na postamentu izgrađenom od venčačkog mermera poslednje popravke bile su 1996. godine, a pre toga 1983, dok skulptura godinama nije obnavljana.
Vajar Paci uradio i spomenik Danteu
Ideja da se podigne spomenik knezu Mihailu začeta je u drugoj polovini 19. veka kada se u Beogradu podižu spomenici uglednim ličnostima Srbije. Posle brojnih polemika i međunarodnog konkursa na koji je pristiglo čak 17 radova za autora je izabran italijanski vajar Enriko Paci. On je, između ostalog, uradio spomenik italijanskom piscu Danteu ispred bazilike Santa Kroče u Firenci.
Spomenik knezu Mihailu odliven je u Minhenu, a nacrte za postament uradio je srpski arhitekta Konstantin Jovanović. Svečano je otkriven na tadašnjem Pozorišnom trgu decembra 1882. godine za Svetog Nikolu, krsnu slavu Obrenovića. Kao model za figuru konja koga jaše knez Mihailo poslužio je at, vranac koga je knez dobio vraćajući se iz Rumunije sa svadbenog putovanja sa Julijom Hunjadi.
Zbog izuzetne kulturno-istorijske vrednosti on je utvrđen za kulturno dobro od velikog značaja. Osim toga, spomenik se nalazi u okviru prostorne kulturno-istorijske celine „Istorijsko jezgro Beograda” koja je takođe kulturno dobro.
</div>
<div id="vesti">
Puštena rasveta na Brankovom mostu u Beogradu
Dekorativna rasveta na Brankovom mostu u Beogradu, koji je osvetljen sa 346 reflektora, večeras je puštena u rad čime je najavljeno sutrašnje puštanje novogodišnje rasvete u srpskoj prestonici.
Medijske ekipe su puštanje u rad rasvete na Brankovom mostu pratile sa broda kojim su se provozale zajedno sa zamenikom gradonačelnika Goranom Vesićem, koji je rekao da je taj most konačno osvetljen onako kako treba da budu osvetljeni mostovi.
Kako je precizirao, Brankov most je osvetljen sa 346 reflektora sa obe strane koji su kompjuterski povezani.
„To znači da možemo da radimo različite animacije. Trenutno se na mostu menjaju boje srpske zastave i to ćemo moći da radimo kada nam dođu gosti iz drugih zemalja, u bojama zastava tih zemalja, kao i da ispisujemo određene poruke”, rekao je Vesić i dodao da je osvetljenje Brankovog mosta koštalo milion evra manje nego osvetljenje na Mostu na Adi, javlja Tanjug.
Večeras je, naveo je, osvetljena i Bajrakli džamija sa 61 reflektorom i dodao da je ovo najava za novogodišnju rasvetu u Beogradu, koja će biti puštena sutra uveče na ukupno 122 lokacije.
„Ukupno ćemo postaviti 2.769 svetlećih figura, 198 svetlosnih zastora i oko 3.400 lančanica tako da će posle Madrida, Beča, Moskve i Londona, i Beograd od sutra imati novogodišnju rasvetu”, dodao je Vesić.
Naveo je da je veoma ponosan što javna rasveta u srpskoj prestonici radi veoma kvalitetno.
„Osim što smo osvetlili Brankov most, osvetlićemo i druge javne objekte. Osvetljena je Kalemegdanska tvrđava, što smo uradili prošle godine, kao i čitav niz drugih javnih objekata. Svaka nova fasada u gradu koja se obnavlja dobija rasvetu. Uredili smo skoro 500 fasada, a sada će ih biti još više s obzirom da smo usvojili odluku da to možemo da radimo zajedno sa stanarima”, dodao je Vesić.
U trenutku dok je brod prolazio pored Beograda na vodi, zamenik gradonačelnika je primetio da je taj deo grada potpuno promenio izgled prestonice.
„Pogledajte kako izgleda taj kej koji je potpuno osvetljen za razliku od keja preko puta, što pokazuje da se Beograd lepo razvija i napreduje”, dodao je Vesić.

Vozač GSP-a napadnut suzavcem
Saobraćajni sindikat saopštio je da je u Ulici Aleksandra Dubčeka došlo do napada na na vozača GSP-a na liniji 83 i da je vozač lakše povređen kada ga je vozač putničkog vozila isprskao suzavcem u oči.
Incident se dogodio u 11.05 na stanici kod „Obuće Beograd” kada je vozač iz putničkog vozila koji se kretao iz suprotnog smera prešao preko pune linije da bi ušao na parking a zatim je preprečio put autobusu i prišao do vrata da se fizički obračuna sa vozačem autobusa zbog te situacije u saobraćaju.
Sindikat je naveo da je tokom incidenta autobus bio pun putnika i da je vozač doživeo stres zbog napada, a policija obavja uviđaj.
„Saobraćajni sindikat osuđuje ovaj poslednji u nizu svakodnevnih napada i smatra da će se broj fizičkih i verbalnih napada u narednom periodu sve više povećavati zato što niko od nadležnih ne pristupa odgovorno i ne shvata ovaj problem dovoljno ozbiljno. Problem napada na vozače u javnom prevozu može se rešiti kvalitetnim video nadzorom u vozilima, kabinama kao i oštrijom kaznenom politikom prema napadačima”, navodi se u saopštenju koje prenosi Beta.

Radovi preusmerili 40 gradskih linija
U program novogodišnje proslave gradski oci i TOB mogli bi da uvrste i tačku „Krugom dvojke”, odnosno doček 2020. u prestoničkim tramvajima. Jer ako se može verovati informacijama sa sajtova za gradski prevoz, upravo 31. decembra, posle više od pola godine od ukidanja, tramvajske linije 2, 5 i 10 trebalo bi da budu vraćene na trase.
Problem je što one nisu jedine zbog čijeg ukidanja Beograđani mesecima kipte od besa. U javnom prevozu, čija su glavna obeležja nesnosne gužve i nepoštovanje reda vožnje, od oko 170 gradskih linija trenutno je čak četrdesetak skraćeno, ukinuto ili preusmereno. Postoje zamene, ali one nikako nisu dovoljne niti od jednake koristi. Na to, četiri linije su trajno skraćene, a dve nepovratno ukinute.
Višemesečne izmene prouzrokovali su radovi na saobraćajnicama, njihov produžetak i neprestano odlaganje završetka radova.
Okončanje obnove Trga republike željno se iščekivalo jer je rekonstrukcija ovog pločnika na nekoliko meseci preusmerila više linija. Ali, kada su majstori napustili Trg, usledio je hladan tuš jer su građani shvatili da su linije 19 i 28 trajno skinute sa saobraćajne mape. Hladna voda polila je i one koji koriste linije 21, 22, 43 i 96 jer je okončanje obnove trajno skratilo njihove trase. Nezvanično, može se čuti da je sve ovo urađeno da bi se ganc nove kocke na Trgu rasteretile dela teških javnih vozila.
Potez od Ruzveltove do Bajlonijeve pijace posebna je priča. Radovi na njemu preusmerili su autobuse 65, 77 i 79 i ukinuli tramvaje 2, 5 i 10. Sve bi Beograđani nekako i izdržali da je uređenje ovih ulica završeno na vreme, ali kraj nije ni na vidiku. Nadležni se hvale kako će polovinom naredne sedmice biti završene saobraćajnice do Drinčićeve, ali tome se mogu radovati samo vozači automobila. Za putnike u javnom prevozu i pešake to ništa ne znači jer nisu uređeni trotoari bez kojih ni stajališta za autobuse i tramvaje ne mogu da se puste u funkciju. U to su se prvi uverili putnici na liniji 77 koja je vraćena na staru trasu, ali ona i dalje ne može da koristi stajališta u 27. marta.
– Kod podvožnjaka u Dimitrija Tucovića godinama čekam prevoz i tu smo uvek imali izbor – 28, 65 i 77. Sada nam je ostala ova poslednja linija koja ne može da nadoknadi nedostatak ostale dve. Pre neki dan je zamalo pukla osovina u „sedamdeset sedmici” jer je vozač primio svakog ko je uspeo da se ugura – požalila se sugrađanka Tatjana Pavlović.
Koliko dugo nema linija 3 i 3L, žitelji Kneževca i okoline Topčidera su i zaboravili da su one nekad i postojale. A, njihovo vraćanje na stare trase nije ni u najavi.

Raskopana i Ulica kraljice Natalije

Do kada će da kruže izmenjenom trasom, ne znaju ni putnici na liniji 26, koji su u ovaj saobraćajni karambol zapali zbog radova u Zaplanjskoj.
I Zemunci koji putuju autobusima 704, 706 i 707 zbog radova u Bulevaru Nikole Tesle sada kruže Ulicom trešnjinog cveta i tako će biti do 5. decembra. Muke imaju i njihove komšije sa linije 84.
– Već duže zbog istih radova 84 ne staje kod Ušća, a osim toga se na toj tački stvaraju gužve nedeljama i svakodnevno gubimo po petnaestak minuta u nepreglednim kolonama. Još veća je muka povratak jer u večernjim satima na Zelenom vencu autobusa 84, 704, 706 i 707 nema 30, 45 minuta – požalila se sugrađanka Spomenka Dimitrijević.
Neprijatno iznenađenje ovih dana zadesilo je i putnike tramvaja 6, 7 i 12 koji su zbog radova kod okretnice na Tašmajdanu preusmereni. Obaveštenje o tome na samom terminusu jedva je uočljivo pa neupućeni uzalud i dalje tamo čekaju prevoz.
Titulu saobraćajnog cirkusa u javnom prevozu trenutno bi ipak mogla da ponese zona oko Savskog trga. Uske ulice oko njega nisu dovoljne da prime ni sve automobile i autobuse koji tu redovno prolaze. Ali, nadležni su ipak, očigledno na brzinu i u hodu, rešili da Balkanska, Admirala Geprata i malena Ulica Mihaila Bogićevića postanu zona okretanja za desetak autobusa koji su godinama okretali na Savskom trgu. Tako se već nekoliko dana u pomenutim ulicama oko trga stvaraju nesnosne gužve, pogotovu kod stajališta „Nemanjina” u Balkanskoj. Tu se putnici iz načičkanih autobusa, nemajući gde, guraju između parkiranih automobila. Muku sa njima dele i vozači.
– U Balkanskoj i Mihaila Bogićevića nije prava okretnica. Nemamo toalete, nemamo gde ni da pijemo vodu. A nećemo da se spustimo do stare okretnice na trgu jer bi to onda značilo da moramo da napustimo i ostavimo vozilo. Na novoj „okretnici”, osim toga, sada ne možemo da stojimo duže od dva-tri minuta jer su ulice male i brzo se stvore gužve – požalio se vozač na jednoj od preusmerenih linija dodajući da problem stvara i to što kroz Sarajevsku preusmereni autobusi gube više vremena nego kroz Savsku.
Ništa jednostavnije nije ni vozačima koji okreću na privremenom terminusu u Admirala Geprata. Kod Vaznesenjske crkve stvaraju se ogromne gužve zbog okretanja autobusa 52, 53, 56 i 56L. Ova vozila na ovu lokaciju preusmerili su radovi u Kraljice Natalije. Do kada će tako biti, ne zna se.
Većina građana koje sve ovo dotiče nikako ne može da razume zašto nadležni konstantno započinju radove na više bitnih saobraćajnica u isto vreme. Ne shvataju ni to što se izvođačima dozvoljava probijanje rokova. Jer četrdesetak preusmerenih, skraćenih i ukinutih linija ne znači samo privremene trase, nego i svakodnevne kolapse.


Troje povređenih u eksploziji televizora u Sremčici
Tri osobe lakše su povređene kada je u jednom stanu u Sremčici eksplodirao televizor, a zbog sumnje na trovanje prevezene su Vojno-medicinsku akademiju, javio je RTS. Nesrećni slučaj se dogodio tokom noći.
Povređene osobe su zbog sumnje na trovanje prevezene u Nacionalni centar za kontrolu trovanja na Vojno-medicinskoj akademiji. Kako je rečeno na VMA, očekuje se da će povređeni biti pušteni kući, prenosi Tanjug.
</div>
<div id="kultura">
Preminula glumica Marija Baksa
Poznata glumica Marija Baksa preminula je u 74. godini u Beogradu.
Ona je preminula u svom stanu u Beogradu, u Kosovskoj ulici.
Glumica je popularnost stekla sedamdesetih godina prošlog veka.
Igrala je u mnogim filmovima u zemlji i Italiji, među kojima su zapaženiji „Kiklop” i „Davitelj protiv davitelja”, preneo je RTS.
Inače, za Mariju Baksu su uglavnom bile rezervisane slobodnije uloge koje su joj donele popularnost.
Karijeru na filmu je počela ostvarenjem „Svi bokseri idu u raj”, dok je posebno zapažena bila u filmu „Mlad i zdrav kao ruža”.
U tom filmu je tumačila glavnu junakinju uz Dragana Nikolića.
Snimala je i u SAD i Italiji gde je i živela, prenosi Tanjug.

Saučesništvo crteža i skulpture
Vila Savoja, Afrika, Partenon, Gorgona, Panda, Londonski autobusi – zvuči kao neka nasumična lista ali su to, zapravo, raznoliki okidači nekog mogućeg sagledavanja i tematizovanja današnjice, reči su kojima Mrđan Bajić (1957), naš poznati vajar, upućuje na motivsku građu svojih crteža velikog formata, ali i na njihovo moguće tumačenje, ostavljajući posetiocu pravo da doda tu svoj sud nakon što obiđe izložbu koja se večeras u 19 sati otvara u kragujevačkoj Galeriji Rima. Ovo je treća njegova postavka u tom prostoru, na prethodnima je tu bio prisutan koncept kombinacije crteža i skulptotektura, uz print-instalaciju, a ovoga puta tu su radovi u kojima se on okreće „elementarnim crtačkim praksama”, uz jedan poseban, tematski zaokružen dodatak.
Reč je o 3D modelu, prikazu procesa nastajanja i skulpturi malih dimenzija „Odande dovde” koja je u svoj punoj veličini integralni deo pasarele između Kalemegdana i priobalja Save, a koju je uradio u saradnji sa kolegom Ričardom Dikonom.
Mada se Bajićevo stvaralaštvo prevashodno dešava u domenu vajarskog rada, nemoguće je razumeti i u potpunosti doživeti njegov umetnički opus bez integralnog pristupa saučesništvu crteža i skulpture i upravo stoga radovi koji su izloženi, nastali u kombinaciji uglja, olovke, pigmenta i akrilne boje, uz kolažne elemente, jesu posebno interesantni. Primećujući da se crtež kod njega kreće od zabeleške i skice pa do samostalnog izlagačkog objekta, Marija Stanković, istoričarka umetnosti i kustoskinja beogradskog ogranka ove galerije, kaže da je ove radove zbog likovnih kvaliteta moguće shvatiti i kao slikovni supstitut ali i kao simulaciju skulpture, odnosno u smislu obrnute pozicije od one prisutne s početka osamdesetih godina prošlog veka – sada crtež imitira nepostojeću skulpturu. U pratećem katalogu ona piše i da Bajić „na nivou značenja targetira stanja savremenog globalnog trenutka u kom su nataloženi, oživljeni po potrebi, i zaboravljeni svedoci prošlosti”. On sam, u razgovoru za naš list dodaje:
– U mojoj praksi crtanje je probijanje do realnosti objekta: kao kada se budite i polumisli i bunovne slike polako primiču vašu percepciju momentu susreta sa realnošću. Tako se od nasumičnih žvrlja ili, suprotno tome, od koncepcijskih šema kroz crtanje razjašnjava, ponavljanjem, pristup obliku. Što sam bliže razjašnjenju to su fikcija i dokumentarnost jasniji i pedantniji i u tom smislu pokazaćemo seriju velikih crteža koji su poslednji popis pred moguću materijalizaciju skulpture.
Naš sagovornik napominje da aktuelna izložba čini celinu sa drugim delom koji će biti pokazan u Beogradu u aprilu i maju sledeće godine. Tada će biti promovisana i knjiga (izdavačka edicija Galerije Rima) posvećena celini njegovog crtačkog rada od ranih dana pa do danas. U to se uklapa i njegova bogata profesionalna biografija, koja se kreće od profesure na Vajarskom odseku Fakulteta likovnih umetnosti u Beogradu i mnogobrojnih izložbi koje je priredio, preko učešća na prestižnim međunarodnim bijenalima (Venecija, Sao Paulo, Kairo) pa do priznanja među kojima su i „Politikina” nagrada i francuski Orden viteza umetnosti i književnosti.
Upitan da kaže kakve utiske nosi nakon što je završeno pomenuto delo koje je za beogradski javni prostor stvorio sa Dikonom (proces rada na projektu trajao je od 2006. godine), Bajić zaključuje:
– Iako sada dominira olaka većinska tendencija sa svih strana da se ovaj projekat uvuče u tendenciozne dnevno političke obračune ubeđen sam da je on veoma autentičan i autonoman i da će građani Beograda dugoročno biti posebno ponosni kada bude potpuno u upotrebi.

Dvadeset pet dokumentaraca u dvadeset gradova
Filmski centar Srbije u saradnji sa udruženjem DOK Srbija organizuje, drugu godinu zaredom, manifestaciju „Dan domaćeg filma”, sa ciljem da naša najbolja dokumentarna ostvarenja, koja zaslužuju da budu viđena, a nisu imala široku bioskopsku distribuciju, dopru do što većeg broja gledalaca u zemlji.
Kako je na konferenciji za novinare najavio Aron Sekelj (DOK Srbija), danas će u 20 gradova, u 21 bioskopskoj sali, biti besplatno prikazano 25 dokumentarnih filmova, od onih najgledanijih (poput „Teslinog naroda” Željka Mirkovića, koji će se prikazivati u Kovinu i „Nebeske teme” Mladena Matičevića, koju će videti publika u Rumi), pa do onih najkontroverznijih („Dubina dva” Ognjena Glavonića koja će biti prikazana u Šapcu).
Sekelj je rekao da su, takođe, autori manifestacije vodili računa da u pojedina mesta dospeju prvenstveno filmovi koji su tamo i snimani, kao što je slučaj sa Zrenjaninom i dokumentarcem „To sam što jesam – Džipsi mafija” autorke Andrijane Stojković.
Na „Dan domaćeg filma” publika u Leskovcu će moći da pogleda „Taurunum boj” Jelene Maksimović i Dušana Grubina; u Prijepolju „Vodič kroz crnu rupu” Aleksandra Nikolića i Zlatka Pranjića; u Ivanjici „Vongar” Andrijane Stojković; u Vrnjačkoj Banji „Najlepšu zemlju na svetu” Želimira Žilnika; u Požarevcu „Okupirani bioskop” Senke Domanović; u Kruševcu „Liniju života” Darka Bajića; u Lazarevcu „Četiri godine i 10 minuta” Mladena Kovačevića; u Gornjem Milanovcu „Slučaj Makavejev ili proces u bioskopskoj sali” Gorana Radovanovića; u Kragujevcu „Dugo putovanje u rat” Miloša Škundrića; u Negotinu „Speleonauta – pod kamenim nebom” Sonje Đekić; u Obrenovcu „Čarobnjak iz Mutnja” Branka Lazića; u Vrbasu „Radnička klasa odlazi u raj” Marka Cvejića a u Trsteniku „Kad dođu svinje” Biljane Tuturov.
U Novom Sadu biće prikazani „Jedini” Nikole Polića i „Centar” Ivana Markovića; u Smederevu „Muzičke traume” Miloša Tomića i „Električni orgazam za ljude budućnosti” Marije Vukić, a u Subotici čak četiri filma – „Ademovo ostrvo” Ivane Todorović, „A sad se spušta veče” Maje Novaković, „Čovek od dima” Luke Papića i Marka Mijatovića i „Poslednja avantura Kaktus Bate” Đorđa Markovića.
Nakon projekcija publika će imati prilike da razgovara sa autorima, rekao je Ognjen Rakčević u ime Filmskog centra Srbije koji kroz svoje konkurse podržava snimanje domaćih dokumentaraca, a kroz projekte digitalizacije pomaže opremanje bioskopa, tako da iz godine u godinu imamo ne samo sve bolje filmove, nego i sve bolje uslove za njihovo prikazivanje.

Kompozitor, erudita, prijatelj, a pre svega dobar čovek
Ne mogu da se setim tačno trenutka i situacije kada sam upoznala Zorana Hristića. Bilo je to na početku mog profesionalnog rada, dakle, pre pet decenija. Bili smo iskreni prijatelji i veoma smo se uvažavali. Ja sam volela i cenila njegovu muziku, a on – moje pisanje o muzici.
Bio je višestruko obdaren. Muzičkim talentom, pre svega. Njegova inventivnost, radoznalost, otvorenost prema novom zvuku izdvajale su ga iz njegove, ali i iz drugih generacija naših kompozitora. To uvek prisutno istraživanje zvuka bilo je spojeno sa izvrsnom kompozitorskom tehnikom, koju je stekao u renomiranoj klasi Stanojla Rajičića na Muzičkoj akademiji u Beogradu. Sam Hristić je u jednom intervjuu rekao da je za njega od velikog značaja bio susret sa profesorom Rajičićem: „Bilo je to lepo studentsko doba – vrlo malo studenata, svi se znamo i lepo družimo. Studije prolaze u naizgled konfliktu sa mojim profesorom kome mogu da zahvalim što je shvatao ono što sam hteo da uradim.”
Ušavši u muziku šezdesetih godina prošlog veka, Hristić je tada, pa gotovo do osamdesetih, predstavljao njeno avangardno krilo. Zainteresovan je za nove zvučne mogućnosti klasičnih instrumenata, njihove neuobičajene kombinacije, pa i za neke nove instrumente i nove izvore zvuka i šuma. U Kameleonu, prvom televizijskom baletu kod nas, i u Rodoslovu nalaze se koreni njegovih lajtmotiva: određene motive, teme, napeve, harmonske sklopove i veze koristi u raznim svojim delima, uvek za izražavanje određenih emotivnih stanja, stvarajući tako svoj svet i jezik svojevrsnih muzičkih simbola.
Polazište svog poniranja u prošlost Hristić, pak, nalazi u stihu, u drevnom napevu, u konkretnom zvuku, a specifičnost svog opusa gradi u prožimanju zvučnih traganja sa klasičnim građenjem forme. Iz te sprege izrastala su dela koja obeležavaju vrh srpskog muzičkog stvaralaštva – Zaveštanje, Antikoncert, baleti Darinkin dar, Narcis, Adam i Eva, Tašana, Limeni doboš, Korak, duhovne kompozicije Sila krsta, Deset obraćanja Bogorodici Trojeručici, radiofonska dela Boj, Tragovi, Pacolovac muzika za pozorište i film...  Muzičke ideje su mu prosto navirale. Pripadao je onom tipu autora koji su bili u stanju da se zatvore u svoj radni prostor, osame i za kratko vreme napišu kompoziciju.
„Posao kompozitora se mistifikuje. Mislim da je to posledica nove, apstraktne umetnosti, koja voli da mistifikuje stvari. A mnoga grandiozna dela literature, muzike, slikarstva nastala su kao porudžbine. Ja često prihvatam porudžbine. Meni je potreban osećaj odgovornosti da bih nešto uradio.” Tako je govorio Zoran Hristić u jednom televizijskom portretu koji je snimljen pre gotovo četiri decenije.
Uz svoje velike i značajne partiture nalazio je vremena da napiše i poneku minijaturu za klavir četvororučno, koje smo Vesna Kršić, kćerka njegove prve profesorke klavira Jele Kršić i ja često i rado izvodile. Nedavno je komponovao Rufuriju, kratak virtuozni biser na rumunske narodne teme s posvetom „Snežani i Vesni za pravu svirku”. Izvele smo tu kompoziciju pre dvadesetak dana. Zoran je bio već teško bolestan i nije prisustvovao koncertu.
Lepo je pisao i pametno i razložno govorio. Često se oglašavao u javnosti raznim povodima i raznim tekstovima, jer je imao čvrst stav, lično mišljenje, jer nije trpeo nepravdu, borio se protiv šunda, prezirao malograđanštinu. Te njegove kvalitete je već sedamdesetih godina prošlog veka uočio Slobodan Habić i ubedio ga da prihvati ulogu voditelja u Muzičkom ateljeu, prvoj stalnoj televizijskoj tribini savremen muzike, koja je emitovana uživo i u kojoj je Hristić ispoljio spoj svog muzičkog znanja, obaveštenosti, sposobnosti da lako uobliči i iskaže svoj stav i da bude ležeran pred kamerom. Desetak godina kasnije, u jednoj emisiji Školskog programa govorio je o svojoj mladosti:
„Rođeni sam Beograđanin i, kako je to obično bivalo, kao mali sam počeo da učim muziku. Kao i svako drugo dete, interesovali su me igra, drugovi, drugarice, pa u početku nisam baš mnogo voleo da vežbam. Tako je bilo sve do 1949. godine, kada se u Beogradu pojavio američki film „Nezaboravna pesma” o Frederiku Šopenu. Dva meseca se daje, redovi za karte su veliki. Jednog dana imam sreću da dobijem kartu. Posle tog filma, kao u priči, odlazim kući i pokušavam da napišem prve note. Bilo mi je teško, bio sam nevešt, pa mi je u zapisivanju pomogla moja sestra, koja je učila klavir. Imam i sada te note, jednu igru koju sam zapisao 14. septembra 1949.”
Nije nimalo slučajna Hristićeva privrženost primenjenoj muzici. Sam svedoči da ga je film uputio na muziku, a šezdesetih godina počinje i njegovo intenzivno druženje s rediteljima, slikarima, piscima.
„To je vreme sad već čuvenog Kino kluba, gde sam se upoznao s rediteljem Kokanom Rakonjcem i slikarom Radomirom Stevićem Rasom. Ras je zaključio da mladim stvaraocima nije poklonjeno dovoljno pažnje, da treba da se udruže i da zajedno deluju kako bi izborili mesto koje im pripada. Tako je stvorena prva neformalna grupa u kojoj su bili i Branko Miljković, Ljuba Popović, Zoran Radmilović, Mihailo Janketić i Petar Kralj. U to vreme u Beogradu počinje da se osnivaju prva dva VIS ansambla – Siluete i Elipse. Sa Elipsama snimam muziku za film Nemirni” Kokana Rakonjca”, sećao se Hristić u istoj emisiji.
Bio je omiljen – kao umetnik, kao prijatelj, kao kolega. Posle dugo vremena provedenog u statusu slobodnog umetnika, prihvatio se medija – koje je voleo i dobro poznavao. Vodio je Muzičku redakciju Televizije Beograd u kojoj sam radila kao urednik i gde sam videla svu njegovu širinu pogleda i lakoću rukovođenja. Ostavivši veliki prostor urednicima za kreativan rad, razgovarao je sa nama prevashodno o muzici, interpretaciji, umetnosti uopšte...
Često je pominjao kritiku koju sam napisala za njegov Antikoncert, opet jedno delo s neobičnim spojem instrumenata (violina, sintisajzer i simfonijski orkestar), koji su izuzetno nadahnuto izveli Jovan Kolundžija, Slobodan Marković i Simfonijski orkestar RTB sa dirigentom Vančom Čavdarskim. Kritiku sam napisala za Politiku, 19. decembra 1983. A danas nekrolog za Zorana Hristića – kompozitora, eruditu, kolegu, prijatelja. A pre svega – dobrog čoveka.
muzikolog i pijanista

Operski gala koncert „Živeh za umetnost”
Najlepše arije italijanskog repertoara, počev od Pučinija i Verdija deo su programa operskog gala koncerta „Vissi d’arte” (Živeh za umetnost), koji će biti održan večeras u 20 časova u Velikoj dvorani Kolarčeve zadužbine u Beogradu. Naša publika moći će da sluša izvrsne umetnike kao što su Nino Lezava, gruzijski sopran, Zurab Zurabišvili, tenor, Jasmina Trumbetaš Petrović, sopran i direktorka Opere Narodnog pozorišta, Aleksandar Stamatović, bas-bariton i Marija Jelić, mladi sopran, član operskog studija nacionalnog teatra. Umetnike će pratiti orkestar „Stanislav Binički”, pod upravom maestra Emanuela Plasona, francuskog dirigenata koji nastupa u operi Bastilja u Parizu, Metropolitenu u Njujorku i Kovent gardenu u Londonu.
B. L.

Tribina o internetu i drugim demonima
U Galeriji Artget večeras u 19 sati počinje tribina pod naslovom „O internetu i drugim demonima: Književnost i digitalni mediji”. Ako sveprisutne aplikacije pokušavaju da komodifikuju našu radoznalost i interesovanja, kao i da u potpunosti optimizuju naše vreme i život, da li književnost, to jest čin čitanja, postaje strategija otpora u svetu u kome dominiraju digitalni mediji? Ovo pitanje kao i problem snalaženja poezije i proze u digitalnom svetu razmatraće Bojan Babić, pisac, Maša Seničić, pesnikinja i Danilo Lučić, pesnik i urednik. Razgovor vodi Jelena Maksimović, novinarka i prevodilac.

Livada puna tuge
Premijera komada „Livada puna tuge” nastala po tekstu Milene Marković u režiji Jovane Tomić održana je sinoć na sceni „Raša Plaović” Narodnog pozorišta u Beogradu.
Komad je Milena Marković je napisala po narudžbi nacionalnog teatra, a na sceni su ga oživeli Nada Šargin, Slobodan Beštić i Anastasija Mandić.
U izrazito zahtevnim scenskim rešenjima rediteljka je pred glumce postavila izazov da u kratkim sekvencama dočaraju folklorni narativ odnosa između polova koji je u središtu komada.
Muškarci su grubi, nasilni, pokvareni, površni, nepouzdani, a žene trpe i uglavnom ćute uprkos često brutalnim zadatim pravilima koje propisuju tradicionalni kanoni koji u porodici vladaju vekovima.
Markovićeva je zapravo napisala izuzetno politički korektan komad u odnosu na lokalno nasilje nad ženama u Srbiji i svetski trend optuživanja moćnih muškaraca za seksualno uznemiravanje, prenosi Tanjug.
Kroz glumce se oglašavaju na sceni i preci likova koje tumače, a ni efektni songovi ih nisu omeli da pokažu izrazite kreacije.
Naročito Nada Šargin koju publika nije navikla da gleda u pozorištu u ulogama kao što je to slučaj s komadom „Livada puna tuge”.
Publika je dugim aplauzom ispratila protagoniste predstave.
</div>
<div id="ekonomija">
Dovedi prijatelja, za kamatu ne pitaj
Promenite banku, daćemo vam 2.000 dinara, dovedite prijatelja – daćemo vam 3.000 dinara. Ovako u poslednje vreme izgledaju oglasi banaka. Ništa sporno, svako se za klijente bori onako kako smatra da će postići najbolji efekat. Samo je neobično što su banke u privlačenju klijenata malo zagubile osnovnu informaciju koja klijente zanima. A to je kolika je, na primer, kamata za sigurno najtraženiji njihov proizvod, a to je gotovinski ili refinansirajući dinarski kredit. Na sajtovima se sve informacije nude pre te. Prvo izlazi kreditni kalkulator da se izračuna rata, pa onda slede informacije da nema troška obrade kredita, menica, Kreditnog biroa, pa kažu – pošalji zahtev. A ko želi da sazna cenu tog proizvoda, mora da „klikće” tamo-vamo.
Preterano je tvrditi da banke na taj način skrivaju informaciju da su kamate na pozajmice kod nas i dalje prilično visoke. Jeste da sa su mnogo niže nego pre nekoliko godina, ali su ipak više nego u okruženju, uprkos tome što je inflacija i kod nas rekordno niska i praktično nepostojeća. Za keš i refinansirajuće kredite u proseku su samo malo niže od deset odsto, pokazuju podaci Narodne banke, ali za jednokratna zaduženja od jedne godine mogu se dobiti pozajmice po ceni od 6,5 odsto godišnje. Duži rok otplate povećava cenu kredita, pa u slučaju fiksne kamate ide i do 12, pa i 15 odsto godišnje, kada klijent nema račun u toj banci, što ga verovatno tera da uzme dve ili tri hiljade dinara s početka priče i napusti staru banku.
Pre nekoliko dana Narodna banka Srbije (NBS) smanjila je referentnu kamatu na 2,25 odsto, čime je poslat signal da cena novca može da bude niža. To je najniži nivo ove kamate u režimu ciljane inflacije, a od jula čak treće smanjenje za ukupno 0,5 odsto. Belibor, kamata po kojoj banke trguju među sobom i koja je ukalkulisana u promenljivu kamatu gotovinskih zajmova, takođe je snižena. Šestomesečni belibor je 1,95 odsto, a tromesečni 1,74 odsto. Za one koju su ugovorili promenljivu kamatu to je svakako dobra vest, jer im je rata niža.
Na to što banke klijente ne mame niskom kamatom, već im prvo nude da izračunaju ratu, Zoran Grubišić, profesor na Beogradskoj bankarskoj akademiji, kaže da se one prema klijentima ponašaju malo uvredljivo, kao da nemaju posla sa obrazovanim ljudima koji im neće postaviti pravo pitanje, a to je – koliko to košta.
– Kao da klijentu nije poenta cena tog proizvoda, kao uostalom i svakog drugog. Pritom, kod kredita nema poređenja odnosa cene i kvaliteta. U kvalitetu nema razlike, samo se gleda cena, koliko para dobijaš, a koliko vraćaš – kaže Grubišić.
Pošto se inflacija stalno snižava postojaće pritisak na dalje obaranje cene novca, a banke će to činiti ako za to budu imale prostora, smatra on.
Milojko Arsić, profesor na Ekonomskom fakultetu u Beogradu, kaže da su pale kamate na sve druge zajmove, sem gotovinskih. Na stambene, investicione, auto kredite, sve one koji su indeksirani u evrima.
– Dohoci su niski i zaduživanje je posledica iznudice. Keš krediti se odobravaju bez posebnih procedura, što nosi rizik koji se i naplaćuje – kaže Arsić.
Prema izveštaju NBS za drugi kvartal, koji je poslednji objavljen, krediti vezani za evro su nominalno jeftiniji. Prosečna kamatna stopa na kredite vezane za evro u junu je iznosila 3,3 odsto. Presudni uticaj su svakako imali stambeni krediti koji su dominantno evro indeksirani i kod kojih je prosečna kamatna stopa iznosila svega 2,75 odsto. Kamatna stopa na potrošačke kredite u evrima iznosila je u proseku 4,7 odsto. Kamatna stopa na dinarske kredite na kraju juna pala je na 9,75 odsto.

Zašto srpska malina gubi slast
Sa starošću zasada od 12 do 15 godina prinos malina u Srbiji, ali i drugim državama u regionu, znatno opada, pa tako i ekonomska računica za dalje bavljenje ovim poslom, izjavio je dr Aleksandar Leposavić sa Instituta za voćarstvo u Čačku.
U Sarajevu, na nedavno održanoj konferenciji Regionalnog saveta za jagodasto voće, čiji je Leposavić predsednik skupštine, on je rekao da su rezultati ispitivanja o prisustvu različitih virusa u komercijalnim zasadima malina, koje je obavio ovaj institut iz Čačka – poražavajući. Ispitivanja obavljena u Srbiji, ali i u nekoliko zemalja u okruženju, pokazuju da je više od 95 odsto ispitivanih zasada zaraženo virusima.
U praksi, kako kaže, to je dovelo do smanjenja prinosa i pada kvaliteta maline – plodovi su sve sitniji i gube slast…
– Zbog toga smo došli u situaciju da opada i interesovanje proizvođača za gajenje ovog voća. Kupci se takođe osećaju prevarenim, pa su u nekim zemljama počeli da traže alternative za naše proizvode – ističe Leposavić za „Politiku” i dodaje da sve ukazuje na to da ubrzo moramo da uradimo više stvari kako bismo poboljšali stanje u ovom sektoru.
Skupa radna snaga i niski prinosi po hektaru opterećuju proizvodnju maline kod najvećeg broja zemalja proizvođača. Globalno tržište malina menja se u poslednjih deset godina, pa tako i pozicije država koje su se smenjivale na lestvici vodećih proizvođača. Leposavić ističe da neke države gube na značaju istom brzinom kojom su ranije dolazile na vrh. Prema podacima Svetske organizacije proizvođača i prerađivača maline, proizvodnja u svetu se u prethodnih deset godina gotovo udvostručila – sa 310.000 tona u 2008. na 590.000 u 2017. godini. Srbija je u 2016. godini proizvela 83.000 tona, a samo dve godine kasnije 56.000 tona.
– I ta proizvodnja ima tendenciju pada – upozorava naš sagovornik.
I Čile, jedan od naših najvećih konkurenata, beleži pad proizvodnje, pa je za samo sedam godina učešće ove države u svetskoj proizvodnji palo sa 16 na 6,4 procenata. Nasuprot tome, ima i država koje su u jednom trenutku iskoristile svoju priliku. Recimo, Bosna i Hercegovina je od proizvedenih 3.000 tona s početka ovog veka poslednjih godina dostigla 22.000 tona, prema nekim podacima i 25.000. Međutim, ove godine imaju znatan pad i realna proizvodnja im ne prelazi 8.000 tona.
Podaci ukazuju da je u 2019. usled poremećaja na tržištu došlo do pada proizvodnje malina i na drugim tržištima. Najveće smanjenje površina pod malinjacima imali su Srbija, Poljska, Čile, BiH, Bugarska, Crna Gora…
– Glavni igrači gube konkurentnost na svetskom tržištu, dok su novi, kao što su Meksiko, Bugarska, Bosna i Hercegovina i Ukrajina, ušli u konkurenciju. Posebno na tržištima gde je do sada bio dominantan uvoz maline iz Srbije, Poljske, Čilea… – ističe Leposavić.
On kaže da je kod tih zemalja presudna bila snažna pomoć države kod zasnivanja zasada i podizanja skladišnih kapaciteta. Napominje da je činjenica i da su te zemlje u prošlosti imale jeftinu radnu snagu.
– To je velika razlika u odnosu na Srbiju i Čile, gde već godinama imamo male subvencije u poljoprivredi – kaže on.
Naš sagovornik napominje da sve nekada najveće svetske proizvođače najviše ugrožava Meksiko, koji je u poslednjoj deceniji uvećao proizvodnju sa 11.500 tona na 112.700 i utrostručio prodaju uglavnom sveže maline u Americi.
Prema njegovim rečima, sadašnje tržište malina zasniva se na smrznutom programu, sa tendencijom rasta ponude, zbog čega su i cene trenutno relativno niske. Ali, bez obzira na sve ovo, malina je veoma traženo voće.
– Problemi, kako god to neko shvatio, ne potiču od prodaje. Činjenica je da 60 do 70 odsto troškova proizvodnje i berbe maline odlazi na troškove radne snage. U Srbiji je dnevnica za berače porasla sa 20 na 25 do 30 evra. Poskupeo je i repromaterijal, veći su zahtevi u oblasti bezbednosti radnika, što direktno utiče na ukupne troškove proizvodnje, pa malinarima ostaje znatno manja zarada – smatra naš sagovornik.
Naglašava da izvoznici imaju velikih problema zbog gubljenja sortne identičnosti, jer „vilamet” više nema karakteristike na koje su proizvođači navikli. Kako kaže, i prerađivači imaju manji procenat viših kategorija od takvog voća, a strani kupci imaju sve više primedbi na kvalitet isporučene robe.
– Ista situacija je i kod sorte „miker”, koja je sve traženija na svetskom tržištu. Sadni materijal je najveći problem u Srbiji i okolnim državama. Novi zasadi se uglavnom zasnivaju sadnicama iz Švajcarske, delom Francuske, Holandije i Italije. Ni „vilamet” ni „miker” iz tih zemalja nemaju karakteristike koje se očekuju – smatra naš sagovornik i napominje da zbog značaja i ekonomske dobiti od izvoza postoji potreba da se na državnom nivou reguliše proces sertifikacije, kao i da odgovarajuće institucije taj posao sprovedu u delo, počevši od klonske selekcije do stvaranja viših kategorija sadnog materijala. Prema njegovom mišljenju, na taj način bilo bi rešeno ovo izuzetno važno pitanje. U Srbiji se sertifikacija sprovodi od 2005. godine i u nekoliko ciklusa je stvarana određena količina izuzetno kvalitetnog sadnog materijala, ali nedovoljnog za stvarne potrebe, čak i lokalnog tržišta.

NBS kupila devet tona zlata za 395 miliona evra
Guvernerka Narodne banke Srbije (NBS) Jorgovanka Tabaković izjavila je danas da je centralna banka u oktobru kupila devet tona zlata i to platila 395 miliona evra, prvi put na međunarodnom tržištu, prenosi Beta.
„Srbija može da se pohvali diverzifikacijom deviznih rezervi najkvalitetnijom aktivom”, kazala je Tabaković na predstavljanju mesečnog izveštaja o inflaciji.
Ona je istakla da su bruto devizne rezerve NBS premašile 14 milijardi evra, a da su neto devizne rezerve 12 milijardi evra. U tim deviznim rezervama je i zlato koje Srbija poseduje, ukupno 30,4 tone koje čini oko 10 odsto deviznih rezervi i čija je vrednost 1,3 milijarde evra.
Jedna tona od kupljenog zlata se, kako je rekla, „drži na sigurnom mestu, u švajcarskoj centraloj banci, za slučaj bilo kakve odbrane od rizika u međunarodnom okruženju”, a između ostaloga i što su transportni troškovi visoki i zato što nema izdataka za čuvanje.
„Nova projekcija NBS je da će rast bruto domaćeg proizvoda (BDP) Srbije ove godine biti 3,6 odsto, umesto ranije prognoziranih 3,5 odsto, a moguće je da će rast biti i veći”, rekla je Tabaković.
Dodala je da je inflacija u Srbiji šestu godinu zaredom niska i stabilna, u proseku dva odsto i da su očekivanja da će tako biti i u narednom periodu.
Projektovana ciljana inflacija od tri odsto, plus-minus 1,5 odsto neće se, kako je rekla, menjati do kraja 2021. godine.
Istakla je da je u septembru nivo problematičnih kredita bio 4,66 odsto, a da su direktne strane investicije 2,9 milijardi evra i da se očekuje da dostignu prošlogodišnji 3,5 milijardi evra.
Strane direktne investicije, prema njenim rečima, petu godinu za redom pokrivaju deficit tekućeg računa.
Tabaković je rekla da rastu devizna i dinarska štednja, brže dinarska i da sada iznosi 74 milijarde dinara.
Izvoz robe i usluga Srbije je, prema njenim rečima, za prvih devet meseci ove godine veći za 10,9 odsto, a u EU za 10,6 odsto nego u istom periodu prošle godine i time se stopa rasta ukupnog izvoza u ovoj godini ubrzala u odnosu na 2018. godinu i približila se stopi rasta uvoza koja je međugodišnje iznosila 11,6 odsto. ;
„Želim da istaknem da je Srbija došla na korak od dobijanja investicionog rejtinga, karakterističnog za ekonomije koje odlikuje visoka sigurnost ulaganja”, rekla je Tabaković.
Ona je rekla da su strani investitori ove godine iz Srbije izneli 709 miliona evra dobiti i da je prošle godine 56 odsto dobiti reinvestirano, a da se očekuje da i ove godine toliko odvoje za proširenje kapaciteta.
Generalni direktor Sektora za ekonomska istraživanja i statistiku Savo Jakovljević rekao je da će ovu godinu na globalnom nivou obeležiti znatno usporavanje trgovine i privrednog rasta zbog rastućeg protekcionizma i neizvesnosti u pogledu budućih trgovinskih politika vodećih svetskih ekonomija.
„Relevantne međunarodne institucije smanjile su procene globalnog rasta, uključujući i procene za zonu evra koja je naš najvažniji spoljnotrgovinski partner uz ocenu da će se rast u narednom periodu ipak postepeno ubrzavati”, rekao je Jakovljević.
Dodao je da se neizvesnost u pogledu budućih kretanja pre svega odnosi na cene nafte.
Direktor Odelenja za monetarnu analizu i izveštavanje Mirjana Miletić rekla je da su krediti privredi međugodišnje porasli 11,6 odsto, a stanovništvu 9,3 odsto.
Zamenik generalnog direktora Sektora za ekonomska istraživanja i statistiku Milan Trajković kazao je da je učešće investicija u bruto domaćem proizvodu (BDP) sada oko 22 odsto i da će do kraja godine biti oko 23 odsto.
„Još nismo stigli uobičajen nivo investicija u BDP koji su imale zemlje centralne Evrope od 25-26 odsto, ali smo prevalili dobar deo puta”, rekao je Trajković.

Najki više neće prodavati robu preko Amazona
NjUJORK - Američki proizvođač sportske opreme, „Najki” odlučio je da prekine saradnju sa „Amazonom”.
Iz Najkija je saopšteno da kompanija više neće prodavati robu preko veb sajta „Amazona”, jednog od vodećih onlajn trgovaca u svetu, u želji da se fokusira na direktan odnos „Najkija” sa potrošačima, prenosi Si-En-Bi-Si.
Ova vest je uključila alarmno zvono u maloprodajnoj industriji, a neki nagađaju da bi i ostali brendovi mogli da slede Najkijev potez i ocenjuju da bi bilo pametno da to i urade.
„Brendovima ne treba „Amazon”. Brzina isporuke je bila prednost Amazona, ali se ta prednost suzila...Ovaj potez nam pokazuje da moćni brendovi shvataju da je promet preko njihovih sopstvenih veb sajtova samoodrživ, profitabilniji i da zapravo jača robnu marku, dok je njihov promet i prihod preko Amazona manje profitabilan i manje doprinosi jačanju brenda”, izjavio je Rendi Konik, analitičar u kompaniji Džefris, prenosi Tanjug.
Konik smatra da će mnogi jaki modni brendovi, pa čak i oni iz drugih sektora, u budućnosti odlučiti da odustanu ili da ograniče svoje odnose sa Amazonom.
Iz Amazona nisu odmah odgovorili na zahtev Si-En-Bi-Si-a za komentarom.

Valjevska bukovina kreće za Kinu
Valjevo - Odavno u Valjevu nije bilo takve investicije u jedan proizvodni pogon. Oko šest miliona evra uložila je do sada beogradska firma „Krstako inkorporejtid” u fabriku za preradu drveta i proizvodnju peleta u selu Beloševac, na istočnom obodu varoši na Kolubari.
U delu pogona, čija je ukupna površina preko 5.000 kvadratnih metara, nedavno je na najsavremenijoj opremi vrednoj više od tri miliona evra počela probna proizvodnja sušene i parene bukove rezane građe i bukovog peleta.
Analize su pokazale da se drvo vraća na velika vrata na svetsko tržište, a dobri odnosi Srbije s Kinom i Rusijom otvaraju široke mogućnosti za plasman ove robe, objašnjava Milan Krstić, generalni direktor firme „Krstako”.
– Proizvodnju smo koncipirali tako da je iskorišćenost bukovih trupaca oko 40 odsto za rezanu građu, a 60 odsto za pelet. Dnevni kapacitet pogona za preradu je od 100 do 120 kubnih metara bukovih trupaca, a kada peletara proradi punim kapacitetom, proizvodiće oko 50 tona peleta dnevno – navodi Krstić.
Kompletna proizvodnja rezane građe već je praktično unapred prodata za naredne tri godine i biće plasirana na kinesko tržište.
– Planiramo da za godinu do dve osvojimo i proizvodnju masivnih ploča koje su proizvod višeg stepena prerade, a nadam se da ćemo za pet-šest godina ući i u proizvodnju masivnog nameštaja – najavljuje Krstić.
Ipak, imajući u vidu da su veliki potrošač toplotne energije, da imaju kotao snage pet megavata koji kao gorivo koristi otpatke od bukove kore i drugu „sečku”, sledeća faza investiranja, prema njegovim rečima, biće instaliranje postrojenja koje će omogućiti da se za istu količinu energenta koja se utroši za dobijanje toplotne energije, proizvede i značajna količina struje.
Trenutno, dok traje period probne proizvodnje, u pogonu je angažovano petnaestak radnika. Kada proizvodnja zvanično bude počela, posao će dobiti 50 do 60 ljudi, a kasnije i dvostruko više. Milan Krstić poručuje da će za par godina, kada počne i produkcija masivnih ploča, ovde uhlebljenje imati nešto preko 200 zaposlenih.
</div>
<div id="vesti">
Srbija će imati svog tužioca u Hagu
Dok su predsednik Evrodžasta Ladislav Hamran i ministarka pravde Nela Kuburović u utorak potpisivali sporazum o saradnji Srbije i ove organizacije, trajala je koordinirana akcija u tri evropske države protiv kriminalaca koji su radili mahinacije sa ugovorima o iznajmljivanju luksuznih automobila.
Reč je o 61 luksuznom vozilu u vrednosti od tri miliona evra. Osumnjičeni su sklapali ugovore za skupocene automobile koje kasnije nisu isplaćivali. Nemačke vlasti su vodile ovu operaciju, a u Srbiji su izvršeni pretresi stanova i pronađena je dokumentacija koja će poslužiti kao dokaz u ovom predmetu.
„Ovo je primer dobre saradnje”, rekao je juče predsednik Evrodžasta Ladislav Hamran, nakon sastanka sa republičkim javnim tužiocem Zagorkom Dolovac. Hamran i Dolovac su juče u prostorijama RJT-a upriličili razgovor sa novinarima na kojem je rečeno da je sporazum o saradnji Srbije i Evrodžasta stupio na snagu.
Dolovac je imenovala svoju zamenicu Gordanu Janićijević za predstavnicu našeg tužilaštva u Evrodžastu. Janićijevićeva će biti prvi tužilac iz Srbije sa kancelarijom u Hagu.
„Ona će svakako uložiti dodatne napore da saradnja Srbije i Evrodžasta bude bolja, efikasnija i brža. U proteklom periodu smo imali veliki broj zamolnica, predmeta koje smo radili zajedno sa Evrodžastom. Imali smo veliki broj zajedničkih istražnih timova i nadam se da će naša koleginica tu saradnju poboljšati”, naglasila je Zagorka Dolovac.
Predsednik Evrodžasta Ladislav Hamran rekao je da dokument koji je potpisan nije politički, već operativni sporazum između pravosudnih organa – sudija i tužilaca.
„Sada sa Srbijom imamo 12 zemalja koje nisu članice EU, a deo su naše porodice u Evrodžastu. Ono što su državni organi Srbije postigli u kratkom roku je izuzetno. Drugim zemljama je potrebno i po nekoliko godina, a mnoge i ne privedu kraju ovaj proces koji je Srbija uspela da završi za godinu dana”, kazao je Hamran.
Tužiteljku Dolovac pitali smo kakva će biti saradnja Evrodžasta i Srbije kada je reč o borbi protiv terorizma, s obzirom na veliki broj povratnika sa stranih ratišta.
„Sporazumom je obuhvaćena i borba protiv terorizma. Za sada će kontakt tačka za ovu vrstu kriminala biti predstavnica našeg tužilaštva u Evrodžastu, ali u budućnosti ćemo raditi na tome da imamo posebnu kontakt tačku za terorizam”, odgovorila je Dolovac za naš list.
Hamran je naveo da informacije iz istrage koje se vode u predmetima protiv terorizma Srbija može dostaviti Evrodžastu. Ti podaci će proći kroz njihovu bazu podataka.
„Na taj način će se utvrditi da li već postoje paralelne istrage u drugim zemljama ili saznanja o nekom osumnjičenom za terorizam. Nakon toga, sve zemlje koje imaju informacije dalje će sarađivati”, zaključio je Hamran.

Pronađeno telo žene, sumnja se na porodično nasilje
U zlatiborskom selu Rožanstvo, u porodičnoj kući sinoć je pronađeno beživotno telo žene i povređeni muškarac, javio je RTS.
Muškarac je zbrinut u Opštoj bolnici u Užicu i nije životno ugrožen.
RTS-u je u Višem javnom tužilaštvu u Užicu rečeno da postoje osnovi sumnje da je 62-godišnju ženu usmrtio 68-godišnji suprug.
Supružnici su na evidenciji čajetinskog Centra za socijalni rad zbog nasilja u porodici.

Bivši TV voditelj uhapšen u Zagrebu po poternici Srbije
ZAGREB – Bivši televizijski voditelj Goran Marković Pikaso uhapšen je u Zagrebu po poternici srpskog pravosuđa, a zbog utaje poreza.
Marković, koji je vodio emisije „Nemoguća misija” i „Rikošet” na TV Pink, uhapšen je početkom nedelje i u sredu je izveden pred nadležnog sudiju zagrebačkog Županijskog suda koja mu je odredila ekstradicioni istražni zatvor, prenosi „Jutarnji list”.
Marković i njegov kum Saša Mirković bili su obuhvaćeni policijskom akcijom kodnog imena „šetač” u Srbiji pre osam godina, zbog čega je Marković neko vreme proveo u zatvoru.
Kako se navodi, on i Mirković se terete za fiktivno poslovanje preko kompanije „Media vizards”, odnosno za utaju poreza i pranje novca, a Marković je kao odgovorna osoba spomenute kompanije lažno prikazivao nabavku usluga od kompanija koje su bile pod kontrolom članova kriminalne grupe raskrinkane 2010. godine, preneo je Tanjug.
Na osnovu fiktivnih faktura izvučeno je oko sedam miliona dinara, pa se Marković tereti da je izbegao plaćanje poreskih obaveza državi u visini od oko 2,5 miliona dinara.
Navodi se da je Marković pobegao iz Srbije 2017. godine, a da je poternica za njim raspisana u januaru 2018.
Dodaje se da će o Markovićevom izručenju Srbiji odlučiti nadležni organi.

Bačena bomba na prodavnicu PVC stolarije
Niš - Niška policija traga za osobom koja je u noći između utorka i srede bacila eksplozivnu napravu na lokal u Knjačevačkoj ulici, kazali su agenciji Beta u Policijskoj upravi u Nišu.
„U eksploziji koja nam je prijavljena dva časa iza ponoći nije bilo povređenih lica, ali je pričinjena veća materijalna šteta. Uviđaj je obavljen, ali motivi napada za sada nisu poznati”, rekli su u policiji.
Prema nezvaničnim saznanjima, na prodavnicu PVC stolarije bačena je bomba kašikara.

Osuđeni za ratni zločin - ubistvo četiri žene i devojčice u Ključu 1992.
Apelacioni sud u Beogradu preinačio je presudu kojom su dvojica pripadnika Vojne policije VRS Marko Pauković (48) i Dragan Bajić (52) zbog nedostatka dokaza bili oslobođeni od optužbi i pravosnažno ih osudio na po 12 godina zatvora zbog ubistva pet muslimanski u mestu Kamičak u opštini Ključ u Bosni i Hercegovini 1992. godine.
Oni su prethodno u dva navrata u prvostepenim postupcima bili oslobađani od optužbi zbog nedostatka dokaza.
Ovom trećestepenom odlukom, koja je objavljena na sajtu Apelacionog suda, potvrđena je drugostepena presuda tog suda kojom je u maju ove godine preinačena druga prvostepena oslobađajuća presuda.
Bajić i Pauković su sada pravosnažno proglašeni krivim što su 10. oktobra 1992. godine u mestu Kamičak kao pripadnici Vojne policije Šeste sanske brigade Vojske Republike Srpske ubili H.R. (60), M.J. (70), M.H. (54), Đ.B. (54) i tada maloletnu S.B. (12), pucajući u njih iz automatskim pušaka.
U obraloženju pravosnažne odluke Apelacionog suda navodi se da izvedeni dokazi nesumnjivo ukazuju na jedini mogući zaključak - da su baš ovi okrivljeni izvršili ovo krivično delo.
Sud je utvrdio i da je kod okrivljenih postojao, kako kaže, jedinstveni umišljaj jer je „jedan prihvatao radnje drugoga kao svoje i zajedničke izražavajući time volju da zajedno izvrše delo”.
Prilikom donošenja odluke o kazni, Apelacioni sud je od olakšavajućih okolnosti na strani okrivljenih cenio njihov raniji život, da su u vreme izvršenja krivicnog dela imali 21, odnosno 24 godine, kao i njihove porodične prilike.
Kao otežavajuću okolnost sud je cenio težinu izvršenog krivičnog dela i nastale posledice, odnosno da je tom prilikom stradalo petoro ljudi, od čega četiri žene i devojčica od 12 godina, kao i da su ubijeni bili nezaštićena lica koja nisu doprinela ovakvom ponašanju okrivljenih, niti su kod njih mogla izazvati osećaj ugroženosti.

Uhapšen zbog pokušaja ubistva na Vračaru
Pripadnici beogradske policije uhapsili su D. J. (1996) zbog postojanja osnova sumnje da je izvršio krivično delo ubistvo u pokušaju, saopšteno je iz MUP-a Srbije.
Kako se sumnja on je 5. novembra ove godine na Vračaru, nožem naneo teške telesne povrede opasne po život tridesetogodišnjem muškarcu.
Osumnjičenom je određeno zadržavanje do 48 časova nakon čega će, uz krivičnu prijavu, biti priveden Višem javnom tužilaštvu u Beogradu.

Uhapšen osumnjičeni za pokušaj silovanja maloletnice i polno uznemiravanje
Pripadnici beogradske policije uhapsili su M.M. (1998) zbog postojanja osnova sumnje da je izvršio krivično delo silovanje u pokušaju i više krivičnih dela polno uznemiravanje, saopšteno je iz MUP-a Srbije.
On se sumnjiči da je, 18. oktobra ove godine na teritoriji gradske opštine Vračar, pokušao da siluje maloletnu žensku osobu.
Osumnjičenom M. M. je određeno zadržavanje do 48 sati i on će, uz krivičnu prijavu biti priveden Višem javnom tužilaštvu u Beogradu, navodi se u saopštenju.

U pucnjavi u Surčinu povređen muškarac
U Surčinu je u sredu oko 22.40 došlo do pucnjave u kojoj je povređen muškarac starosti 40 godina i prevezen u KBC Zemun.
U toku kišne noći u Beogradu dogodilo se šest saobraćajnih udesa, u kojima nije bilo teže povređenih, prenosi Tanjug.

Obeležen Dan Vojnofilmskog centra „Zastava film”
Povodom Dana Vojnofilmskog centra „Zastava film”, koji danas obeležava 71. godinu postojanja, održana je svečanost u prostorijama te filmske kuće na Košutnjaku.
Čestitajući praznik kolektivu „Zastava filma”, načelnik Uprave za odnose sa javnošću pukovnik Mihailo Zogović preneo je zaposlenima čestitku ministra odbrane Aleksandra Vulina povodom Dana te kuće i istakao je da „Zastava film” u sadašnjosti beleži istoriju, navodi se u saopštenju Ministarstva odbrane.
„Kamere 'Zastava filma' beleže sve važnije događaje u Ministarstvu odbrane i Vojsci Srbije, ali i svuda gde Srbi žive – naglasio je pukovnik Zogović. On je, takođe, istakao da se sposobnosti 'Zastava filma' na polju informativne delatnosti poboljšavaju i unapređuju u skladu sa potrebama i boljitak na tom polju je već vidan, a uz podršku Uprave za odnose sa javnošću i razumevanje menadžmenta Ministarstva odbrane, naredne godine i kadrovski i tehnološki ova kuća će ojačati. Na polju filmske delatnosti, takođe, ova kuća beleži značajne rezultate. Bogata arhiva filma proširuje se svake godine, a samo u godini za nama, 'Zastava film' je u saradnji sa Radio televizijom Srbije realizovao dva kapitalna filma o ratnim pričama sa Košara i Paštrika. U samostalnoj produkciji, 'Zastava film' je realizovao i 'Kosmetsku trilogiju' kao sećanje na 20 godina od borbe protiv NATO agresije”, kazao je pukovnik Zogović.
Osvrnuvši se na istoriju te kuće, direktor Vojnofilmskog centra potpukovnik Goran Ikonić istakao je da je danas, VFC „Zastava film“ sa tradicijom dugom sedam decenija, bogatim iskustvom, mnogobrojnim filmskim priznanjima, a pre svega obimnom produkcijom izraženom u milionima metara filmske trake, jedinstvena filmska kuća u našoj zemlji i regionu.

„U ovom dugom vremenskom periodu menjale su se generacije zastavinih radnika i svaka je dala neki doprinos razvoju ove kuće. Naša će ostati upisana po tome što je posle jednog teškog perioda po ovu ustanovu, uspela da joj da novi život. U produkcionom smislu smo napravili veliki iskorak i sa nekoliko važnih projekata povratili stari sjaj ustanove i opet postali prepoznatljiv producent na ovim prostorima. U ovom drugom vizuelnom delu, izvršili smo potpunu rekonstrukciju objekta, opremanje savremenom filmskom opremom, delimično podmlađivanje kadrom i tako stvorili odlične uslove za život i rad ustanove i svih njenih pripadnika”, naglasio je potpukovnik Ikonić dodajući da toga ne bi bilo da nije bilo svesrdne pomoći i podrške predpostavljene Uprave za odnose sa javnošću i samog vrha sistema odbrane, kojima je zbog toga, u ime zaposlenih, zahvalio.
U narednim godinama, dodao je potpukovnik Ikonić, „Zastava film” će, osim svojih primarnih zadataka u sistemu odbrane, raditi na digitalizaciji arhiva kako bi jedan deo te riznice u budućnosti otvorili javnosti i pokazali zbog čega smo tako važni i dragoceni.
 
Godinu za nama, u duhu današnjeg praznika, „Zastava film” je predstavila pokretnim slikama kroz desetominutni film kao svojevrsnu kratku retrospektivu rada „Zastava filma” u 2019.godini.
Direktor VFC „Zastava film“ potpukovnik Ikonić, povodom današnjeg praznika, dodelio je Zlatnu povelju za pomoć i podršku ustanovi i izuzetan doprinos razvoju vojne kinematografije ministru odbrane Aleksandru Vulinu.
Povodom sedam decenija rada, povelje „Zastava filma” za dugogodišnju plodotvornu saradnju i izuzetan doprinos razvoju vojne kinematografije dodeljene su reditelju Veselinu Grozdaniću, direktoru „Šumadija filma” Živoradu Mihajloviću, kompaniji „Milan Blagojević- Namenska“ i dekanu Akademije umetnosti profesoru Draganu Elčiću.
Zahvalnica za ostvarenu saradnju i pomoć na restauraciji filma „O ljubavnim veštinama” reditelja Karpa Godine dodeljena je Ambasadi Republike Slovenije u Beogradu, a zahvalnica za ostvarenu saradnju na realizaciji filma „Sedmorica sa Drine“ uručena je Andreu Dardinu.
Na današnji dan 1948. godine formirano je odeljenje za filmove pri glavnoj političkoj upravi Jugoslovenske vojske „Zastava film”. Bio je to nastavak prekinutog kontinuiteta vojne kinematografije čiji počeci datiraju od 1916. godine kada je naredbom vojvode Petra Bojovića u Solunu, formirana fotografsko-kinematografska sekcija pri obaveštajnom odseku Vrhovne komande Srpske vojske. Od tada pa do danas vojna kinematografija je bila i ostala jedan od nosećih stubova srpske i jugoslovenske kulture i tradicije.

Duvan čvarci i šljivovica iz đačke kuhinje
Pirotski kačkavalj i valjevski šoder čvarci uz prokupac iz Aleksandrovca dostojna su uvertira u spektar proizvoda koji nastaju u srednjim školama. Po principu od „od njive do trpeze” u radionicama škola koje obrazuju buduće profesionalce u poljoprivredi, proizvodnji i preradi hrane nastaju i džem od kupine, pekmez od šljiva, sirup od aronije, kiseli krastavčići, sok od paradajza, pasterizovani fileti paprike… Kačkavalj od kravljeg, kozjeg, ovčjeg mleka, sitan ili sir sa plesnima, pasterizovano mleko i jogurt takođe su plodovi đačke industrije. Od alkoholnih pića u školama se proizvode razne sorte vina i rakije, kao i konjak i vinjak. Ali ovi proizvodi uglavnom ne stižu na veće tržište.
Najveći deo prerađenog voća, povrća, mleka i mesa iz školskih radionica ide u kuhinje đačkih domova koji su u sastavu škola proizvođača. Ponešto iz bogatog asortimana može da se kupi u školskim prodavnicama. Jedino alkoholna pića iz školskih destilerija i podruma ne smeju da se nađu u slobodnoj prodaji.
Poljoprivredna škola sa domom učenika „Valjevo” jedna je od kuća znanja koje se diče praktičnim delom nastave ratarstva, povrtarstva, stočarstva, odakle i potiču njihovi proizvodi.
– U primarnoj proizvodnji gajimo paradajz, luk, krompir, papriku, šargarepu, cveklu, kupus, zelenu salatu, ali i lekovito bilje. Imamo u školskom posedu zasad šljive i voćnjak različitih vrsta i sorti voća, a i proizvodimo sadnice voća. Uzgajamo ječam, ovas, kukuruz, lucerku za potrebe ishrane našeg stočnog fonda. Negujemo govedarstvo, gajimo krave čije mleko ide na preradu u našu mlekaru odakle dobijamo sir, kajmak i jogurt. Bavimo se ovčarstvom i svinjarstvom – dočarava Milan Gajić, direktor valjevske Poljoprivredne škole čiji su budući mesari ove godine na Festivalu čvaraka u Valjevu osvojili drugo mesto u pravljenju duvan i šoder čvaraka.
U njihovoj prodavnici, u krugu škole, osim sadnica voća koje su najtraženije, kupci rado pazare voće i povrće, mleko, svinjsko i goveđe meso, ali i jaja školskih koka nosilja. Rakija iz školske destilerije nije na prodaju.
– Od rakija uglavnom proizvodimo šljivovicu, malo kajsije i kruške. Pravimo i vino, ali to je sve za potrebe obrazovanja – napominje Gajić.
Jedina registrovana za proizvodnju vina je Srednja škola sa domom učenika „Sveti Trifun” u Aleksandrovcu. Ona baštini tradiciju nekadašnje vinodeljsko-voćarske škole koja je još 1925. godine otvorena da „spremi mladiće i odrasle u vinogradarstvu, podrumarstvu, voćarstvu, preradi i spremanju voća za samostalan rad u ovim poljoprivrednim granama”. Njen vinograd se prostire na sedam hektara, a škola poseduje i hektare pod šljivama, višnjama i jabukama.
– Imamo savremene pogone za preradu grožđa i lagum za čuvanje vina. Kada bi celokupan rod naše vinove loze bio prerađen u vinskom podrumu škola bi mogla da proizvede 50.000 litara vina za godinu dana. Ipak najveći deo našeg grožđa u rinfuzu ode privatnicima, a škola proizvodi oko 5.000 litara na različitih sorti vina među kojima su tamjanika, prokupac, merlo i rizling – objašnjava Branko Rajčić, direktor Srednje škole „Sveti Trifun” u Aleksandrovcu.
Osim vina, ovde se proizvode i rakije: lozovača, dunjevača, komovica i vinjak. Na etiketi ovih pića, tvrdi Rajčić, piše da su za poklon. Nisu za prodaju, a daruju se u svrhu promocije škole.
Zaštićen brend je najbolja reklama, ako se za primer uzme pirotski kačkavalj Mlekarske škole sa domom učenika „Dr Obren Pejić” u kojoj se dnevno prerađuje 5.000 litara mleka.
– Zaštitili smo proizvod po kome smo prepoznatljivi – pirotski kačkavalj od kravljeg mleka. Najviše pravimo kačkavalj i to više sorti: od kravljeg mleka, mešanac, ovčiji i kozji, ali proizvodimo i pasterizovano mleko, jogurt, vurdu, sitan sir i različite tipove sira u kocki – kaže Nenad Đorđević, direktor Mlekarske škole u Pirotu.
On ističe da je obrazovanje prioritetni zadatak škole i da se to neće promeniti uprkos činjenici da potražnja za njihovim proizvodima daleko prevazilazi proizvodne kapacitete.
– Naši proizvodi stižu na tržište posredstvom velikih prodajnih lanaca. Jedna firma avansno kupuje od nas naše proizvode i stavlja svoje etikete na kojima mora da piše „proizvedeno u Mlekarskoj školi u Pirotu”, jer oni od nas kupuju gotov proizvod ali taj proizvod ne proizvodimo u njihovo ime – razjasnio je Đorđević.
ANTRFILE
Konjak na poklon, zdravica uz sok od paradajza
Konjak Poljoprivredne škole sa domom učenika „Sonja Marinković” u Požarevcu, nedavno je dobio ministar prosvete Mladen Šarčević. On je, doduše, prilikom obilaska školske radionice za preradu voća i povrća mogao da nazdravi samo sokom od paradajza, posluženom u čašicama za rakiju.
– Iskoristili smo priliku da ministru, koji nam nije stalni gost, poklonimo konjak, doduše star dve godine a trebalo bi da odstoji bar pet – kaže Vidoje Vukašinović, direktor požarevačke Poljoprivredne škole koja je među liderima u proizvodnji i preradi hrane.
Njeni đaci i nastavnici obrađuju 55 hektara školskog zemljišta, imaju pet plastenika, farme krava, svinja, ovaca… Pekmez i kompot od šljiva, sok od kupine, kiseli krastavčići, pasterizovana paprika i drugi proizvodi od voća i povrća iz ove škole mogu se kupiti u školskoj prodavnici „Naša tezga – zdrav kutak”, ali uglavnom se koriste za ishranu u đačkom domu.

Učitelj iz Vranja štrajkom glađu traži pravdu
Miomir Dejanović, učitelj OŠ „Svetozar Marković” iz Vranja, juče je ispred te ustanove započeo štrajk glađu, tražeći da urgentno dobije rešenje o vraćanju u pomenutu osmoletku iz područnog odeljenja u Donjem Neradovcu, jer smatra da „direktorkina odluka o premeštanju ugrožava funkcionisanje njegove porodice i sprečava ga da brine o sinu sa autizmom”.
Kako je „Politika” izvestila u više navrata Dejanović je ovenčan titulama najedukatora Srbije i bivše Jugoslavije, a premešten je izdvojeno odeljenje jer je u matičnu osmoletku upisan razred prvaka manje. Pored toga što mu nije jasno zašto je baš on izabran za premeštaj, uprkos činjenici da se na nezvaničnoj školskoj rang-listi iza njega nalazi 17 učitelja, Dejanović ističe da ga promena radnog mesta onemogućava da brine o bolesnom sinu koji je mali maturant druge vranjanske osmoletke. Supruga, učiteljica već radi u seoskoj školi, pa je upravo ovaj učitelj dosad hitno odlazio u sinovljevo odeljenje da ga smiri kada dobije napade besa, koje i stručnjaci potvrđuju. Zbog toga je Dejanović uputio žalbe nadležnim institucijama ali njegov slučaj ni tri meseca kasnije nije rešen.
Kako kaže, u utorak mu ističe komisijsko bolovanje, posle čega bi trebalo da počne da radi u školi u Donjem Neradovcu, što se kosi sa nalazom neuropsihijatra da njegovom sinu neophodan „značajno pojačan nadzor i obavezno permanentno prisustvo oba roditelja zbog raptusa”, odnosno izliva besa i mogućnosti povređivanja.
– Žalio sam se i Mladenu Šarčeviću, ministru prosvete, kao i Milanu Pašiću, pomoćniku ministra za predškolsko i osnovno obrazovanje. On me je nedavno pozvao i pitao da li mogu da prihvatim predlog da godinu dana radim u Donjem Neradovcu, posle čega bi me trajno vratili u Vranje. Pristao sam i bili smo na pragu rešenja problema. Nekoliko dana potom direktorka moje škole poslala je opštinskoj prosvetnoj inspekciji rešenje u kojem navodi da će me posle godinu dana ili više vratiti u matičnu školu u Vranju „ako se steknu uslovi”. To znači nikad, što ne mogu da prihvatim, jer moram da obezbedim svom autističnom detetu nastavak školovanja. Za prosvetu je sramno to što sam doveden u situaciju da zdravljem i životom branim osnovno pravo svog sina da se školuje i da u nevolji bude sa roditeljima – ističe Dejanović. Dodaje da mu ne smeta rad u seoskoj sredini, već to što ovaj premeštaj znači i poklapanje njegovih i sinovljevih školskih smena zbog čega neće moći da ga vodi kući iz škole i čuva dok supruga ne dođe s posla iz druge seoske osmoletke.

Magla i sumaglica otežavaju vožnju
Magla, sumaglica ili niska oblačnost tokom noći mogu otežavati vožnju zbog smanjene vidljivosti, a posebno treba biti oprezan na putevima pored reka i u kotlinama, upozorava AMSS.
Na oko 200 metara vidljivost je smanjena na području Požege i Crnog Vrha, sa sumaglicom treba računati na području Palića, Banatskog Karlovca, Loznice i Beograda, prenosi Tanjug.
Pored Save, Drine i Morave se može tokom noći pojavati magla zato savetuju ozačima da večeras budu oprezniji za volanom, jer su kolovozi u ovim područjima vlažni, pa je neophodno voziti opretnije uz smanjenu brzinu i na većem odstojanju.
Prema poslednjim informacijama dobijenih od JP „Putevi Srbije” na naplatnim stanicama nema zadržavanja.
Prema informacijma Uprave granične policije, na putničkim terminalima nema dužih zadržavanja, dok se kamioni zadržavaju na pojedinim prelazima.

Sud ga oslobodio plaćanja vode, vodovod hoće da ga isključi sa mreže
VRBAS – Javno komunalno preduzeće „Komunalac” iz Vrbasa saopštilo je danas da pokušaj isključenja sa vodovodne mreže građanina Ravnog Sela Božidara Caričića nema veze sa aktuelnom presudom kojom je on oslobođen obaveze da plaća vodu, jer je neispravna za piće, dok meštani tog sela pripremaju skup podrške za Caričića, prenosi Beta.
„Radnici JKP Komunalac Vrbas su danas u jutarnjim časovima postupali po nalogu za isključenje, kada su trebali da na javnoj površini/ulici isključe korisnika koji godinama nije plaćao vodu i koji nije dozvolio da se izvrši kontrola, očita i zameni njegov vodomer”, navodi se u saopštenju Komunalca i dodaje da je radnicima rečeno da će biti „upucani” kao i da je Caričić „kolima blokirao deo javne površine gde je trebalo da se voda isključi”.



Policija: Meštanin pretio smrću komunalcima

NOVI SAD – Policija će, po nalogu Osnovnog javnog tužilaštva u Vrbasu, podneti krivičnu prijavu protiv meštanina Ravnog Sela zbog krivičnog dela sprečavanje službenog lica u vršenju dužnosti, saopšteno je danas iz MUP-a Srbije, prenosi Beta. Policija je u Ravnom Selu intervenisala posle prijave radnika komunalnog preduzeća da im je pretio smrću sedamdesetogodišnji meštanin kome su nameravali da isključe vodu, navodi se u saopštenju.Dodaje se da su policajci izašli na lice mesta i zatim u policijskoj stanici saslušali vlasnika kuće i uzeli izjave od radnika, nakon čega su svi pušteni. 

Iz tog preduzeća su naveli da je Božidar Caričić korisnik vode iz mreže javnog vodovoda koji uslugu nije platio od osnivanja JKP Komunalac, odnosno od 2015. godine. 
„Gotovo četiri godine nije platio nijedan dinar za vodu koju je potrošio”, stoji u saopštenju.
Dodaje se da je Caričić o današnjoj intervenciji pismeno obavešten preporučenom pošiljkom, te da je procedura „u celosti ispoštovana i primenjeni propisi koji se odnose na sve, pa i na Božidara Caričića”.
Nakon jutrošnjeg pokušaja da mu isključe vodu, radnici Komunalca koji su imali nalog za to, odustali su od isključenja.
Božidar Caričić je rekao da nije dužan da izmiri dug za vodu, jer nije ispravna za piće, o čemu ima sudsku presudu, ali je potom priveden na razgovor u policijsku stanicu u Vrbasu, nakon toga pušten, ali je policija, po nalogu Osnovnog javnog tužilaštva u Vrbasu, protiv njega podnela krivičnu prijavu za ometanje službenog lica u vršenju dužnosti.
Meštani organizovali skup podrške Caričiću
VRBAS – Nekoliko desetina građana okupilo se večeras u dvorištu Božidara Caričića u Ravnom Selu pored Vrbasa kako bi mu pružili podršku ali i kako bi, kako su naveli, istakli nameru da istraju u zahtevu koji je do sada podržalo gotovo 700 meštana, da ta mesna zajednica raskine ugovor sa JKP Komunalac iz Vrbasa, ukoliko to preduzeće ne može da im isporučuje pijaću vodu u kućne slavine.
„Ako voda nije za piće, ne treba nam. Mi smo vlasnici vodovoda i bunara koje smo iz svojih džepova finansirali. Želimo da znamo da li je voda za piće. Ako nije, ne treba nam komunalno preduzeće koje će nas tužiti i privoditi u policiju zbog duga”, naveo je jedan od okupljenih meštana koji su došli da podrže Caričića na skupu u dvorištu njegove kuće, prenela je Beta.

Studenti Pravnog fakulteta u Kragujevcu trijumfovali u Strazburu
Kragujevac – Profesori i studenti Univerziteta u Kragujevcu juče su aplauzom pozdravili ekipu Pravnog fakulteta koja se vratila iz Strazbura, gde je krajem prošle sedmice pobedom okončala veliko evropsko takmičenje u simulaciji suđenja na temu ljudskih prava. U takmičenju koje je trajalo godinu dana učestvovalo je više od 30 timova pravnih fakulteta iz jugoistočne i severne Evrope, a u finalnom dvoboju u Evropskom sudu za ljudska prava ekipa Pravnog fakulteta u Kragujevcu „Dimitrije Davidović” nadmudrila je tim „Sent Erik” iz Švedske.
Simulacija suđenja se odvijala na engleskom jeziku, a proces je bio nadasve aktuelan: repatrijacija borca ID iz Sirije u jednu zamišljenu zapadnoevropsku zemlju. Kragujevački tim je odneo pobedu u oba slučaja – i kad su branili pravo borca ID na povratak u Evropu i kad su mu to pravo osporavali. U pitanju je, zapravo, bio zahtev jedne mlade žene da se vrati kući nakon što je na sirijskom ratištu poginuo njen muž, borac ID s kojim je imala porodicu.
– Devojka se priključila borcima ID kad je imala 16 godina. Na sirijskom ratištu je upoznala pripadnika te organizacije i s njim dobila dete. Zahtev za povratak u Evropu, u svoju matičnu zemlju, šalje posle pogibije muža, u trenutku kada u izbegličkom kampu očekuje da rodi drugo dete. Da li ima pravo da se vrati kući ili joj to pravo treba osporiti, bilo je ključno pitanje oko koga smo se sporili s kolegama iz Švedske. Ekipe su imale priliku da brane i negiraju to pravo, a naša argumentacija je u oba slučaja bila jača. Interesantno je reći da sličan slučaj zaista postoji u Evropskom sudu za ljudska prava u Strazburu – navela je za „Politiku” studentkinja na master programu Dijana Stefanović, članica pobedničke ekipe Pravnog fakulteta u Kragujevcu.
Podjednak doprinos krajnjoj pobedi u Strazburu dali su još studenti četvrte godine: Saša Tucaković, Nevena Jovanović, Amina Rovčanin, Jelena Stanisavljević i Uroš Lazarević. Mentor tima bio je docent Veljko Turanjanin, profesor krivično-procesnog prava, a veliku pomoć studentima pružila je i Marijana Maksimović, profesorka engleskog jezika na kragujevačkom Filološko-umetničkom fakultetu.
– Takmičenje je trajalo godinu dana, od kvalifikacija u Bitolju i Banjaluci, gde smo osvojili prva mesta, do finalnog dvoboja u Evropskom sudu za ljudska prava. U takmičenju je učestvovalo više od 30 ekipa pravnih fakulteta iz severne i jugoistočne Evrope, a do finala u Strazburu smo došli mi i Šveđani, koji su predstavljali Nordijce. Trebalo je zaista uložiti mnogo napora, a glavni izazov je bio kako ogromno teorijsko znanje iz oblasti ljudskih prava demonstrirati u praksi, na engleskom jeziku. Dostojno smo predstavljali i Univerzitet u Kragujevcu i Srbiju – rekao je za naš list profesor Turanjanin.
Organizator takmičenja u simulaciji suđenja na temu ljudskih prava je nevladina organizacija „Civil rajts difenders” iz Norveške. Studenti kragujevačkog Pravnog fakulteta na takmičenju učestvuju od 2016. godine, a prvu pobedu juče je članovima tima „Dimitrije Davidović” čestitao i rektor Univerziteta u Kragujevcu Nenad Filipović.
– Ova pobeda znači dosta i našem univerzitetu i Pravnom fakultetu, ali će najviše koristi imati sami studenti, koji su osetili šta znači boriti se na evropskom terenu, s ozbiljnom konkurencijom, u skladu s najvišim standardima svoje struke – naglasio je profesor Filipović u razgovoru za „Politiku”.
Odluku o pobedniku ovog velikog takmičenja donele su sudije Evropskog suda za ljudska prava u Strazburu: Branko Lubarda iz Srbije, Dmitrij Djedov iz Rusije i Veneš Trom iz Švedske.

Šumadinci za zabranu rada nedeljom
Kragujevac – Socijalno-ekonomski savet Kragujevca jednoglasno je usvojio odluku da pokrene inicijativu kojom bi se u Srbiji zabranio rad nedeljom. Inicijativa se odnosi na zabranu rada u trgovinskoj delatnosti, osim na mestima gde je to neophodno, kao što su apoteke i benzinske pumpe koje bi i dalje radile poslednjeg dana u sedmici. Odluka će, kako je najavljeno, biti prosleđena Republičkom socijalno-ekonomskom savetu, resornom ministarstvu i predsednici Vlade RS Ani Brnabić.
Prema navodima kragujevačkog Socijalno-ekonomskog saveta, odluka o pokretanju inicijative za zabranu rada nedeljom doneta je zbog činjenice da je položaj zaposlenih u trgovinskoj delatnosti nezavidan. U saopštenju se navodi da zaposleni u ovoj branši imaju samo dva slobodna dana tokom meseca, kao i da su plaćeni uglavnom za 40 sati rada sedmično, iako na poslu često provode više vremena.
Rad nedeljom ima poguban uticaj na porodični život zaposlenih u trgovinskoj delatnosti, smatraju u Socijalno-ekonomskom savetu Kragujevca, koji je prilikom glasanja u obzir posebno uzeo činjenicu da od oko 200.000 zaposlenih u ovoj branši 70 odsto čine žene. U ovom savetu takođe podsećaju da su Poljska, Francuska, Nemačka i Austrija samo neke od evropskih zemalja u kojima je trgovcima zabranjeno da rade nedeljom, te da je istovetnu odluku nedavno donela i Crna Gora.

Roditelji ponovo u protestnoj šetnji protiv droge
Aranđelovac – Godinu dana posle smrti petnaestogodišnje devojčice Sofije, koja je preminula od posledice konzumiranja narkotika, roditelji su ponovo samoinicijativno izašli na ulicu, protestujući što se od prošlog novembra ništa značajno nije uradilo, a dogovori su ispoštovani delimično. Ovom prilikom, podsetili su na četiri osnovna zahteva – da počnu preventivna predavanja po osnovnim i srednjim školama, da se usvoji i primeni predata strategija za borbu protiv narkomanije, da se operativno obrade lica sa spiska dobijenog od strane anonimnih prijava i da javni tužilac dostavi izveštaj o svom radu po predmetima o ovom problemu.
Roditelji su se ponovo okupili samoinicijativno, putem popularne „fejsbuk” stranice „Aranđelovačni and Aranđelovčanke”, šetajući glavnom ulicom u znak protesta. Administrator ove grupe Ivan R. Ivanović rekao je da će protestne šetnje biti ponavljane na svake dve nedelje, do ispunjenja zahteva, jer se na ovaj način bore za bezbednost najmlađih sugrađana. I ovog puta Aranđelovčane su svojim prisustvom podržali i pripadnici Udruženja građana „Sveti Sava” iz Lazarevca, koji se šest godina uspešno bore protiv narkomanije i bolesti zavisnosti i beogradsko Udruženje građana „Ko nam truje decu”.

Vladika Ignjatije nije više na čelu Bogoslovskog fakulteta
Najavljena smena dekana Bogoslovskog fakulteta, vladike Ignjatija Midića, na osnovu odluke Svetog arhijerejskog sinoda, kako prenose beogradski mediji, dogodila se na sednici Nastavno-naučnog veća pre dva dana.
Dosadašnji dekan je podneo ostavku i, kažu, napustio sastanak, a za v. d. dekana je, tom prilikom, imenovan docent dr Zlatko Matić, prodekan za finansije, inače upravnik Odbora za versku nastavu pri Eparhiji braničevskoj.
Izbor novog dekana, koji potom imenuje prodekane, odložen je za narednu sednicu, čiji datum nije određen, ističu upućeni i napominju da su veću prisustvovali patrijarh Irinej, a u ime sinoda vladika bački Irinej.
Inače, krajem prošle nedelje na sajtu Rektorata BU osvanula je ova vest:
„Postupajući po obraćanju predsednika Akademijskog odbora za visoko obrazovanje Srpske akademije nauka i umetnosti i predsednika Saveta Univerziteta u Beogradu, Odbor za statutarna pitanja danas je jednoglasno usvojio Mišljenje, u kojem je istaknuto da je uticaj Svetog arhijerejskog sinoda Srpske pravoslavne crkve, kao tela koje nije u okviru Univerziteta u Beogradu, na status zaposlenih na Pravoslavnom bogoslovskom fakultetu u suprotnosti sa Zakonom o visokom obrazovanju i Statutom Univerziteta. Istovremeno, zaključeno je da će o usaglašenosti izvesnih odredaba Statuta Pravoslavnog bogoslovskog fakulteta sa Statutom Univerziteta u Beogradu biti zauzet zvaničan stav na narednoj sednici odbora.”

Priznanje Ministarstvu odbrane za podršku filmskoj industriji
Ministarstvu odbrane i Vojsci Srbije je na svečanosti u Skupštini grada Beograda uručeno priznanje Srpske filmske asocijacije, povodom obeležavanja decenije njenog postojanja, saopštilo je Ministarstvo odbrane.

Priznanje koje je u ime Ministarstva odbrane i Vojske Srbije primio načelnik Uprave za odnose sa javnošću pukovnik Mihailo Zogović, Upravni odbor Srpske filmske asocijacije dodelio je u znak zahvalnosti za ključnu podršku razvoju filmske industrije i koordinaciju neophodnu za realizaciju produkcijskog posla. Nakon uručenja priznanja pukovnik Zogović je rekao da je dobijena nagrada potvrda uspešne saradnje Ministarstva odbrane i Vojske Srbije sa Srpskom filmskom asocijacijom.

- U Upravi za odnose sa javnošću pažljivo razmatramo sve molbe koje dolaze od filmskih produkcija i nastojimo da, u skladu sa državnim podsticajnim merama koje se odnose na filmsku industriju, u najvećoj mogućoj meri izađemo u susret molbama filmskih kuća, a da pri tom ne remetimo redovne aktivnosti Vojske Srbije - istakao je pukovnik Zogović i posebno je zahvalio ministru odbrane Aleksandru Vulinu i načelniku Generalštaba Vojske Srbije generalu Milanu Mojsiloviću, koji svojim ličnim autoritetom i angažovanjem doprinose da Ministarstvo odbrane i Vojska Srbije daju veliki doprinos razvoju filmske kulture i filmske industrije u Srbiji.

Zahvaljujući zajedničkom zalaganju Vlade, brojnih državnih institucija i privrednih subjekata, filmska industrija je postala jedan od nosećih stubova kreativne industrije u zemlji i regionu, sa više od 30 miliona evra prihoda godišnje samo od stvarnih projekata koji se snimaju u Srbiji, a naša zemlja postala je nezaobilazna stanica u Istočnoj Evropi kada je u pitanju produkcija filmova i reklama.
</div>
<div id="politika">
„Mali šengen” nije nova Jugoslavija
Najnoviju inicijativu za povezivanje svih ekonomija zapadnog Balkana, poznatiju kao „mali šengen”, od samog početka prati previše politizacije, a premalo pragmatičnog i racionalnog pristupa.
Najpre treba razjasniti da ovo nikako nije stvaranje nekog novog saveza, nove Jugoslavije, nove Balkanije, već sublimiranje i oživljavanje svih regionalnih inicijativa koje su do sada postojale, počev od CEFTA, preko Saveta za regionalnu saradnju do Berlinskog procesa, a koje su u osnovi imale slobodan protok ljudi, roba, ideja, kapitala. Zato ovu inicijativu treba posmatrati isključivo kroz ekonomsku prizmu, a politička benefit se ogleda pre svega u stabilizaciji zapadnog Balkana i stvaranju klime u kojoj će se politički problemi i otvorena pitanja iz prošlosti lakše rešavati.
Region kao celina ekonomski zaostaje za razvijenim zemljama po više osnova i tu se nalaze ključni razlozi koji ukazuju na nužnost pokretanja ovakve inicijative. Prosečan razvoj infrastrukture na zapadnom Balkanu je oko 50 odsto niži od proseka EU, a sa ovim stopama ulaganja regionu su potrebne 33 godine samo da dostigne sadašnji nivo infrastrukturnih objekata EU. Udeo izvoza robe zemalja zapadnog Balkana u BDP-u je 28 odsto, dok je, na primer, isti pokazatelj za Slovačku 88 odsto, Češku 83 odsto, Sloveniju 81 odsto i Mađarsku 81 odsto.
Zemlje zapadnog Balkana se danas nalaze u drugoj fazi industrijske revolucije, koju karakteriše poluautomatska proizvodnja, a savremeni svet se nalazi u četvrtoj fazi industrijske revolucije, koja je zasnovana na primeni visokih tehnologija. To najbolje ilustruje podatak da se udeo visokih tehnologija u izvozu zemalja zapadnog Balkana kreće od 1,7 odsto u Albaniji do 7,8 odsto u Srbiji. Udeo visokih tehnologija u izvozu Češke iznosi 20 odsto, a Slovenije, na primer, 19 odsto.
Vrlo je ilustrativan još jedan parametar koji pokazuje da Evropska unija u istraživanje i razvoj ulaže 618 evra po glavi stanovnika, a zemlje zapadnog Balkana od šest evra u Albaniji do 48 evra po glavi stanovnika u Srbiji.
Podaci Svetske banke pokazuju da je u periodu od 1990. do 2015. broj obrazovanih kadrova koji su emigrirali sa zapadnog Balkana bio šest puta veći nego iz ostatka sveta.
Nažalost, mi u regionu smo probali sve, od mržnje, nacionalizma, ratova, a jedino još nismo probali da budemo normalni i pragmatični. Šta je prirodnije i logičnije nego da otvorimo prostor i stvorimo šanse privredama zemalja regiona da međusobno sarađuju i povećavaju svoju konkurentnost za nastup na širem tržištu? U suprotnom, šverceri i špekulanti će naći način da to urade, kao što se pokazivalo i u prošlosti. Ova inicijativa je zapravo vin-vin situacija za sve ekonomije zapadnog Balkana.
Srbiji, kao najvećoj ekonomiji, regionalna integracija i te kako odgovara, jer ostvarujemo najveći suficit u razmeni sa zemljama zapadnog Balkana od oko dve milijarde evra. Ukupna spoljnotrgovinska razmena Srbije sa zemljama regiona u prošloj godini je dostigla skoro 4,2 milijarde evra, od toga je izvoz iznosio 3,2 milijarde, a uvoz 940 miliona evra.
Ne postoji ubedljiviji argument za veću usmerenost ka regionalnoj saradnji od činjenice da smo u prošloj godini u BiH, tržište od svega 3,5 miliona stanovnika, izvezli skoro kao u Ameriku, Kinu, Tursku i Rusiju zajedno. Izvoz u Crnu Goru, koja ima 600.000 stanovnika, bio je veći nego izvoz u SAD, Tursku i Kinu zajedno. Izvoz u Makedoniju, tržište od dva miliona stanovnika, prošle godine je bio skoro tri puta veći nego izvoz u Ameriku i sedam puta veći od izvoza u Kinu.
Međutim, ovo je prilika i za druge ekonomije regiona da povećaju svoj izvoz, jer im se otvara pristup većem tržištu, a treba istaći da su te zemlje pojedinačno od formiranja CEFTA do danas povećale svoj izvoz za oko 50 odsto.
Ekonomsko povezivanje regiona kroz inicijativu „mali šengen” doprineće da se ovaj trend nastavi i da region smanji zaostajanje za uporedivim zemljama EU. Treba imati u vidu da Svetska banka i druge međunarodne finansijske institucije ukazuju da su veoma mala unutarregionalna ulaganja, koja čine svega pet odsto ukupnih investicija u regionu.
Zatim, da bi došlo do osetnijeg rasta životnog standarda, za svaku zemlju manju od 10 miliona stanovnika neophodno je da učešće izvoza u BDP-u bude iznad 50 odsto, a takav rezultat nijedna od zemalja regiona ne može postići samostalno.
Ni ozbiljnijeg razvoja turizma nema bez stvaranja zajedničkog turističkog proizvoda u regionu i objedinjavanja ponude za kineske turiste koji trenutno predstavljaju ubedljivo najveće emitivno tržište na svetu. Procene su da 140 miliona ljudi iz Kine trenutno putuje širom sveta, a da će ih do 2027. godine biti oko 300 miliona. Kineski turisti nikada ne idu u samo jednu zemlju, već na putovanjima koja obično traju od osam do 15 dana posećuju od dve do četiri zemlje. Zato je važno da nastupamo zajednički, sa objedinjenom ponudom, i da, kada posećuju jednu zemlju regiona, kineski turisti mogu jednostavno da odu u drugu zemlju bez viza.
U suštini, niko ovde ne otkriva toplu vodu, već pokušava da oživi ono od čega bi svi imali koristi. Drugim rečima, ovde nema reči o nekoj zaveri ili pokušaju supstitucije za evropske integracije, jer u političkom smislu „mali šengen” nije politički savez, ni alternativa Evropskoj uniji, a u ekonomskom smislu EU je nedostižan spoljnotrgovinski partner za svaku pojedinačnu zemlju. Region je za nas drugi spoljnotrgovinski partner i kroz ovakav vid regionalne saradnje činimo naše privrede konkurentnima za nastup na sve zahtevnijem globalnom tržištu.

Francuska ne dovodi u pitanje  perspektivu Zapadnog Balkana u EU
ZAGREB – Francuska ne dovodi u pitanje evropsku perspektivu Zapadnog Balkana, ali želi da bude sigurna da će uslovi postavljeni za pregovore biti ispunjeni i da se sam proces pokaže kao koristan i s dobrim rezultatima na terenu što pre, izjavila je danas francuska državna sekretarka za Evropu Ameli de Monšalin, prenosi Tanjug.
Ona je to rekla u Zagrebu, nakon sastanka s hrvatskim premijerom Andrejem Plenkovićem, povodom odluke Pariza da na nedavnom Evropskom savetu ne podrži otvaranje pristupnih pregovora sa Severnom Makedonijom i Albanijom, prenosi hrvatski portal Indeks.
„Francuska ima jasan stav o evropskoj perspektivi Zapadnog Balkana, predana je tome niz godina i to uopšte ne dovodi u pitanje. Mi samo želimo da budemo sigurni da će uslovi koji su postavljeni za otvaranje pregovora biti ispunjeni i stalo nam je da se sam proces pokaže kao koristan i ljudima donese prave rezultate, pravi ishod na terenu što je pre moguće”, rekla je De Monšalinova.
Prema njenim rečima, pregovarački proces nije puko ispunjavanje upitnika i to nije samo pravni i administrativni proces, nego proces koji donosi „evropsku dodanu vrednost na terenu”.
„Proces pristupnih pregovora je vrlo dug, jako frustrirajući i to vidimo u Srbiji i Crnoj Gori, i svedoci smo da ishod procesa koji je već sada vrlo dug nije na nivou očekivanja tih zemalja i ljudi, kao ni na nivou evropskih očekivanja”, rekla je francuska zvaničnica.
„I taj razvoj očekujemo sada, a ne za 15 godina”, istakle je.

Vrhovni sud odlučio da su glasovi iz centralne Srbije nevažeći
PRIŠTINA – Vrhovni sud Kosova odbacio je danas žalbe pokreta Samoopredeljenje i Progresivne demokratske stranke (PDS) Nenada Rašića i naložio da 3.700 glasova koji su poštom stigli iz centralne Srbije, bude odbačeno kao neregularno, preneo je portal Kossev.
Isključivanjem glasova iz centralne Srbije iz konačnog rezultata izbora, u novi saziv Skupštine Kosova ući će koalicija Socijaldemokratske inicijative, Alijanse za novo Kosovo i Partije pravde, kojoj će pripasti šest poslaničkih mandata.
Veće Vrhovnog suda suda Kosova, kojim je predsedavao sudija Erdogan Hadžibećiri, je odbilo sve žalbe i potvrdilo je odluku Izbornog panela za predstavke i žalbe kojom je naloženo Centralnoj izbornoj komisiji da iz konačnih rezultata isključe glasovi koji su došli poštom iz Srbije.
„Vrhovni sud je u zakonskom roku razmotrio i odlučio o svim žalbama koje su podneli poslanici i politički subjekti. Vrhovni sud je primio sedam žalbi poslanika”, navodi se u saopštenju. Odbijene su žalbe poslanika Demokratskog saveza Kosova, Demokratske turske partije Kosova, Egipatske liberalne stranke, dve žalbe poslanika Samoopredeljenje, kao i ona poslanika Demokratske stranke Aškalija, dok je žalba poslanika PDS odbačena je kao neprihvatljiva, navodi se u saopštenju, prenela je Beta.

Posle odluke EU o Skoplju, Vučiću nije jasno zašto bi pregovarao
LONDON/BEOGRAD – Odlazeći evropski komesar za proširenje Johanes Han izjavio je da predsedniku Srbije Aleksandru Vučiću nije jasno zašto bi bio motivisan da uđe u pregovore sa Kosovom, nakon odluke EU da ne otvori pregovore o članstvu sa Severnom Makedonijom i Albanijom.
U intervjuu za Fajnenšel tajms Han je otkrio da mu je Vučić to rekao malo nakon odluke o blokadi pristupih pregovora sa Tiranom i Skoplje, prenosi Beta.
„Takva osećanja su udarac za EU koja je provela gotovo čitavu deceniju u pokušajima da posreduje u razgovorima Beograda i Prištine”, rekao je Han.
Kako navodi FT, odluka o neotvaranju pregovora sa Severnom Makedonijom i Albanijom pokrenula je optužbe na račun EU da je izneverila balkanske zemlje i zanemarila strateški nestabilan region i Han na kraju petogodišnjeg mandata ne krije frustracije zbog toga što to smatra strateškom greškom.
„Neupeh je usledio tačno u vreme kada je zapravo trebalo da pojačamo napore da postanemo snažniji globalni partner”, rekao je austrijski političar u intervjuu za FT.
„Gubljenje uticaja u regionu koji nam je tako blizu, i istorijski i geografski, ostaviće vakuum koji će iskoristiti strateški konkurenti EU, Rusija i Kina”, dodao je Han za koga je još bolnija „činjenica da EU nije demonstrirala princip partnerstva i odgovornosti koje uvek propoveda i na koje se uvek mogla osloniti”.
Han je posebno frustriran što je Pariz blokirao početak pregovora sa Severnom Makedonijom iako je ta zemlja sa Grčkom postigla sporazum o ekstremno osetljivom pitanju imena države rekavši da je to „uvreda za godine koje je Evropska komisija potrošila postavljajući politički okvir za sporazum” i da šalje „pogrešnu poruku liderima regiona”.
„Pristupni proces se temelji na zaslugama i, ako mi ne priznajemo napredak, neće biti podsticaja za reforme”, rekao je Han.
Uprkos dramatičnom kraju mandata, Han je rekao da je ponosan na napredak koji je postignut na poboljšanju veza između zemalja regiona, Albanije, BiH, Kosova, Crne Gore, Severne Makedonije i Srbije, koje se još bore da prevaziđu ratove i potrese iz 90-ih.
On je napomenuo da je EU od 2015. uložila gotovo milijardu evra u region kroz fondove za međusobno povezivanje i da je međuregionalna trgovina porasla 20 odsto. Takođe je pohvalio plan za ukidanje naknada za roming za korisnike mobilnih telefona u regionu do 2021, po modelu EU.
„Sastanci čelnika svih šest zemalja postali su uobičajena stvar”, dodao je Han koji je ;pozdravio i inicijativu za ukidanje necarinskih barijera u trgovini koju su pokrenuli lideri Severne Makedonije, Albanije i Srbije.
FT podseća da je Vučić nedavno rekao za taj list da će se usredsrediti na poboljšanje regionalnih veza nakon neuspeha EU da otvori pristupne pregovore sa Skopljem i Tiranom, ali posmatrači su zabrinuti da ;će istinski napredak izostati bez kredibiliteta EU za rešavanje gorkih bilateralnih pitanja ;poput spora Srbije i Kosova.
BiH, koja je i dalje zaglavljena i stagnira zbog nemogućnosti da formria vladu više od godinu dana nakon izbora, takođe su potrebne ključne reforme, a Srbija „zaostaje i ne napreduje” u usklađivanju svoje spoljne i bezbednosne politike s Briselom, rekao je Han, dodajući da se prošlog meseca Beograd pridružio Evroazijskoj ekonomskoj uniji, ekonomskoj grupaciji pod ruskim vođstvom.
FT navodi da pojedini stručnjaci za balkansku politiku smatraju da Zapadnom Balkanu treba dati priliku za bliže veze sa EU čak i bez pridruživanja - kao što je pristup jedinstvenom tržištu bloka s idejom da bi to značilo bolju pripremljenost država za eventualno članstvo.
Han je međutim rekao da iako podržava dublje regionalno angažovanje odbacuje predloge za bilo šta manje od punopravnog članstva u EU za sve zemlje Zapadnog Balkana.
„Oduvek govorim da je moja vizija pripremiti svaku državu kandidata da jednog dana postane punopravna članica uključujući učešće u Šengenskoj slobodnoj zoni putovanja bez pasoša”, rekao je on.
Han je ocenio da će biti potrebno vremena da se poništi šteta koju je nanela neodlučnost EU za proširenje članstva, ali da je i dalje optimističan jer je velika većina država članica podržala preporuku Komisije za otvaranje pregovora sa Skopljem i Tiranom.
„U ovom trenutku svi su zbunjeni i paralisani, ali nadam se da možemo to da prevladamo što pre je moguće.... Postoje brojne oblasti u kojima mi kao Evropljani treba da ostvarimo rezultate”, rekao je Han.

Izjava Penave izmišljotina i budalaština
Izjava gradonačelnika Vukovara Ivana Penave da u Srbiji i dalje živi velikosrpska ideja koju, navodno zastupa i predsednik Aleksandar Vučić, je budalaština i izmišljotina, kaže predsednik Saveza Srba u regionu Miodrag Linta, prenosi Tanjug.
„Penava ponavlja po ko zna koji put besmislenu laž da je Srbija tobože vodila osvajački rat i da je navodno učinila velika zla. Na kraju, Penava iznosi apsurdni zahtev hrvatskih političara da Hrvatska od Srbije očekuje zdravo suočavanje, priznavanje i izvinjenje”, naveo je Linta u pisanoj izjavi.
On je naveo da je jasno da ustaške snage u Hrvatskoj, čiji je, kaže, jedan od predvodnika Ivan Penava, polaze od starog gebelsovskog trika da sto puta ponovljena laž kod neupućenih postaje istina.
„Jedna od laži jeste da je Vukovar samo hrvatski grad. Istina je da je Vukovar i srpski grad, a ne samo hrvatski”, naveo je Linta, koji je i predsednik skupštinskog Odbra za dijasporu i Srbe u regionu.

Vukadinović: Vučić nonšalantno krši nadležnosti predsednika republike kao da je sultan
Poslanik u Skupštini Srbije Đorđe Vukadinović izjavio je danas da je primer kako se ne poštuju institucije i kako kršenje nadležnosti utiče na milione građana Srbije i izjava predsednika republike Aleksandra Vučića u emisiji „Upitnik” na RTS-u kada je „na svoj uobičajen način površno i neozbiljno, ignorišući i svoje nadležnosti i procedure kojih se treba držati, rekao da smo sve bogatiji zbog čega ima sve više automobila i zagađenja, ‘zbog čega ćemo zabraniti euro 3 motore – da bi zaštitili vazduhʼ”.
Kako prenosi Beta, Vukadinović je na konferenciji za novinare u republičkom parlamentu rekao da nije posao predsednika republike da se bavi takvim stvarima, pri čemu nije jasno da li formulacija „da zabranimo euro 3 motore znači i njihovu zabranu uvoza”.
On je rekao da na tom primeru građani Srbije mogu da vide „kako se sistematski ugrožava ugled institucija i kako predsednik spontano i nesvesno, pored svih drugih tema za razgovor izlazi iz okvira svojih nadležnosti i objavljuje to kao neki sultan”.
„Pri tome čak milioni takvih automobila voze se Srbijom, najveći broj modela ima taj model motora ili niži, i ovim nehajnim rečima predsednika Srbije oni će biti proterani. Nije u nadležnosti predsednika da to govori. To je direktan udar na budžet građana Srbije koji se tako nehajno lansira i izaziva se panika”, rekao je Vukadinović.
Vukadinović je rekao da pri svemu tome „saobraćajna isparenja čine ukupno sedam odsto štentnih gasova u Srbiji, dok su glavni zagađivaci na drugoj strani, pre svega fosilna goriva”.

Hrvatski mediji o Vučićevom odustajanju od odlaska u Zagreb
ZAGREB – Za manje od sat vremena nakon što je predsednik Srbije Aleksandar Vučić obelodanio da neće otputovati na Izborni kongres Evropske narodne partije (EPP) u Zagreb, tu vest su preneli svi hrvatski mediji na udarnim mestima, a neki od njih konstatuju da je šef SNS iskoristio priliku da, kako kažu, „maksimalno ocrni Hrvatsku”.
Svi mediji su u celosti preneli obrazloženje Vučićeve odluke u pismu upućenom predsedniku EPP Žozefu Dolu.
Hrvatski portal Indeks je tekst Vučićevog pisma Dolu preneo po Hini, bez komentara, pod naslovom: „Vučić: Ne dolazim u Zagreb. Hrvati me napadaju i nastaviće da me napadaju”, a Jutarnji list uz navode da je Vučić odustao od dolaska u Zagreb i da je poslao pismo predsedniku EPP, zaključuje da je srpski predsednik tu priliku „maksimalno iskoristio da ocrni Hrvatsku”.
Večernji list akcenat stavlja na deo Vučićevog pisma u kome predsednik SNS kaže da bi mu „odlazak u Hrvatsku i jasno zastupanje srpske politike, nesumnjivo donelo značajne bodove u Srbiji, ali da je, kako je naveo, uzeo u obzir i ono što je za njega najvažniji deo politike koju predstavlja – pružanje ruke i otvorena vrata za bolje odnose između Srba i Hrvata”, javlja Tanjug.
Portal 24 sata je vest o nedolasku Vučića u Zagreb na Izborni kongres EPP objavio pod naslovom: „Vode hajku protiv mene, jer je Srbija jaka”, a slično izveštavaju i drugi hrvatski mediji poput Slobodne Dalmacije, Tportala, Telegrama, Neta, Naroda, Dnevnika, Dnevno...
Slobodna Dalmacija takođe prenosi Vučićevo pismo uz, navodna saznanja da se „u kuloarima pominje i da je Vučić odustao od dolaska nakon sugestije iz vrha EPP-a”.
List zaključuje i da je svojim nedolaskom Vučić direktno pomogao i hrvatskom premijeru Andreju Plenkoviću, i HDZ-ovoj predsedničkoj kandidatkinji Kolindi Grabar Kitarović.
„ Prvi se neće morati nikome opravdavati što dan nakon godišnice pada Vukovara ugošćuje srpskog predsednika 'koji negira zločine koje su jedinice srpske vojske počinile u Hrvatskoj'. Ona (Kitarević) se, pak, neće morati braniti od kritika da je i sama svojevremeno pozvala Vučića u Zagreb”, piše Slobodna Dalmacija.

Srbija isporučila dva predsednika i šest generala
Direktorka Centra za evroatlanske studije (CEAS) Jelena Milić upitala je danas profesora Univerziteta Džon Hopkins Edvarda Džozefa da li je znao, pre nego što je, kaže, „održao lekciju” o suočavanju Srbije sa prošlošću, da je Srbija izručila u Hag dva predsednika i šest generala, prenosi Tanjug.
Milić se Džozefu na jednom od panela Beogradske NATO nedelje u Beogradu obratila i upitala ga da li veruje u demokratiju i činjenice, pa je, pošto je dobila pozitivan odgovor, nastavila:
„Srbija je izručila dva predsednika i šest generala, da li si čuo za specijalizovana veća za zločine OVK, da li si spomenuo zločine OVK protiv Srba? Da li si ikada razmišljao zašto Srbi nisu otišli posle pogroma 2004.godine, na osnovu koje informacije tvrdiš da bi se desilo još jedno etničko čišćenje?”, pitala je Milić.
Džozef je odgovorio da je u svom izlaganju naglasio da mora da se prihvati poziv predsednika Srbije Aleksandra Vučića da se otvori unutrašnji dijalog među Srbima na KiM.
„Što se tiče OVK, Albanci moraju da odgovaraju za svoje zločine i suoče se s prošlošću”, rekao je Džozef, dodajući da mnogo stvari nije pomenuo u izlaganju zbog nedostatka vremena.
On je dodao da suočavanje s prošlošću podrazumeva da se sve karte stave na sto, a ne samo da se upire prstom u drugog.
„Na kraju, to je vaša zemlja, nije naša. Ako vi mislite da je vreme na srpskoj strani i da možete nastaviti bez rešenja kosovskog pitanja, to je vaša stvar. Ako mislite da zamrznuti konflikt nije problem, dobro, ne morate da otvorite taj dijalog”, naveo je Džozef.
Ali, kako je dodao, „ako mislite da je to zapravo teret, preporučujem da prihvatite poziv predsednika Vučića”.
„To je dobar predlog i vreme je da se već jednom otvori taj dijalog”, poručio je Džozef.

Vučić: Integracija u EU garancija stabilnosti regiona
Predsednik Srbije Aleksandar Vučić rekao je danas u razgovoru sa ministrom spoljnih poslova Grčke Nikosom Dendijasom da što skorija integracija svih zemalja Jugostočne Evrope u EU predstavlja jedinu realnu garanciju za trajnu i održivu stabilizaciju celog regiona.
Vučić je rekao i da Srbija pridaje izuzetan značaj odnosima sa Grčkom, koji su zasnovani na istinskom prijateljstvu, istorijski potvrđenoj bliskosti i solidarnosti dvaju naroda i sa zadovoljstvom prihvatio poziv predsednika Prokopisa Pavlopulosa da poseti Grčku 10. decembra ove godine, saopštila je Služba za saradnju sa medijima predsednika.
„Visoko cenimo dosledan i principijelan stav Grčke o nepriznavanju jednostrano priznate nezavisnosti Kosova. Zahvalni smo Grčkoj na interesu koji pokazuje za dijalog Beograda i Prištine, kao i za podršku implementaciji Briselskog sporazuma”, rekao je predsednik Vučić izrazivši nadu da će Grčka, kao i do sada, podržavati pozicije Srbije u međunarodnim organizacijama, uz poštovanje osnovnih principa međunarodnog prava i Povelje UN, javlja Tanjug.
Vučić je istakao i da je punopravno članstvo u EU u samom vrhu spoljnopolitičkih prioriteta Srbije.
„Uvereni smo da što skorija integracija svih zemalja Jugostočne Evrope u EU predstavlja jedinu realnu garanciju za trajnu i održivu stabilizaciju celog regiona”, rekao je Vučić i dodao da visoko ceni principijelnu poziciju Grčke po ovom pitanju i njeno aktivno angažovanje na ubrzanju procesa evrointegracija Srbije, kao i ostalih zemalja iz regiona.
Vučić je istakao da poseta ministra Dendijasa ima poseban značaj kao priprema za treći sastanak Visokog saveta za saradnju Srbije i Grčke, koji će biti održan u decembru ove godine u Atini.
„Očekujemo da na predstojećem sastanku bude potpisana Deklaracija o uspostavljanju strateškog partnerstva čime bi bio formalizovan najviši nivo saradnje između Republike Srbije i Republike Grčke”, naglasio je Vučić istakavši da je Srbija izuzetno zainteresovana za unapređenje privredne saradnje sa Grčkom, posebno u oblasti saobraćajne i energetske infrastrukture, navodi se u saopštenju.

Petrič: Evropa se samo pretvarala da vas želi
Predsednik Fondacije Maršalov plan Volfgang Petrič ocenio je danas da je francuski predsednik Emanuel Makron doveo do kraja „sistem pretvaranja” i dodao da na tome treba biti zahvalan.
„EU se pretvarala da vas želi, a i neki politički lideri su se pravili da žele da se učlane u EU. Sada je tome došao kraj. Moramo da se suočimo sa stvarnošću”, rekao je Petrič, govoreći o ulozi EU u regionu i dodao da je vreme da zemlje regiona uzmu sudbinu u svoje ruke.
Petrič je na konferenciji „Prolazimo kroz zidove” u okviru Beogradske NATO nedelje koju organizuje Centar za evroatlanske studije kazao da su, kada je reč o regionu, četiri stvari posebno važne.
Prva se, kaže, odnosi na to da je region i dalje u posleratnom razmišljanju koje je propraćeno emocijama, druga stvar, a kojoj se ovde govori na negativan način jeste poverenje i pomirenje.
„Zvuči labavo, humanistički, ali kada su u pitanju svakodnevni životi građana ovo je veoma važno”, rekao je Petrič.
Kako kaže, treća stvar jeste regionalna saradnja, a četvrta je istorijski revizionizam.
„Istorijski revizionizam je ovde veoma jak, jači nego što je bio, i to potvrđuje činjenicu da svi zajedno nismo bili uspešni u rešavanju uzroka konflikta. Uprkos tome sto imamo najveći arhiv u Hagu, i dalje smo daleko od toga šta se zaista desilo, koji su uzroci, ko su bili akteri i najnovija Nobelova nagrada za književnost je pokrenula razgovor”, smatra Petrič.
On je ocenio da je to nešto što nas sprečava u svakodnevnoj politici rešavanja pravih pitanja.
Petrič je rekao i da može da saoseća sa srpskom idejom da bude vojno neutralna, ali smatra da treba imati u vidu šta to tačno znači i koje su posledice.
„Ne želim da predložim napuštanje te ideje, ali treba je detaljno ispitati”, rekao je Petrič koji je ocenio da Srbija može da ima važnu ulogu u regionu, te ukazao da su BiH i Kosovo i dalje nerešena pitanja, a na čijoj su teritoriji još pozicionirane međunarodne trupe.
Petrič smatra i da prilikom zajedničke organizacije i saradnje u regionu treba videti šta će biti nove inicijative, navodeći da ima mnogo prilika da se dopune one ideje koje već postoje kao što je Berlinski proces, prenosi Tanjug.
„Partnerstva moraju biti oživljena, a ovo može da bude region mira”, rekao je Petrič i zaključio da je ljudska interakcija neophodna u regionu.
Prema njegovoj oceni, duboka kriza Evropske unije je povezana sa činjenicom da su njene institucije, kao i druge poput UN, duboko ukorenjene u dobu industrijalizma, te primetio da se time niko nije bavio.

Predsednik Srbije ne ide u Zagreb
Predsednik Srbije Aleksandar Vučić obavestio je predsednika Evropske narodne partije (EPP) Žozefa Dola da neće putovati u Zagreb na kongres EPP, javlja Radio-televizija Srbije.
Kako se navodi, Vučić je Dolu u pismu objasnio da iako je pripremio „ozbiljnu analizu događanja u regionu” i onoga što bi svi zajedno morali da učine, ipak odlučio da ne dođe zbog „prave medijske harange” koja se vodi u gotovo svim hrvatskim medijima protiv njegovog dolaska.
„Želim da dodam da nikakvih stvarnih razloga za takvu vrstu hajke niti je bilo, niti ih ima, osim što pojedini krugovi u hrvatskom društvu ne mogu da se naviknu na snažniju ulogu Srbije i na činjenicu da se Srbija ekonomski podiže, a i politički nije više na kolenima”, naveo je Vučić. On je naveo da se nije uplašio i da je mnogo puta odolevao takvim napadima i odgovarao na organizovane napade.
„Nesumnjivo je da bi mi odlazak u Hrvatsku i jasno zastupanje srpske politike donelo značajne poene u Srbiji, ali, uzeo sam u obzir i ono što je za mene najvažniji deo politike koju predstavljam, a to je, pružanje ruke i otvorena vrata za bolje odnose između Srba i Hrvata... Ni na koji način ne želim da utičem na dodatno pogoršanje položaja Srba u Republici Hrvatskoj”, naveo je Vučić.
Vučić je dodao da su u Srbiji svi dobrodošli i da ni protiv jednog učesnika i člana Evropske narodne partije neće biti vođena bilo kakva hajka i haranga, prenosi Beta.

Bajden otputovao na evropsku turneju, posetiće Britaniju, Litvaniju i Finsku
Predsednik SAD Džozef Bajden otputovao je danas na evropsku turneju tokom koje će posetiti Veliku Britaniju, Litvaniju i Finsku, javlja Rojters.
Bajden će večeras stići u London, a narednog dana će se sresti sa britanskim kraljem Čarlsom III, prvi put od kada je krunisan.
On će razgovarati i sa britanskim premijerom Rišijem Sunakom u Dauning stritu.
Sledeća poseta je samit NATO u Viljnusu, u Litvaniji.
Bajden će provesti dva dana u glavnom gradu Litvanije, koja je domaćin godišnjeg samita NATO.
On ćee učestvovati na sastancima sa liderima i održati govor na Univerzitetu u Viljnusu.
Konačna stanica je Helsinki, gde se očekuje da će Bajden u četvrtak proslaviti proširenje NATO sa Finskom kao najnovijom članicom alijanse.
Ova nordijska zemlja je u aprilu postala 31. članica NATO.
Bajdenov savetnik za nacionalnu bezbednost Džejk Saliven rekao je da će Bajdenovo putovanje „pokazati predsednikovo vođstvo na svetskoj sceni”, navodi AP, prenosi Tanjug.

Budi hrabra – reci NE nasilju
Od početka godine čak 22 žene ubijene su u porodičnom nasilju, a među njima se nalaze i dve devojčice. Podaci Centra za podršku ženama govore da je od 2010. godine u porodično-partnerskom odnosu ubijeno više od 330 žena, a statistika svedoči da se svaka treća žena ranije obraćala institucijama sistema za pomoć. Brojke takođe upozoravaju da je u prethodnoj deceniji trećina žena ubijena vatrenim oružjem, a taj trend nastavlja se i u ovoj godini, u kojoj je šest žena stradalo na ovaj način. Statistika koja svedoči da osam od deset žena strada od ruke muža, oca ili brata postaje još bolnija kada se iza nje pomole lica više od 400 dece koja su u poslednjih deset godina ostala bez majki i odrastaju s doživotnim žigom da im je otac ubica – neki od njih nastavili su život s bakama i dekama, drugi odrastaju u hraniteljskim porodicama, a neki mališani detinjstvo provode u domovima za decu bez roditeljskog staranja.
Is­tra­ži­va­nje po­ve­re­ni­ka za za­šti­tu rav­no­prav­no­sti i Pro­gra­ma Uje­di­nje­nih na­ci­ja za raz­voj u Sr­bi­ji (UNDP), ko­je je ura­đe­no na re­pre­zen­ta­tiv­nom uzor­ku od 1.004 že­ne pokazalo je da najveći broj že­na ko­je su po­sta­le žr­tve po­ro­dič­nog ili part­ner­skog na­si­lja ne pri­ja­vlju­je nasilnika iz stra­ha od nje­go­ve osve­te. Po­lo­vi­na njih pri­zna­je da su stid i sra­mo­ta zbog agre­si­je ko­jom su iz­lo­že­ne, kao i spo­zna­ja da ne­ma­ju gde da odu ako od­lu­če da iza­đu iz začaranog kru­ga na­si­lja glav­ni raz­log zbog ko­jeg ne pri­ja­vlju­ju na­si­lje in­sti­tu­ci­ja­ma si­ste­ma.
Studija re­a­li­zo­va­na u okvi­ru pro­jek­ta „In­te­gri­sa­ni od­go­vor na na­si­lje nad ženama i de­voj­či­ca­ma u Sr­bi­ji”, ko­je u part­ner­stvu s Vla­dom Sr­bi­je spro­vo­de agen­ci­je Ujedinjenih na­ci­ja u Sr­bi­ji, ta­ko­đe po­ka­zuje da že­ne naj­ve­će po­ve­re­nje ima­ju u Si­gur­ne žen­ske ku­će, a po­tom u zdrav­stvo, po­li­ci­ju i ver­ske in­sti­tu­ci­je, a naj­ma­nje ve­ru­ju jav­nom tužilaštvu i cen­tri­ma za so­ci­jal­ni rad. Naj­ve­ći broj že­na ko­ji je uče­stvo­vao u ovom is­tra­ži­va­nju na­veo je da su raz­u­me­va­nje i podrška oko­li­ne, od­no­sno po­ro­di­ce i pri­ja­te­lja, ključ­na stvar ko­ja bi ih mo­ti­vi­sa­la da prijave na­si­lje u po­ro­di­ci – ako bi po­sta­le žr­tve na­si­lja, čak 38 od­sto že­na pr­vo bi tražilo podršku od čla­no­va po­ro­di­ce, 28 pro­ce­na­ta njih oti­šlo bi u po­li­ci­ju, dok bi se prijateljima po­ve­ri­lo sve­ga de­vet pro­ce­na­ta že­na.
Iako je veća šansa da neko ko je ekonomski zavisan od nasilnika ostane u nasilnom odnosu, u Sigurnoj ženskoj kući nalaze se i žene koje su na veoma visokim socijalnim položajima i koje su izbačene iz sopstvenog doma, a nasilnik koji je trebalo da završi u zatvoru, pronašao je rupu u zakonu kroz koju se provukao uz pomoć umešnog advokata.
Iskustvo govori da je situacija kada žena reši da ostavi nasilnika po nju najrizičnija – ubistva se dešavaju kada žena konačno „prelomi” i saopšti partneru da ga napušta, a neka istraživanja govore da se femicid obično dešava unutar tri meseca od odlaska žene. Iako stručnjaci apeluju da se mora napraviti veoma detaljan plan zaštite žrtve, dešava se da neka karika u lancu zaštite žrtve, koga čine policija, tužilaštvo i sud, jednostavno ne proceni dobro bezbednosni rizik.
Kako bi se sprečila kategorizacija na „laka” i „teška” ubistva, udruženje „FemPlatz” zahteva od nadležnih da se krivično delo femicida uvede kao posebno krivično delo. Istraživanje koje je uradilo ovo udruženje pokazuje da je u skoro trećini slučajeva femicida sud dosudio kaznu od 10 do 15 godina. „FemPlatz” takođe traži od nadležnih uspostavljanje nezavisnog tela za praćenje femicida, čime će se obezbediti prikupljanje podataka o ubistvima žena koji će biti dostupni javnosti i ujedno unaprediti rad institucija i poboljšati sistem zaštite žena od nasilja.
Mada sta­ti­sti­ka upozorava da sva­ke go­di­ne iz­me­đu 20 i 30 že­na bi­va ubi­je­no u po­ro­dič­nom ili part­ner­skom na­si­lju, ve­li­ki broj njih je i spa­sen za­hva­lju­ju­ći ade­kvat­noj re­ak­ci­ji dr­ža­ve – podaci Ministarstva pravde govore da je to­kom 2022. go­di­ne pro­du­že­no vi­še od 20.000 hitnih me­ra za­šti­te žr­tve i iz­ra­đe­no 19.017 pla­no­va za­šti­te žr­tve, a od 2017, od­no­sno od po­čet­ka pri­me­ne Za­ko­na o spre­ča­va­nju po­ro­dič­nog na­si­lja, pa do po­čet­ka ove go­di­ne iz­re­če­ne su 103.864 hit­ne me­re. Vi­še od hi­lja­du pred­stav­ni­ka pra­vo­sud­nog si­ste­ma bi­lo je na obu­ci i spe­ci­ja­li­zo­va­noj edu­ka­ci­ji o pre­ven­ci­ji po­ro­dič­nog na­si­lja.

I Harvard strepi od veštačke inteligencije
Upotreba veštačke inteligencije jeste fascinantna, sigurno će biti velikih promena u obrazovanju i mi na Harvardu dosta razmišljamo na temu „ChatGPT”, jer ne možemo to da ignorišemo. Studenti definitivno koriste VI u programiranju, ali na američkim univerzitetima i posebno na Harvardu postoji kod časti i potpuno poverenje da student neće čak ni kada radi ispit kod kuće da prepisuje i vara. Dešavalo se da nekada nekog uhvatimo, ali većini studenata je čast da budu na Harvardu i niko neće rizikovati da tu šansu prokocka. To je i najveća razlika u odnosu na naš sistem: nije poenta u bubanju, već da se mladi ljudi zainteresuju da nauče da razmišljaju, da postignu nešto u životu. Ništa mi ne znači da zapamte formulu napamet, mogu da je nađu u knjizi, ja sam na svom kursu rekao studentima da mogu da koriste bilo koji onlajn izvor, kaže na početku razgovora za „Politiku” prof. dr Marko Lončar sa Fakulteta tehničkih i primenjenih nauka Univerziteta Harvard. 
 
Dr Lončaru je ove nedelje u SANU uručena nagrada Fondacije „Prof. dr Marko V. Jarić” za 2019. godinu, što ranije nije bilo moguće zbog pandemije kovida 19. Ova nagrada, koja se u medijima naziva i „Srpski Nobel za fiziku”, dodeljuje se već punih 25 godina za izuzetne rezultate. Prema odluci žirija dr Lončar ju je više nego zaslužio za doprinose u oblasti nanofotonike, primenjene fizike i integrisane optike.
Nismo mogli a da ne pitamo profesora da li zna da je u Beogradu ove godine primljen jedan brucoš na fizici i šta savetuje – kako popuniti klupe na fakultetima prirodnih nauka. Odgovor nas je malo iznenadio:
– Mi imamo sličan problem na Harvardu, jer se tu dolazi zbog prava i medicine i borimo se za studente koji bi da postanu inženjeri, i to inženjeri elektrotehnike. Zato sam moj kurs prilagodio da bude praktičan, da bude više laboratorijskih vežbi, da rade projekte. Moj savet srpskim kolegama jeste da se reformišu studije, da bude više prakse. Ne mora baš sve da se nauči, uvek mogu knjigu da otvore ako im zatreba neka formula.
Svoj put do Harvarda opisuje kao kombinaciju genetike, pameti, sreće i podrške porodice i profesora. Detinjstvo je proveo gledajući oca, inženjera elektrotehnike, koji je radio u vojsci, kako stalno nešto popravlja. Krenuo je tatinim stopama, ali je na kraju odabrao svoj put. Kaže da su presudan uticaj imali fantastični profesori matematike i fizike, prvo u Osnovnoj školi „Svetozar Miletić” u Zemunu, koju je završio kao đak generacije, a potom i u Matematičkoj gimnaziji na programerskom smeru u vreme kada su kompjuteri bili retkost i papreno koštali.
– Fizika me zanimala, ali sam upisao elektroniku na Elektrotehničkom fakultetu. Po završetku studija sam aplicirao za Ameriku jer kod nas gotovo ništa nisam mogao eksperimentalno da radim, neka istraživanja su vrlo skupa i tako sam stigao 1997. do Kal teka i profesora Ćuka. Ali stara ljubav zaborava nema i vratio sam se fizici – priča ovaj harvardski profesor.
Prvi šok je bio kada je shvatio koliko je neverovatno teorijski potkovan u odnosu na američke kolege, ali praksa je bila slaba tačka, zbog nedostatka opreme i materijala na fakultetima u Srbiji u to vreme pogotovu.
– Brzo se čovek navikne na bolje. Tu sam završilo i doktorat. Posle šest godina u Los Anđelesu preselio sam se u Boston, najevropski američki grad i krenuo na postdoktorske studije na Harvardu. U SAD nije uobičajeno da student koji „izuči zanat” na jednom univerzitetu tu i ostane, gledaju da dovode profesore koji donose nešto novo, ali eto ja sam ostao i danas imam svoju katedru i predajem osnove elektrotehnike – priča profesor i dodaje da je na postdoktorskim studijama trenutno jedan student iz naše zemlje. Koliko mu je poznato, na Harvardu je jedini profesor iz Srbije, ali ima kolegu iz naših krajeva na MIT.
Uglavnom su mi prijatelji roditelji moje dece, kaže i dodaje da se dosta njegovih prijatelja iz Matematičke gimnazije preselilo u Ameriku i nastanilo u istom predgrađu u kojem i on živi sa suprugom Evelin, koju je upoznao u Los Anđelesu. Danas su u istoj ulici kuće osam đaka Matematičke gimnazije, tako da se svi lepo druže, kao i njihova deca.
Ostati ili otići – pitamo ga na kraju. To je sve individualno, odgovara. – Ja sam uvek zamišljao da ću da se vratim negde u Evropu, ali u Americi su resursi za bavljenje naukom zaista veliki. Možda se vratim kad se penzionišem, ako se to ikada dogodi – kaže kroz osmeh.
Bilo je tu još mnogo toga da se kaže i pita, ali je profesor morao nazad u Boston, uz obećanje da će se brzo vratiti u Beograd. Čekalo ga je i predavanje našim studentima elektrotehnike, među kojima će možda pronaći nekog budućeg kolegu na Harvardu. U hodnicima SANU ostale su reči dr Aleksandra Bogojevića, direktora Instituta za fiziku, inače institucije koja je pokrovitelj ove nagrade: „Mi smo mala zemlja sa visokim procentom uspešnih ljudi u naučnoj dijaspori, nema osobe koja nije čula za Teslu ili Pupina. A dr Marko Lončar je još jedan dokaz da Srbiji dobro ide fizika”.
 
 
Antrfile
 
Impresivna biografija
Dr Lončar je posle Matematičke gimnazije završio Elektrotehnički fakultetu u Beogradu, a potom doktorirao na Kalifornijskom institutu za tehnologiju na temi lasera i talasovoda na bazi fotonskih kristala. Postdoktorske studije je završio na Harvardu, gde je postao docent, pa vanredni i redovni profesor, da bi 2012. bio unapređen u profesora sa katedrom. Danas je jedan od vodećih svetskih stručnjaka u nanofotonici i nanotehnologiji, a posebno su zapažena njegova dostignuća u nanofabrikaciji dijamanata. Dobitnik je brojnih nagrada, ima više od 20 patenata i autor je impresivnog broja radova koji se objavljuju u najuticajnijim naučnim časopisima.
 
Antrfile
 
Plavi dijamanti najpopularniji, roze najskuplji
 
Zašto od studenata neprekidno dobija nagrade za najinteresantnija predavanja, pokazao je okupljenima u SANU, gde je govorio o tome zašto su dijamanti najbolji prijatelji fizičara. Iako su u publici mahom bili akademici, on je pričao jednostavno, da svako može da razume, duhovito kombinujući slike, citate i primerke veštačkih dijamanata koje je iz Amerike doneo u koferčiću. Saznali smo od čega se sastoje dijamanti, zašto imaju boju, da su plavi najpopularniji, žuti najjeftiniji, a da su roze retki i zato i skupi. Uz uobičajenu priču o tome kako je dijamant najtvrđi mineral u prirodi koji se koristi za bušenje, sečenje i brušenje, mogli smo, recimo, koristeći samo toplotu svog tela da dijamantom sečemo led u čaši…

Milatović stigao u posetu Srbiji, dočekao ga Dačić
Predsednik Crne Gore Jakov Milatović stigao je danas u zvaničnu dvodnevnu posetu Srbiji, a na aerodromu „Nikola Tesla” u Beogradu dočekao ga je prvi potpredsednik Vlade i ministar spoljnih poslova Srbije Ivica Dačić.
„Poželeo sam dobrodošlicu predsedniku Crne Gore Jakovu Milatoviću, koji će boraviti u dvodnevnoj zvaničnoj poseti Republici Srbiji! Radujem se ovom susretu koji će dodatno učvrstiti tradicionalno prijateljske odnose i saradnju naših zemalja”, naveo je Dačić na Instagramu, gde je objavio i fotografije sa Milatovićem.
U čast posete Milatovića, ambasada Crne Gore prirediće večeras svečani prijem u Crnogorskoj kući u Beogradu, navodi se u saopštenju službe za informisanje predsednika Crne Gore.
Kako je najavljeno, Milatović će se sutra, uz ceremonijalni doček ispred Palate Srbija, sastati sa predsednikom Srbije Aleksandrom Vučićem, a nakon toga i sa predsednikom Narodne skupštine Vladimirom Orlićem.
Predviđeno je da predsednik Crne Gore u okviru posete položi venac na Spomenik neznanom junaku na Avali uz vojne počasti, kao i da položi cveće ispred Osnovne škole „Vladislav Ribnikar”.
Poseta Milatovića Srbiji dolazi nakon poseta Briselu i institucijama EU i NATO, a sa ciljem jačanja političkih i ekonomskih odnosa dve države i unapređenja regionalne saradnje, dodaje se u saopštenju predsednika Crne Gore, prenosi Tanjug.

Golubev: Ruska PVO oborila ukrajinsku raketu u regionu Rostova, nije bilo žrtava
Snage ruske protivvazdušne odbrane u Rostovskoj oblasti oborile su ukrajinsku raketu u oblasti između Donjecka i Kamenska, izjavio je danas guverner regiona Vasilij Golubev, dodajući da nije bilo žrtava.
„Naš sistem protivvazdušne odbrane funkcionisao je brzo danas oko podneva. Ukrajinska raketa je oborena u oblasti između Kamenska i Donjecka. Nema žrtava. Fragmenti su delimično oštetili krovove nekoliko zgrada”, napisao je on na svom Telegram kanalu, preneo je Tas.
Ranije je načelnik administracije Donjecka u Rostovskoj oblasti Roman Kurajev na Telegramu napisao da će vojska u ponedeljak početi da sanira štetu, prenosi Tanjug.

Manji požar u zatvoru u Zabeli, ugašen bez intervencije vatrogasaca
U Kazneno-popravnom zavodu Zabela, kod Požarevca, izbio je manji požar koji su pripadnici Službe za obezbeđenje brzo ugasili pa nije bilo potrebe za intervencijom vatrogasaca, rečeno je danas Tanjugu u Upravi za izvršenje krivičnih sankcija.
Požar je izbio u petak, 7.jula u popodnevnim časovima, u sedmom paviljonu požarevačkog zatvora.
Dva osuđena lica, kao i dvojica čuvara su odmah preventivno upućeni na preglede u Opštu bolnicu u Požarevcu nakon čega su otpušteni, prenosi Tanjug.

Rusi ruše Zapad dezinformacijama
Dezinformacije su ruska taktika da se destabilizuje Zapad, jer nemaju ekonomsku i vojnu moć da to učine, rekao je danas Gordon Dugild iz Biroa za evropska i evroazijska pitanja Stejt Departmenta na panelu „Rusija je prisutna” koji u okviru Beogradske NATO nedelje organizuje Centar za evroatlantske studije.
„Dezinformacije moramo da sagledavamo kao rusko glavno oružje u rušenju Zapada. Moramo da ih tretiramo kao nešto sto se javlja kao neka vrsta sporedne predstave koja je deo šireg plana”, rekao je Dugild.
Prema njegovim rečima, dezinformacije koje koriste, ne samo Rusija, već i Iran i Kina, kao i mnoge druge zemlje u istoriji, predstavljaju pretnju po društva zato što se smanjuje poverenje u vlade i stvara se destabilizacija u pojedinim zemljama.
„Rusija to koristi kao asimetrično oružje za saveznike NATO-a i članova Evropske unije. Upotrebila je silu protiv Gruzije i Ukrajine, sajber napade protiv Estonije, ali su im dezinformacije glavno oružje. Moramo o tome da razmišljamo kao demokratska društva”, dodao je on.
Među dezinformacijama je naveo teorije zavere, lažne optužbe, izbegavanje činjenica i na taj način, kako kaže, oni prave narativ zbog kojeg Zapad stalno mora da bude na oprezu.
„Kada se suočavamo sa kampanjom dezinformacija prvo moramo da se zapitamo o kredibilitetu onog ko šalje poruku, koji su njihovi motivi, pa dokazati da je ta laž - laž”, rekao je Dugild.
Dugild je ocenio da ne treba odgovarati na, kako kaže, sve sulude teorije, jer se tako ulazi u „vrzino kolo”.
„Nemojte da zagrizete mamac. Ako su stvari previše lude, nemojte da probate da razuveravate ljude. Što se više ponavlja ta suluda priča, ona postaje očigledna. Moramo nekako da se suzdržimo želje da sve opovrgnemo i da se držimo činjenica”, rekao je Dugild.
On je dodao da demokratska društva moraju da zaštite slobodu govora i da se bave izvorima dezinfomacija.
„To je naš pristup u Stejt Departmentu kada gledamo rusku aktivnost u dezinformacijama u Evropi. Treba da osiguramo da su naše činjenice dokazive i da su kredibilne”, rekao je Dugild.
Viši saradnik Američkog saveta za spoljnu politiku Vejn Meri smatra da se Rusija sama urušava unutar sebe, jer vodi politiku koja je izoluje, što utiče na njenu lošu demografsku sliku i ekonomiju.
„Nažalost, i zapadne i moskovske politike su sprečile orijentaciju ka budućnosti Rusije koja bi trebalo da bude evrospka”, ocenio je Meri.
On je dodao da su evropske sankcije prema Rusiji transakcione i privremene, a da su američke propisane zakonom i mogu da traju zauvek, ukazujući da SAD danas na Rusiju gleda kao na protivnika.
Predsednik SAD Donald Tramp imao je „niksonovsku” politiku prema Rusiji, ali, kako kaže, ne može da je sprovede zbog sopstvene domaće politike.
„Odnos između SAD i Rusije je, prema mom iskustvu, na najgorem nivou od doba Niksona”, rekao je Meri.
On je dodao i da se u pojedinim zemljama Evrope na SAD sve više gleda kao na rivala, te da su neke evropske vlade pokazale da Volstrit vide kao veću pretnju od Moskve.
Viši zvaničnik za Rusiju i Zapadni Balkan u NATO Odeljenju za javnu diplomatiju Robert Pščel izjavio je danas da Rusija, između ostalog, investira puno finansijskih sredstava u svoje prisustvo u regionu, i u tom kontekstu spomenuo film „Balkanska međa”, koji je nazvao „propagandnom pričom” o tome šta se dogodilo 1999. godine.
„Prolazio sam pored jednog od bioskopa blizu parlamenta i tu je bio poster za film 'Balkanska međa', koji je 21. marta pušten u distribuciju. To je jedna propagandna priča o tome šta se desilo 1999. godine. To je film koji nije ni preterano popularan, nije ga je mnogo ljudi gledalo, ali je u bioskopima od marta. Očito da neko investira u to da bude i dalje u bioskopima”, tvrdi Pščel.
Predsednik Saveta za strateške politike Dragan Šutanovac rekao je da su ekonomski odnosi sa Rusijom zanemarljivi, a da su donacije sa Zapada u Srbiju nemerljivo veće, te upitao na koji način onda Rusija vrši uticaj u Srbiji.
On je rekao da nije saglasan s time da se uticaj ostvaruje prvenstveno preko velikih novčanih sredstava, već pre, kako je naveo, preko emocija.
„Kada pitate Srbe koju zemlju najviše vole posle Srbije, dobićete verovatno odgovor da je to Rusija. Ali ako pitate gde bi voleli da leče i obrazuju decu, koji sistem da se primeni u Srbiji i koje slobode, reći će EU, Kanada, Norveška itd”, naveo je Šutanovac.
I to je, kako tvrdi, unutrašnji sukob koji ruska strana vešto koristi.
„Da li se radi kroz plasiranje novca u film koji je očigledno državni projekat, ili izradu freske u hramu Sveti Sava, koji je važan za Srbe. Kad uradite donaciju te freske, više se valorizuje nego da opremite desetine škola, bolnica, domova zdravlja itd”, rekao je Šutanovac, prenosi Tanjug.
On je naglasio da, međutim, nije to samo pitanje dezinformacija i istakao da su ove godine u Srbiji bili i predsednik i premijer Rusije, a da u februaru dolazi i šef diplomatije Sergej Lavrov, što vidi kao „desant na Srbiju”.
S druge strane, podsetio je, poslednji put da se srpski zvaničnik sreo sa američkim predsednikom je bilo kada je to učinio bivši premijer Zoran Đinđić, a potpredsednik SAD je boravio u Srbiji 2014. ili 2015.
„A (predsednik Srbije) Vučić je rekao da će se uskoro 17. put sresti sa Putinom. Tu nema informacije, dezinformacije, to je činjenično stanje. Ako želimo da ga promenimo, moraćemo da angažujemo prijatelje sa Zapada da se malo više angažuju oko regiona, koji je u izuzetno teškom stanju”, rekao je Šutanovac.
On je dodao da Srbija mora da ostane na evropskom putu, ali i da treba da nađe način da sarađuje sa Rusijom, pre svega u interesu svojih građana.

Vučić se sastao sa direktorom britanskog MSP
Predsednik Srbije Aleksandar Vučić je sa generalnim direktorom za politička pitanja u Ministarstvu za spoljne poslove Ujedinjenog Kraljevstva, Ričardom Murom, razgovarao o bilateralnim odnosima i situaciji u regionu.
Predsednik Vučić je rekao da je za Srbiju važno jačanje političkog dijaloga sa Ujedinjenim Kraljevstvom, posebno u novim okolnostima, koje nastaju nakon izlaska te zemlje iz Evropske unije. On je izrazio i interes za jačanje ekonomske saradnje dveju zemalja, saopštila je Služba za saradnju sa medijima.
Predsednik Vučić je zahvalio na kontinuiranoj podršci Ujedinjenog Kraljevstva evrointegracijama Srbije, ali i naglasio potrebu za postojanjem jasnog plana za proširenje EU i vremenskog okvira za članstvo, jer je proces evropskih integracija Zapadnog Balkana od suštinskog značaja za mir i stabilnost u regionu.
Vučić je britanskom zvaničniku preneo utiske sa sastanka u Parizu i mogućnostima za nastavak dijaloga Beograda i Prištine i, s tim u vezi, istakao da je veoma važno što je i Velika Britanija tražila od prištinskih vlasti da ukinu takse.
On je političkog direktora Forin Ofisa Ričarda Mura upoznao sa inicijativom za primenu četiri slobode - kretanja ljudi, robe, usluga i kapitala - na Zapadnom Balkanu, pokrenutoj sa premijerima Albanije i Severne Makedonije. Politički direktor Ričard Mur je rekao da pozdravlja napore za stabiliziciju odnosa u regionu.
On je naglasio da Forin Ofis podstiče jačanje političkog dijaloga između Srbije i Ujedinjenog Kraljevstva i najavio radne posete, koje bi doprinele jačanju saradnje dveju zemalja u različitim oblastima od zajedničkog interesa, uključujući i odbranu, navedeno je u saopštenju koje prenosi Tanjug.
</div>
<div id="vesti">
Srđa Popović demantuje da je odigrao ulogu u Moralesovom odlasku s vlasti
Kanvas nema baš nikakve veze sa akterima trenutne političke krize u Boliviji, kaže osnivač Kanvasa Srđa Popović povodom pisanja pojedinih beogradskih medija da su njegova organizacija i on imali udela u silasku s vlasti Eva Moralesa.
Bolivijski predsednik Evo Morales je posle priznanja da je bilo neregularnosti na oktobarskim izborima tokom vikenda podneo ostavku i napustio zemlju, a na njegovo mesto je prekjuče privremeno došla opoziciona senatorka Žanin Anjez. „Sputnjik” na srpskom jeziku i pojedini tabloidi povezali su krizu u ovoj latinoameričkoj zemlji i sa Srđom Popovićem, osnivačem Centra za primenjenu nenasilnu akciju i strategije – Kanvas, organizacije koja sarađuje sa prodemokratskim aktivistima širom sveta. Kanvas i na svom sajtu navodi da je pomagao aktivistima u Ukrajini, Venecueli, Iranu, Azerbejdžanu, Tunisu, Egiptu...
Ipak, osnivač Kanvasa i jedan od osnivača Otpora demantuje za „Politiku” da su on i njegova organizacija imali bilo kakve veze sa događajima u Boliviji. Kako objašnjava, ovde je reč o spinu ruskog državnog medija.
– Kao krunski dokaz da je Kanvas navodno aktivan u dešavanjima Boliviji, „Sputnjik” navodi fotografiju sa osobom koja čak nije ni učesnik na izborima. Devojka koja se nalazi pored mene na fotografiji sa Foruma ljudskih prava, održanog u maju ove godine u Oslu, je građanski ekološki aktivista iz Bolivije Džaniz Daza. Ona je bila uključena u organizaciju velikih ekoloških protesta u Boliviji. Zbog državne nebrige i korupcije izgorelo je više od 800.000 hektara najvrednije amazonske šume koja predstavlja, ono što je ostalo, pluća ove planete. Ovi protesti su se odigravali u avgustu i septembru, dakle puna dva meseca pre aktuelne postizborne krize u Boliviji, ali ta činjenica „Sputnjiku” i tabloidima očigledno nije bitna. Protesti te vrste, osim u Boliviji, dešavali su se i u Brazilu i širom sveta. Kao biolog po obrazovanju i ekolog po ubeđenju, uvek sam podržavao i uvek ću podržavati ekološke aktiviste – objašnjava Popović.
Dodaje i da je „teško sa distance proceniti koliko su ekološki protesti uticali na izborni rezultat i smanjili Moralesovu popularnost”.
– Budući da su u njima učestvovale stotine hiljada ljudi – moguće je da jesu. Ali, za razliku od septembarskih, aktuelni protesti i kriza posledica su manipulacije glasovima i izborne krađe, a njihovi ključni akteri, koliko možemo da vidimo iz medija, nisu ekološke i građanske grupe, već pre svega opozicione stranke i najveći sindikati u zemlji.
Srđa Popović podseća da se i sam Morales složio sa održavanjem novih izbora i da je pod optužbom za izbornu manipulaciju 38 članova izborne komisije uhapšeno. Prema rečima našeg sagovornika, najvažniji zadatak prelaznih vlasti je da „uspostave prelazne institucije koje će biti u stanju da smire napetu situaciju i u najkraćem roku organizuju fer slobodne izbore da bi građani mogli da izaberu svoju vladu.”
Kanvas je poznat po treninzima prodemokratskih aktivista koji se širom sveta suprotstavljaju autoritarnim režimima nenasilnim metodama, naslanjajući se na iskustvo Otpora u borbi protiv Slobodana Miloševića i u petom oktobru. Magazin „Forin polisi” je 2011. uvrstio Srđu Popovića među sto najvećih mislilaca zbog činjenice da je nadahnuo Arapsko proleće. Kanvas je povezivan sa Arapskim prolećem u Egiptu, „revolucijom” protiv Eduarda Ševarnadzea u Gruziji i promenama na Majdanu u Ukrajini, zbog čega ga je „Sputnjik” optužio da izvozi obojene i plišane revolucije. Iako je Popović ranije za beogradske medije kazao da je prijatelj sa venecuelanskim opozicionim liderom Huanom Gvaidoom, on tada nije potvrdio da je Gvaido, koji se proglasio za predsednika Venecuele, bio u Beogradu na obuci.
Žanin Anjez se prekjuče proglasila predsednicom Bolivije do novih izbora za šefa države. Preuzela je vlast uz podršku Ustavnog suda i oružanih snaga iako na sednici skupštine nije bilo kvoruma prilikom glasanja o njenom imenovanju. Kako je preneo Rojters, poslanici levičarske stranke bivšeg predsednika bojkotovali su glasanje. Situacija je i dalje napeta jer su se Moralesove pristalice okupile ispred Kongresa tražeći da se novoustoličena predsednica povuče i to je isprovociralo sukobe sa policijom i protivnicima bivše vlade. Morales je prošlog vikenda, na zahtev vojske, podneo ostavku posle višednevnih demonstracija. Protesti su buknuli širom zemlje nakon oktobarskih izbora na kojima je Morales proglasio pobedu dok je opozicija tvrdila da su glasovi pokradeni. Odmah posle ustoličenja nove šefice države američka vlada ju je priznala za legitimnu privremenu predsednicu.

Putin očekuje Trampa u Moskvi za Dan pobede
BRAZILIJA - Ruski predsednik Vladimir Putin izjavio je da se očekuje da će njegov američki kolega Donald Tramp doći u Rusiju na obeležavanje Dana pobede 9. maja sledeće godine.
„Moskva je spremna za razgovore sa Sjedinjenim Državama”, rekao je Putin novinarima na samitu BRIKS-a u Brazilu, dodavši da trenutno nema planova za susret s Trampom.
Putin je izjavio i da ne planira da se sastane ni sa ukrajinskim predsednikom Volodomirom Zelenskim pre međunarodnog samita o Ukrajini.
On je rekao da ima još mnogo posla na severozapadu Sirije u regionu Idliba koji drže pobunjenici.
„Rusija se nada da će Ženevski mirovni proces za Siriju biti uspešan”, ocenio je Putin, prenosi Tanjug.
Ruski predsednik potvrdio je da je sa indijskim premijerom Narendrom Modijem razgovarao o isporuci ruskog sistema protivraketne odbrane S-400 toj zemlji.
Indija je prošle godine potpisala sporazum o kupovini sistema S-400 od Rusije, a kao razlog je navedeno jačanje odbrane protiv Kine.

Da li paljba iz Gaze vodi Izrael u nove izbore
Uprkos žestokoj razmeni vatre između izraelske vojske i palestinskog pojasa Gaze, ono čega se u Izraelu trenutno najviše pribojavaju izgleda da nije krajnja eskalacija u vidu potpunog rata, koliko mogućnost da će ovaj sukob slomiti pregovore o sklapanju vladajuće koalicije i prinuditi zemlju na treće izbore u ovoj godini.
Pojedine spekulacije idu toliko daleko da postavljaju pitanje da li je još aktuelni premijer Benjamin Netanijahu, svega nekoliko časova pre nego što je resor odbrane, koji je takođe držao, predao Naftaliju Benetu, s potajnom političkom računicom naredio atentat na komandanta Palestinskog islamskog džihada (PIDž) Bahu Abua el Atu. Cilj mu je, prema tim nagađanjima, mogao biti da uvede Izrael u predratno stanje s palestinskim frakcijama i oduzme šansu svom rivalu i trenutnom mandataru Beniju Gancu da postigne dogovor s arapskim strankama o podršci vladi.
Lider Plavo-belog saveza Ganc, naime, ima još sedam dana da formira vladu ili da vrati mandat predsedniku države Ruvenu Rivlinu. Rok mu, prema izraelskom ustavu, ne može biti produžen. Istina, i bez zaoštravanja sa Gazom pitanje je može li Ganc prevladati otpore unutar sopstvene stranke i bloka arapskih političara kako bi posle mnogo vremena bila zasnovana vlada kojoj bi i izraelski Arapi dali podršku, makar u njoj ne učestvovali, što je, čini se, maksimum o kojem su obe strane zasad spremne da razmišljaju. Ali, ako je to dosad i bilo zamislivo, razmena raketne vatre između Izraela i Gaze pala je u strahovito lošem trenutku po eventualni dogovor plavo-belih i Arapa.
Da li je Netanijahu ciljao i na to kada je pucao na Atu, nemoguće je reći. U „Džeruzalem postu”, doduše, konstatuju kako bi, ako je to imao na umu, još povoljniji čas za atentat na komandanta PIDž Netanijahuu bio dok je on još imao mandat za sastavljanje vlade, koji je u međuvremenu morao vratiti jer nije prikupio podršku dovoljnog broja poslanika. S onima koji su bili na arapskoj Združenoj listi nije ni pokušavao jer je takav dogovor bio nemoguć, tako da mu ni eskalacija s Gazom nije mogla naštetiti.
Opet, Ati se ovakva sudbina svakako pisala, tako da sigurno nije ubijen isključivo radi nečije političke koristi. On je bio među istaknutijim ličnostima PIDž i navodno je na spisku za odstrel držan barem godinu dana. Izraelske vlasti tvrde da je smaknut zato što je bio „bomba koja otkucava”, koordinator raznih napada na Izrael, koji je upravo pripremao još sličnih udara i stoga morao biti sprečen.
Osim Ate, kojeg su bombe snašle u Gazi, izraelska avijacija je gađala još jednog komandanta PIDž Akrama el Adžurija u njegovom stanu u sirijskoj prestonici Damasku. Kako se trenutno čini, on je smrti umakao, ali su stradali, prenosi Al Džazira, njegov sin i unuka. Dan kasnije, Izraelci su likvidirali i još jednog člana PIDž Halida Faraža. U međuvremenu, iz Gaze je započelo lansiranje raketa ka Izraelu, više od dve stotine njih do juče. Većina je, tvrde Izraelci, presretnuta pre nego što su išta pogodile. Na palestinskoj strani, u uzvratnim akcijama izraelske vojske protiv meta povezanih sa PIDž, pale su 24 žrtve.
Izraelske vlasti su zapretile i vođi PIDž Zijadu el Nakli, koji živi u Damasku, da će ga ubiti. Tu poruku je, prema saznanjima lista „Hajat”, preneo izaslanik UN za Bliski istok Nikolaj Mladenov. Palestinski islamski džihad je juče poručio da ne prihvata prekid vatre. Ipak, izraelski mediji ne očekuju da će ova poslednja eskalacija prerasti u rat pošto, navodno, najjači militantni pokret u Gazi, Hamas, to ne želi.
Kako god da se ovo odrazi na izraelsku političku situaciju – koja ni nakon aprilskih izbora nije iznedrila vladu, zbog čega su oni u septembru ponovljeni, a da ni to još nije dalo rezultat – izraelska vojska je poslednjima akcijama protiv PIDž poslala poruku ne samo toj organizaciji nego i njenim pokroviteljima. Za Iran se veruje da je njen glavni finansijer u manjoj meri navodno i Sirija. Bombardovanjima i u Gazi i u Damasku Izraelci su stavili do znanja da sve neprijatelje drže na nišanu i da se neće obazirati na zahteve Iranaca i Sirijaca da ne gađaju njihove mete, što u Siriji, što u Libanu i Iraku, gde su takođe proiranske grupe i vojni kapaciteti teheranskih vlasti. Od toga ih, izgleda, neće odvratiti ni primer Saudijske Arabije, po čijim su ključnim naftnim pogonima pali projektili navodno ispaljeni direktno iz Irana ili uz pomoć tamošnjeg režima.

Pucnjava u školi u Kaliforniji, ima žrtava
LOS ANĐELES – Najmanje jedna žena je poginula, a četiri su povređene u pucnjavi u srednjoj školi Sogas u gradu Santa Klarita, na jugu američke države Kalifornija, a vlasti tragaju za napadačem, saopštili su zvaničnici.
Pucnjava se dogodila u srednjoj školi koja se nalazi oko 50 kilometara severozapadno od Los Anđelesa, navela je policija, preneo je Tanjug.
Policija traga za osumnjičenim, koji je opisan kao muškarac Azijac u crnoj odeći, napisala je policija na svom Tviter nalogu.
Veruje se da je osumnjičeni učenik škole, rekao je šerif okruga Los Anđelesa.
Dve povređene osobe su u kritičnom stanju, a jedna je dobro, navela su iz bolnice „Henri Mejo”, na svom Tviter nalogu.
Na Tviter nalogu šerifa upozorava se stanovništvo koje živi blizu škole Sogas da zaključa vrata i ostane u svojim kućama i dodaje da ako vide osumnjičenog u crnoj odeći, pozovu policiju.
Pucnjava se dogodila oko 20 minuta pre početka časova, izjavila je majka jedne od učenica.
Školu Sogas pohađa oko 2.400 učenika.

Turska se neće odreći ruskog odbrambenog sistema
ANKARA – Ankara se neće odreći ruskog sistema protivraketne odbrane S-400, čak i ako nabavi američki sistem Patriot, izjavio je danas predsednik Turske Redžep Tajip Erdogan po povratku iz Vašingtona.
„Rekli smo SAD da ćemo kupiti sistem Patriot, ako nam daju povoljnu ponudu. Međutim, smatramo da je (američka) ponuda da potpuno odustanemo od S-400 potpuno pogrešna”, rekao je Erdogan preneo je NTV.
Kako je preneo TAS, on je istakao da se Turska neće odreći S-400 u korist Patriota, prenosi Tanjug.
„Za nas je važno da imamo S-400 u svom odbrambenom sistemu. Kupićemo i S-400 i Patriot, jer razvijamo naš odbrambeni sistem na raznolik način. To je strategija naših oružanih snaga”, rekao je Erdogan.
On je isključio mogućnost izbora između Rusije i SAD kao kursa spoljne politike Turske.
„Postoje političari koji me pitaju ko je neprijatelj: SAD ili Rusija. Ne želim neprijatelje. Želim da budem prijatelj i sa Amerikom i sa Rusijom. To je naš cilj i pravimo odgovarajuće korake ka njemu. A neki su zabrinuti zbog toga”, zaključio je predsednik Turske.

Žena uhapšena jer je kritikovala predsednika i njegovu suprugu
KAIRO – Egipatske vlasti uhapsile su ženu koja je u svojim video klipovima kritikovala egipatskog predsednika Abdel Fatah el Sisija i njegovu suprugu, saopštila je danas policija.
Žena je uhapšena u svojoj kući u sredu uveče uz obrazloženje da širi lažne vesti, prenosi Tanjug.
Ona je prethodnih nekoliko nedelja preko video klipova koje je objavljivala na Jutjubu govorila da je el Sisi neuspešan i ismevala njegovu suprugu Instisar uz upotrebu nepristojnog rečnika.
U tim video snimcima ona je govorila i o zloupotrebi javnih sredstava i žalila se na ljudska prava, a njeni video snimci imali su desetine hiljada pregleda.
Kako se navodi, hapšenje žene usledilo je uoči predstavljanja izveštaja UN o ljudskim pravima u Egiptu.

Neizvestan izbor i drugog mađarskog kandidata za komesara
I drugi mađarski kandidat ima problema da se pridruži timu novoizabrane Ursule fon der Lejen, što može ponovo da odloži start nove Evropske komisije planiran za 1. decembar. Evroparlamentarci su posle trosatnog saslušanja ipak blokirali kandidaturu Olivera Varheljija za poziciju komesara za proširenje i susedsku politiku tražeći od njega da naknadno odgovori na dodatna pitanja u pisanom obliku. Doskorašnji mađarski ambasador u EU je na glasanju u Spoljnopolitičkom odboru EU dobio 30 glasova, što nije bilo dovoljno, jer je potrebna dvotrećinska podrška da bi prošao za komesara.
Članovi odbora koji predstavljaju Zelene, Socijaliste i demokrate, Obnovimo Evropu i Evropsku jedinstvenu levicu – Nordijsku zelenu levicu zatražili su odgovore na dodatna pitanja, dok su ostale političke porodice podržale Mađarsku za mesto komesara, saopštili su iz EP-a.

Italija spremna da proglasi vanredno stanje u Veneciji
VENECIJA – Italija je spremna da proglasi vanredno stanje u Veneciji nakon što je visina talasa u tom gradu dostigla 1,87 metara, preplavivši istorijsku baziliku i prekinuvši snabdevanje elektirčnom energijom domaćinstvima.
Više od 80 odsto grada koji pripada Uneskovoj svetskoj baštini, bilo je pod vodom kada je plima bila najjača, preneo je Bi-Bi-Si.
Italijanski premijer Đuzepe Konte opisao je poplavu kao „udarac u srce naše zemlje”.
On je rekao da će vlada delovati brzo kako bi obezbedila sredstva i resurse.
„Boli me što je grad toliko oštećen, umetnička baština ugrožena, komercijalne aktivnosti na kolenima”, napisao je na Fejsbuku Konte, koji je posetio region kasno sinoć.
On je rekao da će vlada ubrzati izgradnju strukturalne odbrane grada, misleći posebno na takozvani Moseov projekat – hidraulički sistem barijere za zaštitu lagune u slučaju porasta nivoa mora i zimskih oluja.
Očekuje se da će italijanski premijer proglasiti vanredne mere kasnije danas, javlja Tanjug.
#Venice underwater as flood hits the historic centre #Venezia #Italy pic.twitter.com/xXdeTdh0yc— ivan (@ivan8848) November 12, 2019 
Žitelji Venecije su se u međuvremenu probudili uz zvuk sirena, što znači da će plima ostati visoka, iako se ne očekuje da pređe 130 centimetara iznad nivoa mora.
Gradonačelnik Venecije Luiđi Brunjaro okrivio je klimatske promene za najviši nivo vode u više od 50 godina ove sedmice, rekavši da je uticaj veliki i da će ostaviti trajni trag.
Trg Svetog Marka, jedan od najnižih delova grada najgore je pogođen.
Brunjaro je rekao da je poznata Bazilika svetog Marka pretrpela ozbiljnu štetu.
Kripta na istorijskom spomeniku u utorak je potpuno preplavljena i postoji bojazan da su stubovi bazilike možda strukturalno oštećeni.
Gradonačelnik Venecije je istakao da se šteta meri u stotinama miliona evra.
Veneciju čini više od 100 ostrva unutar lagune kraj severoistočne obale Italije.
Na ostrvu Palestrina dve osobe su izgubile život, jedan muškarac kada je pokušavao da pokrene pumpu u svom poplavljenom domu i još jedna osoba za koju se ne navodi kako je nastradala.

Istraga o letu MH17 otkrila bliske veze između Rusije i ukrajinskih pobunjenika
HAG – Međunarodni tim istražitelja koji nastoje da rasvetle slučaj obaranja aviona Malejžan erlajnsa (MH17) u julu 2014. godine iznad istočne Ukrajine naveo je da dokazi ukazuju da su veze između Rusije i ukrajinskih separatista u toj oblasti bile bliskije nego što se prethodno verovalo.
Zajednički istražni tim (JIT), koji je pod upravom Holandije, izdao je danas novi apel očevicima i otkrio nove detalje komunikacije između ruskih zvaničnika i pobunjenika u Narodnoj republici Donjeck, pobunjeničkoj grupi u istočnoj Ukrajini, prenosi Beta.
Istražitelji su u junu objavili da su optužili četvoro ljudi, troje Rusa i jednog Ukrajinca, za ubistvo zbog njihove navodne uloge u obaranju aviona na letu Amsterdam-Kualalumpur MH17, 17. jula 2014. kada su poginuli svih 298 putnika i članova posade. Suđenje će početi u martu 2020. u Holandiji.
Oni su danas otkrili sadržaj novih telefonskih razgovora između osumnjičenih i visokih ruskih zvaničnika.
Istražitelji navode da je istraga otkrila da je ruski uticaj na Narodnu Republiku Donjeck išla dalje od vojne podrške.
Boing Malejžan erlajnsa je u sred leta pogođen raketom iznad zone sukoba sa proruskim separatistima na istoku Ukrajine.
„Nedavna analiza izjava svedoka i drugih informacija otkrila je da je uticaj Rusije na Demokratsku Republiku Donjeck išla dalje od vojne podrške”, rekao je šef holandske kriminalne policije Andi Krag. On je rekao da indikacije o bliskim vezama između predstavnika ruske vlade i vođa u Donjecku postavljaju pitanja o mogućoj umešanosti u raspoređivanju antiraketnog sistema, koji je izazvao obaranje aviona.
Osumnjičenim u ovom slučaju će se verovatno suditi u odsustvu pošto Rusija i Ukrajina ne prebacuju van granica svoje državljane koji se sudski gone u inostranstvu.
Istražni tim je 2018. godine ustanovio da je avion srušen raketom BUK sovjetske proizvodnje koja potiče iz 53. protivavionske brigade bazirane u Kursku, na jugozapadu Rusije.

Grčka će prevremeno otplatiti kredit MMF-u do početka decembra
SOLUN – Grčka će prevremenu otplatu kredita Međunarodnom monetarnom fondu realizovati do početka decembra, izjavio je danas grčki ministar finansija Hristos Stajkuras.
„To će biti okončano u naredne dve do tri nedelje”, rekao je Stajkuras na jednoj konferenciji u Solunu, aludirajući na prevremenu otplatu kredita u vrednosti od oko 2,7 milijardi evra, prenosi agencija Rojters.
Taj potez omogućava Atini da smanji svoje troškove servisiranja duga, jer zajmovi MMF-a nose veće kamate nego što bi Grčka sada plaćala na tržištu, navodi britanska agencija.
Spasilački fond evrozone – Evropski stabilizacioni mehanizam – pristao je u oktobru da se Grčkoj omogući ranija otplata dela duga prema MMF-u. Takva odluka je usledila nakon zahteva koji je grčka vlada uputila ESM-u u septembru u vezi sa otplatom dela dugova prema MMF-u, čija je ukupna vrednost devet milijardi evra, javlja Tanjug.
Tokom najgore dužničke krize u svojoj istoriji, koja je izbila krajem 2009. godine, Grčka je bila odsečena od tržišta duga i uveliko se zaduživala kod vlada evrozone i MMF-a.

Od Londona do Sidneja za 19 sati neprekidnog leta
Avion „Kvantasa”  QF 7879 poleteo je jutros u šest sati sa aerodroma Hitro u Londonu, a očekuje se da će sleteti 19,5 sati kasnije na aerodrom Kingsford Smit u Sidneju.
Probni neprekidni let, iz Londona za Sidnej australijske aviokompanije „Kvantas” usledio je samo mesec dana nakon rekordnog leta, od 19 sati i 16 minuta, od Njujorka do Sidneja.
London – Sidnej je najavljen kao najduži neprekidni let od 17.800 kilometara u okviru naučne studije o smanjenju uticaja promene vremenske zone na putnike kao i proučavanje mogućnosti za poboljšanje zdravlja posade.
„Kvantasa” je za potrebe probnog leta preuredio novi „Boingov” avion kako bi primio maksimalnu količinu goriva, ograničen je broj putnika i prtljaga, što omogućava da se obavi tako dug let bez dodatnih sletanja radi dopune goriva.
Na ovom letu je samo 50 osoba, a u taj broj je ušla i posada, ali i istraživači koji beleže sve što se dešava za vreme leta.
Inače, „Kvantas” je prvi put izveo rekordni neprekidni let iz Londona u Sidnej 1989. godine komercijalnim „Boingovim” avionom koji je sada parkiran u muzeju u Australiji.
Šta je drugačije? Logistički, ne mnogo, ali je Australijska aviokompanija rešena da ulaže u istraživanja kako bi dostigli dugoročni cilj da do 2050. godine neutrališu emisiju ugljendioksida.
Kompanija je već prošla dug put u smanjenju Emisije štetnih gasova, jer smatraju da  rešenje  nije samo da „manje lete”, već da to učinite održivijim.

Vojni psi usmrtili vodiča pasa
BEČ – Službeni psi austrijske vojske usmrtili su noćas vodiča pasa, u kasarni u Vinernojštatu, nedaleko od Beča, prenosi Tanjug.
Belgijski ovčari, službeni psi vojske, napali su 31-godišnjeg oficira i usmrtili ga, saopštila je policija.
Oficir je noćas bio zadužen za brigu i hranjenje pasa.
Pronađen je mrtav prilikom kontrole zdanja u kojem su smešteni službeni psi.

Radioaktivna opasnost sa Pacifika – šta ako kupola „Grobnice” popusti
Stanovnici Maršalskih ostrva imaju svoj naziv za deponiju nuklearnog otpada na nenaseljenom ostrvu Runit - „Grobnica”. U ovoj džinovskoj zapečaćenoj jami nalazi se zaostavština američkih nuklearnih proba na Pacifiku, a prema nekim podacima ovde je pohranjen i radioaktivni materijal sa nuklearnog poligona u Nevadi, što SAD ne priznaju.
Reč je o 73.000 kubnih metara radioaktivnog otpada kao što su kontaminirano tlo, beton, metal i vojna oprema. U periodu između 1977. i 1980. godine četiri hiljade američkih vojnika radilo je na prikupljanju te opasne zaostavštine atomskih eksplozija. Sve je smešteno u jamu na ostrvu Runit koja je zatim zatvorena betonskom kupolom.
Mediji navode da ovaj krater sadrži materijale kojima bi se moglo napuniti čak 35 olimpijskih bazena. Tu je pohranjen i materijal koji je posledica eksplozije hidrogenske bombe jačine 15 megatona 1954. godine, koja je ekslodirala duplo jačom snagom od one predviđene proračunima.

Betonska kupola „Grobnice” na ostrvu Runit (Foto Ej-bi-si njuz Australija)
Tada je oblak radioaktivne prašine prešao više od 150 kilometara, na okolnim ostrvima više desetina domorodaca zadobilo je opekotine. Japanski ribarski brod bio je izložen radioaktivnom oblaku, zbog čega je posada imala ozbiljne zdravstvene probleme a jedan od njih je nešto kasnije preminuo.
Od tih učestalih nuklearnih proba prošlo je više decenija. Sada naučnike koji prate njihove posledice, brine još jedan problem – porast nivoa okeana. Oni objašnjavaju da se voda podiže oko sedam milimetara godišnje od 1993. godine, zbog čega je počela ulaziti u tlo ispod betonske kupole „Grobnice”.
Za razliku od vrha jame, njeno dno nije prekriveno betonom. Zbog toga porast  nivoa okeana preti da potopi ili čak otvori ovu opasnu zaostavštinu Hladnog rata.
Američko Ministarstvo energetike 2013. godine objavilo da na ovom ostrvu postoji mogućnost curenja nuklearnog materijala. Navedeno je da bi to zagadilo morsku okolinu, ali „da lokalnom stanovništvu ne bi nužno doveo do značajnih promena u količni radijacije”.

Kriza trese Ujedinjene nacije, nema novca za grejanje i službena putovanja
Ujedinjene nacije zapale su u najveću finansijsku krizu u poslednjoj deceniji. Prilaz pokretnim stepenicama u sedištu UN u Njujorku ograđen je žutom trakom na kojoj piše da nisu u funkciji. Na prvi pogled ovaj prizor i ne izgleda toliko bitno, ali sigurano simbolizuje svu ozbiljnost finansijske krize sa kojom se ova organizacija suočava zbog toga što desetine zemalja kasne sa godišnjom uplatom.
Prema rečima generalnog sekretara UN Antonija Gutereša, mere štednje su uvedene „zbog najveće finansijske krize sa kojom se svetska organizacija suočila u poslednjih deset godina“. 
Operativni budžet je u manjku za skoro 1,2 milijarde dolara zbog dugovanja pojedinih država.
Ujedinjene nacije su prestale da zapošljavaju i otkazale su službena putovanja i sastanke koji bi podrazumevali plaćanje prekovremenog rada. Uz to se smanjuju i troškovi grejanja i klimatizacije.
Šta je glavni razlog problema u kojem su se našle Ujedinjene nacije?
Za ovu godinu svoje doprinose je uplatilo svega 134 od 193 zemlje-članice, pa je svetska organizacija ove godine „kratka“ za skoro 1,2 milijarde dolara, a najveći dužnici su SAD, Argentina, Brazil, Izrael i Iran.
Ovo nije prvi put da se Ujedinjene nacije, koje se ne mogu zaduživati i uzimati kredite, suočavaju sa manjkom novca na kraju godine. SAD kao najveći platiša UN, svoju obavezu obično uplaćuju u novembru, a za ovu i prethodne godine trenutno duguju najmanje 100 miliona dolara, piše hrvatski „Indeks”.
Komentarišući vest o finansijskim nedaćama Ujedinjenih nacija, predsednik SAD Donald Tramp je napisao na svom Tviter profilu: „Neka plate sve zemlje-članice, a ne samo SAD.“
Manjku novca veoma doprinosi i činjenica da i neke druge zemlje sve češće odlažu uplatu svojih obaveza. Ipak, stručnjak za UN, Ričard Gavan iz „Krizne grupe“ smatra da ne postoji razlog za strah za budućnost UN.
„Čak će i Sjedinjene Američke Države na kraju ispuniti većinu finansijskih obaveza“, kaže Gavan i dodaje da se UN više suočavaju sa problemima likvidnosti, nego sa punom finansijskom krizom.
Mere štednje u UN mogu da izgledaju skromno ako se zna da ova organizacija upošljava hiljade zaposlenih i da ima veliku mrežu kancelarija širom sveta. Portparol organizacije je rekao novinarima da se samo isključivanjem pokretnih stepenica uštedi 38 dolara dnevno, što je 14 hiljada dolara na godišnjem nivou. Čini se da je taj korak prevashodno usmeren na novinare čije su kancelarije na nižim spratovima, pa sada moraju koristiti obične stepenice ili prenatrpane liftove. Pojedini sumnjaju da im se na taj način „namerno otežava život“, kako bi što više pisali i izveštavali o dugovima članica i neplaćanju obaveza. Smicalica, izgleda, veoma dobro funkcioniše.

Novi sukobi u Boliviji, zemlja na ivici građanskog rata
LA PAZ - Dan nakon što se opoziciona liderka u Senatu Đanine Anjes proglasila privremenom predsednicom zemlje, a nakon ostavke Eva Moralesa, izbili su novi sukobi u Boliviji između pristalica bivšeg predsednika i policije.
Tom prilikom policija je upotrebila suzavac kako bi rasterala demonstrante.
Demonstranti su izašli na ulice La Paza i El Altoa, koji se smatra Moralesovim uporištem, i mahali raznobojnim domorodačkim zastavama i uzvikivali „Sada, građanski rat”.
„Ne želimo nijednog diktatora. Ova žena je krenula na nas i zato smo ljuti. Borićemo se s našom braćom i sestrama do Moralesovog povratka. On mora da dovede kuću u red”, rekla je jedna od učesnica protesta.
Đanina Anjes se proglasila prelaznom predsednicom Bolivije, uprkos nedostatku kvoruma tokom glasanja za njen izbor, pošto su poslanici levičarske stranke bivšeg predednika Eva Moralesa, a koji čine dve trećine Kongresa, bojkotovali glasanje, javlja AP a prenosi Tanjug.
I pored toga, ona je preuzela vlast navodeći da Ustav ne zahteva obavezno kvorum u Kongresu.
Nakon što se proglasila za predsednicu, imenovala je novog komandanta vojske koji je u utorak podneo ostavku.

Tusk: Rusija je strateški problem a ne partner
BRISEL  - Odlazeći predsednik Evropskog saveta Donald Tusk izjavio je da je uveravao lidere EU da je Rusija „strateški problem, a ne strateški partner”.
„Morao sam stalno, gotovo svake nedelje da podsećam druge da Rusija nije naš strateški partner, već strateški problem. Bio sam čak označen kao monomanijak, jer sam toliko bio fokusiran na tu temu”, rekao je Tusk u govoru na Univerzitetu u Brižu.
Prema njegovim rečima, njegov cilj je bio da održi evropsko jedinstvo, kome je „agresivna politika Kremlja” bila glavni izazov.
„Bio sam i dalje sam ubeđen, da u ovoj igri nije samo u pitanju budućnost nezavisnosti Ukrajine i bezbednost centralne Evrope, već i suverenitet Evrope kao političkog entiteta. I ne sumnjam uopšte da je strateški cilj Vladimira Putina ne samo da povrati kontrolu nad teritorijama SSSR-a, već i da sistematski oslabi EU stvaranjem unutrašnjih podela”, rekao je Tusk, javio je Tass a preneo Tanjug.
On je dodao i da se njegov napor na kraju isplatio jer je pojačano jedinstvo EU kroz sankcije Rusiji.

Tramp: Turska kupovina ruskog sistema S-400 stvara ozbiljne izazove
Vašington - Predsednik SAD Donald Tramp izjavio je da turska kupovina ruskog odbrambenog sistema S-400 stvara ozbiljne izazove, ali da se nada da oni mogu da budu prevaziđeni.
Tramp je rekao da je o tome razgovarao s predsednikom Turske Redžepom Tajipom Erdoganom kog je primio u Beloj kući i dodao da je od šefa američke diplomatije Majka Pompea i drugih savetnika tražio da rade na rešavanju tog problema.
Predsednik SAD je kazao i da želi da učvrsti trgovinski sporazum sa Turskom kako bi razmena dve zemlje porasla na 100 milijardi dolara. Turska, članica NATO, izazvala je gnev Vašingtona kada je odlučila da kupi sistem S-400 za koji SAD navode da predstavlja pretnju alijansi i američkim avionima.
Na tursku kupovinu ruskog sistema Trampova administracija je odgovorila izbacivanjem Turske iz programa proizvodnje borbenih aviona F-35. Erdogan je rekao da je Turska „duboko povređena” rezolucijom Predstavničkog doma Kongresa SAD kojom je formalno priznat genocid nad Jermenima od snaga Otomanskog carstva u vreme Prvog svetskog rata.
Na konferenciji za medije u Beloj kući, turski predsednik je kazao da ta rezolucija, usvojena 29. oktobra, ima potencijal da baci „veliku senku na odnose dve zemlje”. Erdogan je dodao da o događaju od pre 104 godine treba da odlučuju istoričari, a ne političari.
Istoričari procenjuju da je do 1,5 miliona Jermena ubijeno u vreme Prvog svetskog rata i posle njega, a mnogi naučnici smatraju masovna ubistva Jermena prvim genocidom u 20. veku. Turska negira da je reč o genocidu.
Tramp: Turska i drugi nisu srećni zbog Makronove izjave o NATO-u
Američki predsednik Donald Tramp izjavio je da su Turska i drugi u međunarodnoj zajednici bili veoma razočarani stavom francuskog predsednika Emanuela Makrona o NATO-u, kada je rekao da je ta vojna alijansa na samrti.
On je to rekao u sredu nakon sastanka američkih senatora s turskim predsednikom Redžepom Tajipom Erdoganom u Beloj kući, prenosi Rojters. „Mislim da je to mnogo smetalo predsedniku (Erdoganu) i mislim da nije bio srećan zbog toga, a i mnogi drugi se osećaju tako”, rekao je Tramp.
Kako se navodi, Tramp nije pojasnio na koga je tačno mislio kada je rekao da ima isto mišljenje o tome, prenosi Tanjug.
</div>
  </body>
 </text>
</TEI>