<TEI version="3.3.0" xmlns="http://www.tei-c.org/ns/1.0">
 <teiHeader>
  <fileDesc>
   <titleStmt>
    <title>Politika 2020-05-14</title>
   </titleStmt>
   <publicationStmt>
    <p></p>
   </publicationStmt>
   <sourceDesc>
    <p>https://www.politika.rs/sr/articles/archive/2020/05/14/page:1?url=</p>
   </sourceDesc>
  </fileDesc>
 </teiHeader>
 <text>
  <body>
    <div id="zdravlje">
Koronavirus može da ostane u vazduhu više od osam minuta
VAŠINGTON – Kapljice koje stvaraju ljudi zaraženi koronavirusom tokom razgovora mogu da se zadrže u vazduhu osam minuta i potencijalno izazovu nove infekcije, smatraju istraživači američkog Instituta za zdravlje pri Univerzitetu u Pensilvaniji.
Naučnici su otkrili da kada zaražena osoba govori glasno jedan minut u ograničenom prostoru može da stvori do 1.000 kapljica sa novim koronavirusom, a one mogu da opstanu u vazduhu osam minuta, prenosi Si-En-En.
Istraživači smatraju da je to dovoljno da se neko zarazi.
Kako bi potvrdili nalaze, naučnici su izveli eksperiment u kome su simulirali zatvoreno, neprovetreno vazdušno okruženje, a zatim su koristili laser kako bi videli šta se događa sa kapljicama kada izađu iz usta.
Pokazalo se da su se velike kapljice smanjivale, dok su delimično isparavale i visile u vazduhu, a naučni tim je zaključio da bi u stvarnom životu neka osoba mogla da ih udahne i zarazi se, preneo je Tanjug.
    </div>
    <div id="kolumna">
Dinar ili evro
Živim u zemlji Srbiji čija je zvanična moneta, sredstvo plaćanja dinar. To sve je regulisano zakonom i dokumentima koji su usvojeni od nadležnih institucija i na snazi su te bi trebalo da se u praksi primenjuju. Već duži niz godina u zvaničnim obraćanjima političara, ekonomista i trgovaca češće se vrednosti neke investicije ili troška izražavaju se u evrima. To je zaživelo i postala je praksa svih građana koji žive i rade u Srbiji. Kada neko kupi stan, kuću ili automobil uobičajeno to izražava u hiljadama evra. Neki su te cifre razumeli ali ima dosta nas koji koji se pitamo koliko je to u dinarima.
Sada je aktuelna pomoć svim punoletnim građanima u Srbiji u iznosu od 100 evra.
Polemike oko ove mere kreću se u rasponu od toga dali je neophodna do toga kolika je ta pomoć u dinarima.
Kao i mnoge mere u Srbiji i ova je doneta sa mnogo nedorečenosti . nepoznanica i nejasnoća za građane Srbije. Ja neću ulaziti u komentare ekonomista i fiskalnog saveta o ekonomskoj opravdanosti donete mere i zabrinutosti svih nas dali će ona biti isplaćena iz pozajmice koju ćemo po nepovoljnim uslovima kasnije svi mi vraćati.
Posebno je interesantna potreba prijavljivljnje za dobijanje ponuđene pomoći za deo građana, oko 3 miliona ljudi mora to telefonom da obavi. Neki proračuni kažu da obzirom na broj ljudi treba par stotina dana da se to obavi, znači do kraja godine. Posebno su interesantni komentari i  pisanje građana hoće li isplata pomoći biti od 100 evra ili u dinarskoj protivvrednosti. Sva objašnjenja od Predsednika  i Ministra finansije glase biće isplaćeno 100 evra punoletnim građanima Srbije.
Ja lično mislim da će isplata biti u dinarima na tekući račun građana. Posle najave o isplati 100 evra građani se pitaju koliko će to biti dinara, pošto se kurs evra u odnosu na dinar menja, recimo on danas iznosi 117,563 dinara i pitanje je koliki će kurs biti u momentu uplate. Možda su se nadležni rukovodili da bombastije i ubedljivije deluje najava 100 evra od recimo 10 ili 12 hiljada dinara. Ovakvom najavom rešile bi se sve iznete dileme a i mnoge druge.
Utisak je da je politika i u ovom slučaju išla ispred ekonomije i u toj jednostranosti i neznanju napravljeno je mnogo grešaka i zabluda. a možda je nekom to i bio cilj.
Život i dani pred nama daće odgovor na sva ova pitanja, ali i dalje će ostati dilema oko izražavanja vrednosti investicija i troškova dali u dinarima ili evrima.
Dragan Paskaš,
Beograd
    </div>
    <div id="magazin">
​Važno je biti priseban i umeren
Voditeljku vikend izdanja Vesti na TV Prva Gordanu Juzbašić mnogi pamte kao zaštitno lice BK televizije, a jedno vreme radila je i na Hepi TV.  Zatim je neko vreme nije bilo na malom ekranu. Za „TV reviju“ otvoreno kaže da joj je mnogo nedostajala televizija.
- Znala sam da ću se kad tad vratiti pred male ekrane, ali tada kada sam napustila televiziju bila mi je potrebna promena. Bilo je interesantnih ponuda za moj povratak, ali jednostavno nisam osećala da je vreme za to. A zašto sada jeste? Verovatno jer mi je TV Prva ponudila prelep izazov. Voditi najgledanije vesti u zemlji, jedne komercijalne televizije, velika je čast i odgovornost – sa ponosom priča.
Veoma joj se dopada novo radno okruženje za koje kaže:
- Drage kolege, i pre svega profesionalci koji rade na TV Prva, jesu deo lepote ovog izazova. Sa mnogima sam godinama već radila na BK televiziji i divno je ponovo biti deo takvog tima. Trenutno nema neke velike razlike u izdanjima naših vesti radnim danima i vikendom. Trudimo se svakog dana u nedelji da naše Vesti budu na nivou koji su naši gledaoci zaslužili, a to je izuzetno kreativan i naporan posao.
Za ovu voditeljku su - pristojnost, smirenost i informisanost – profesionalne vrline koje su joj veoma važne, na kojima insistira i kojima teži.
- A da li sam ih dostigla? O tome gledaoci odlučuju svojim daljinskim upravljačem – dodaje Juzbašić koja dalje ističe da ništa nije teško kada se radi posao koji se voli, pa tako i rad u izmenjenim, vanrednim okolnostima. - A tokom ovog „nevremena“ koje nas je snašlo potrebno je, bar ja tako mislim, biti kao voditelj dodatno priseban i umeren kako bi gledaocima olakšali suočavanje sa realnošću i pomogli im da zajedno i bezbedno prođemo kroz sve. I to je, nadam se, najvažnija uloga medija u ovom trenutku – podvlači.
Za sebe kaže da nije neko ko mnogo gleda „unazad“. Ne kuka i nikad se ne kaje zbog nečega što je činilo nasmejanom.
A kada se sa setom priseća svojim početaka i životnih izbora,  otkriva nam da je verovatno, na neki način, njen otac uticao da krene novinarskim putem.
 - I sad se sećam uvodne špice onog starog „Dnevnika“ i tatinog: „tiše malo, samo da pogledam vesti“. Verovatno sam završila studije novinarstva i zaposlila se na televiziji jer sam, nekim delom, želela i da jednog dana  budem ta koja će mu te „toliko važne“ vesti saopštavati. Nažalost, moj tata to nije dočekao. I eto, to je moj odgovor na pitanje - za čim žalim u životu – sa tugom, ali i ponosom nam priča.
Zanimalo nas je i kako gleda na glasine u žutoj štampi i da li na njih reaguje?
- Svi se borimo za svoje parče hleba onako kako mislimo da treba i kako smo vaspitani. Iako radim „javni“ posao, nisam sklona pojavljivanju u javnosti niti da se o meni piše. Veoma retko sam i pristajala na intervjue i bilo kakvo zadiranje u moj privatni život. Ja sam samo obična devojka koja voli svoju decu i posao koji radi.

Kad nije ispred kamera, Gordana Juzbašić i tada radi, i to kao samostalni producent i pi-ar menadžer. I iako nema nijedan klasičan slobodan dan, tvrdi, ne žali se. Ima energije i volje dovoljno da postigne sve i, što je važnije, da bude srećna i posvećena mama.
- Radujem se putovanjima i druženjima, zahvalna sam na utočištu koje mi moja mama i sestra pružaju... A šta me rastužuje? Pa, kad me deca ne slušaju – ipak, uz osmeh, ovo kazuje.
Veruje li da će nam se život vratiti u ono stanje pre pandemije korona virusa i da li ima neki dobar savet za naše čitaoce?
- Pregrmeli smo mi i gore stvari od koronavirusa. Dovoljno sam stara da se sećam i rata u bivšoj Jugoslaviji i sankcija i bombardovanja... Živ se čovek na sve navikne, pa ćemo tako i ovo zajedno preživeti. „Sve će ovo jednog dana biti juče“ i mi ćemo nastaviti, možda ne baš tamo gde smo stali, ali svakako svesniji koliko je život krh, zdravlje važno, a porodica i prijatelji jedino bogatstvo koje nam je zaista potrebno – mudo zbori.
Pokreti bebe u „živom“ programu
Koji su Vam najlepši trenuci u karijeri i možete li ih podeliti sa nama?
- Lepih trenutaka... bilo ih je mnogo i uglavnom su u vezi sa ljudima koje sam imala zadovoljstvo da ugostim u svojim emisijama i onima sa kojima sam imala zadovoljstvo da radim. Ipak, najlepši mi je bio trenutak kada sam tokom vođenja jutarnjeg programa na TV Avala osetila prve pokrete malene bebe u svom stomaku. Zaćutala sam u tom trenutku, stavila ruku na stomak i nasmejala se... Radila sam posao koji volim i postajala sam mama – neprocenjivo!
    </div>
    <div id="kolumna">
Pred novim krugom digitalizacije
U Srbiji 80 odsto domaćinstava ima internet, a 72 odsto ljudi (od 16. do 74. godine) koristi računar. U IT sektoru u Srbiji je oko 2.500 kompanija sa 30.000 informatičara. Ukupno, oko 70.000 osoba radi na informatičarskim poslovima u privredi i javnim službama. Celokupni prihod IT sektora u 2018. godini je bio 2,5 milijardi evra. Izvoz softvera i IT usluga prošle godine je iznosio oko 1,5 milijardi evra, što je rezultat rada oko 25.000 softverskih stručnjaka.
S prikazanim potencijalom sektora, koji nas svrstava među srednjerazvijene IT zemlje, ušli smo u borbu protiv pandemije virusa korona. Poznato je da je pandemija izazvala velike štete u mnogim delatnostima. Međutim, već sad se pokazalo da manje štete trpe kompanije koje su u većoj meri digitalizovale svoje poslovanje. One manje zavise od živog rada i lakše prilagođavaju proizvodnju novim uslovima. Očekuje se da će, poučene ovim iskustvom, i druge kompanije intenzivirati procese digitalizacije poslovanja. To će doprineti porastu tražnje za računarima i odgovarajućim softverom.
Veliki broj kompanija moraće da menja i svoj aplikativni softver ili čak da naruči softver za nove poslovne operacije da bi se prilagodile novim potrebama i uslovima poslovanja. To će uvećati poslove IT kompanija koje proizvode softver.
Najveći problem za domaći IT sektor biće to što će neki korisnici njegovih usluga prestati da rade, a u posebno teškom položaju biće IT kompanije koje su poslovale s klijentima iz ugostiteljstva, turizma, saobraćaja i još nekih delatnosti čije je poslovanje trenutno veoma ugroženo. Ipak, procenjuje se da će zbog ovoga biti oštećen manji broj IT kompanija, i zato se očekuje da će sektor u celini biti jedan od nosilaca oporavka i modernizacije privrede i javnih službi.
Sada se, u stvari, pokazalo da je IT sektor i razvijeniji i vitalniji nego što se pretpostavljalo. Primer za to su škole i fakulteti, koji su već sledećeg dana po objavljivanju vanrednog stanja nastavili rad uz pomoć TV signala i interneta. Veliki deo kupovina i plaćanja prenet je na internet, koji je postao i vodeća infrastruktura za informisanje. Elektronski recepti oslobodili su desetine hiljada ljudi obaveze odlaska kod lekara. I pored velikog porasta internet saobraćaja, mreža je vrlo funkcionalna i stabilna. Sve osnovne evidencije o građanima integrisane su u okviru desetina servisa E-uprave. Suočili smo se i s radom E-pijace itd. Imajući u vidu vitalnost i prednosti primene savremenih IKT, očekuje se veliki porast interesovanja za ovu tehnologiju i u drugim delatnostima i firmama.
Takođe, mnoge kompanije, to gde je tehnološki bilo moguće, proteklih nedelja su prešle na „rad od kuće”. Ovim je sprečen prekid poslovanja i nastanak velikih šteta. Istovremeno, radnici su bili zdravstveno bezbedniji, uz smanjene režijske troškove kompanija i više slobodnog vremena za zaposlene. Rad na daljinu je uveden kao alternativa prekidu poslovanja, ali moguća je njegova primena i posle pandemije.
Nedavno je na poziv Fonda za inovacije, za samo nekoliko dana, pristiglo oko 300 inicijativa za razne vidove primene visokih tehnologija u borbi protiv epidemije. Od njih 300, izabrano je dvanaest rešenja čiju izradu će finansirati država. Javnost zna za neke od tih inovacija: UV sterilizator, kabina za dezinfekciju, IT platforma za brzu razmenu poruka kroz medicinske sisteme u kriznim situacijama, zaštitna maska sa izmenjivim filterom …
Na sajtu www.digitalnasolidarnost.gov.rs dati su i linkovi na oko 100 besplatnih digitalnih platformi koje omogućavaju učenje na daljinu, čitanje knjiga, gledanje filmova, rad na daljinu itd. Ponudile su ih organizacije kao što su: „Super škola”, „Petlja”, „Telekom”, Beogradska filharmonija, Narodna biblioteka Srbije, „Majkrosoft”, Jugoslovenska kinoteka, Narodni muzej, IT4Biz i drugi. Na sajtu ministra za inovacije u toku je i poziv IT kompanijama i tehnološkim preduzetnicima da se pridruže inicijativi za inovativna rešenja koja mogu da unaprede sistem borbe protiv kovida 19.
Zabrana kretanja i potreba za ograničenjem okupljanja podstakle su i primenu softvera za održavanje skupova na daljinu. Ovih dana sve češće se i održavaju ovakvi poslovni sastanci i predavanja uz primenu platformi: „Zum”, „Vebiks”, „Go tu miting” i drugih.
Međutim, uporedo sa zalaganjem za masovnu digitalizaciju poslovanja, za rad od kuće, primenu društvenih mreža, integraciju svih javnih sistema, Društvo za informatiku ukazuje i na niz negativnih IT pojava, kao što su: ugrožavanje privatnosti građana, širenje lažnih vesti preko društvenih mreža, otuđivanje ljudi, porast sajber kriminala, zavisnost od interneta i mobilnih telefona... Reč je o pojavama koje zahtevaju efikasnije mere struke i države jer ugrožavaju ukupne korisne efekte informatizacije.
Iako i same u sadašnjim uslovima trpe velike štete, pred IT kompanijama stoje i veliki zadaci. S pravom se očekuje da masovna digitalizacija poslovanja bude u osnovi obnove rada privrede i javnih službi. Time će se IT kompanije i informatičari potvrditi kao veliki razvojni potencijal Srbije.
Predsednik Društva za informatiku Srbije
Prilozi objavljeni u rubrici „Pogledi” odražavaju stavove autora, ne uvek i uređivačku politiku lista
    </div>
    <div id="sport">
Kvalifikacije za Olimpijske igre u Beogradu
MIES - Kvalifikacioni turniru za Olimpijske igre u Tokiju, za košarkaše, održaće od 29. juna do 4. jula 2021. godine, saopštila je FIBA.
Domaćini turnira biće Beograd, Kaunas, Split i kanadska Viktorija.
Samo pobednici izboriće plasman.
Olimpijske igre u Tokiju na programu su od 23. jula do 8. avgusta.

Teodosić i Bogdanović u timu decenije
Dok lopta u Evroligi miruje od 6. marta zbog pandemije virusa korona i u očekivanju 24. maja, kada će njeno rukovodstvo doneti odluku o eventualnom nastavku sezone, igrači, treneri, novinari i navijači ipak nisu sedeli skrštenih ruku u karantinu. Još početkom godine elitno evropsko košarkaško takmičenje objavilo je „konkurs” za izbor deset najboljih igrača protekle decenije i odluka je konačno pala.
Ovo je drugi Evroligin tim decenije, a zanimljivo je da su se u njemu našla dvojica košarkaša, koji su već obeležili prvu dekadu trećeg milenijuma. To su grčki as Dimitris Dijamantidis i Španac Huan Karlos Navaro, koji više nisu aktivni igrači. U toj prvoj Evroliginoj postavi bio je i jedan od najboljih srpskih košarkaša svih vremena Dejan Bodiroga, te  Džej Ar Holden, Šarunas Jasikevičius, Trajan Lengdon, Teo Papalukas, Entoni Parker, Ramunas Šiškauskas i Nikola Vujčić.
Evroliga je 10. marta 2020. objavila ime prvog člana „Top 10” dekade, a to je bio centar CSKA Kajl Hajn. Pre tri dana tačku na ovu slavodobitničku priču stavio je izbor Vasilisa Spanulisa (Olimpijakos), trostrukog osvajača Evrolige i najboljeg strelca u njenoj istoriji. U ovom izuzetno probranom društvu je i najbolji bekovski par današnjice Srbije – Miloš Teodosić (Virtus) i Bogdan Bogdanović (Sakramento), a ostatak tima čine Luka Dončić (Dalas), Jan Veseli (Fenerbahče), Serhio Ljulj (Real) i Jorgos Printezis (Olimpijakos).
Teodosić i Bogdanović su tako nastavili niz košarkaša iz Srbije, lauerata u najjačem evropskom klupskom takmičenju. Prva priznanja otišla su u ruke Radivoju Koraću, Draženu Dalipagiću, Vlade Divcu, Aleksandru Đorđeviću, Predragu Daniloviću i Dejanu Bodirogi, koji su 2008. izabrani među 35 najboljih igrača svih vremena. Povod je bio obeležavanje 50 godina postojanja elitnog takmičenja, koje je Fiba pokrenula kao Kup evropskih šampiona, a jedan od šestorice osnivača bio je i nedavno preminuli Bora Stanković. Pod ovim imenom egzistiralo je do 1991, potom nosilo naziv Fiba Evroliga, a od 2000. godine je promenilo vlasnika i ime u Evroliga. Kao što je u ovom izboru bio rekordan broj košarkaša iz Srbije, obeležili su ga i naši treneri. Deset najboljih svih vremena, predvodili su Aleksandar Nikolić, Dušan Ivković, Božidar Maljković i Željko Obradović.
Ipak, vratimo se u sadašnjost, a to su Miloš Teodosić (33) i Bogdan Bogdanović (27). Prvi, kapiten reprezentacije Srbije, imao je mnogo duži i dublji evroligaški trag. U ovom takmičenju debitovao je u sezoni 2007/8, kada je postao član Olimpijakosa. Tri puta je sa klubom iz Pireja igrao na završnim turnirima Evrolige, ali nije imao sreću da osvoji trofej. U CSKA iz Moskve prešao je u leto 2011, ali je sa „armejcima” tek u svom sedmom učešću na „fajnl foru” uspeo da podigne pehar, 2016. godine. Još 2009. izabran je za najkorisnijeg igrača (MVP) ligaškog dela Evrolige, tri puta je bio član prvog tima ovog takmičenja. Uz Spanulisa jedini je igrač sa više od 2.500 poena i 1.000 aistencija. Uz sve to, Fiba ga je 2010. izabrala za najboljeg evropskog košarkaša. Oprobao se i u NBA u dve sezone je nosio dres Los Anđeles Klipersa, a trenutno predvodi nekadašnjeg osvajača Evrolige, Virtus iz Bolonje. Lucidnost, koja se pre svega ogleda u načinu na koji asistira saigračima je njegov zaštitni znak i ono po čemu je već ušao u sazvežđe najboljih evropskih igrača svih vremena.
Bogdanović je još jedan izdanak Partizanove škole vrhunskih igrača, iz majstorske radionice Duška Vujoševića. Crno-beli dres nosio je od 2010. do 2014. godine, a u poslednjoj sezoni najavio je uzlet među „retke ptice”. Evroliga ga je proglasila „Zvezdom u usponu”, a to je ponovio i naredne sezone, kada je postao član Fenerbahčea. Pod komandom Željka Obradovića 2017. osvojio je Evroligu, kao jedan od najzaslužnijih .
U toj sezoni izabran je u prvi tim Evrolige.
Logičan sled događaja bio je odlazak u NBA. Još 2014. na draftu izabrao ga je Feniks, a dve godine kasnije Sansi su pravo na jednog od najboljih strelaca Evrolige prodali Sakramentu. Klub čiji je generalni menadžer Vlade Divac, polaže velike nade u Bogdanovića. Dobio je glavnu ulogu, sprema mu se višegodišnji, ugovor karijere. Pominje se suma od 80 miliona dolara za četiri sezone. Kao i u Evropi, Bogdanović se i u najjačoj ligi na svetu nametnuo kao igrač koji voli i ume da rešava utakmice. Kako to radi. Strpljiv je i čeka trenutak...
Statistika srpskih asova za pamćenje
O individualnom učinku, uticaju na timove u kojima su igrali, ali i na razvoj košarke u Evropi, statistika dvojice srpskih asova nedvomisleno dovoljno govori.
Miloš Teodosić ima duplo duži evroligaški staž. U najjačoj ligi Starog kontinenta proveo je deset sezona (četiri Olimpijakos i šest CSKA) i odigrao 237 utakmica. Ukupno je postigao 2.807 koševa, 11,8 prosečno po utakmici. Za dva poena imao je učinak od 792-412 (52 odsto), za tri 1253-471 (38 odsto), a sa linije slobodnih bacanja 650-570 (88 odsto). Prosečno je beležio 2,4 skoka i 4,8 dodavanja. Najveći indeks korisnosti na jednoj utakmici iznosio mu je 43 poena, imao je rekordnih 14 asistencija i osam skokova.
Pet Evroligaških sezona zabeležio je Bogdan Bogdanović (dve Partizan i tri Fenerbahče). Odigrao je 108 utakmica i ukupno postigao 1.324 koševa, 12,3 u proseku. Iamo je realizaciju šuta za dva poena od 46 odsto (558-256), 38 odsto za tri (524-197), a sa penala 80 odsto (276-221). Po utakmici je imao 3,3 skoka i 3,1 asistenciju. Bogdanović je ostvario maksimalni indeks korisnosti od 35 poena, rekordnih 27 koševa na jednom meču, 10 asistencija i osam skokova.

Fudbalska Superliga od sledeće sezone sa 20 klubova
Fudbalska Superliga Srbije od naredne sezone imaće 20 klubova, umesto dosadašnjih 16, predlog je Zajednice Superlige i Prve lige Srbije, koji je sa današnje sednice upućen Izvršnom odboru Fudbalskog saveza Srbije (FSS).
Ukupno su 24 kluba glasala za proširenje na 20, četiri, među kojima i Partizan, bili su za dosadašnji sistem od 16, a još četiri, uključujući i Crvenu zvezdu, za proširenje na 18 klubova.
Ujedno, usvojeno je da Prva liga broji 18, umesto dosadašnjih 16 klubova, kao i da se igra dvokružni sistem - 38 kola u Superligi i 34 u Prvoj ligi.
Ova odluka postaće zvanična kad je usvoji Izvršni odbor FSSali prema ranijim najavama iz Saveza, biće poštovan stav većine klubova.
    </div>
    <div id="magazin">
Najpoželjnije je voće bogato vitaminom Ce
Svako voće bogato vitaminom Ce u doba gripa i prehlade (i drugih respiratornih infekcija) poželjno je da se redovno unosi kako bi zadržali jak imunitet. Nekome će možda zvučati preterano da u ovo vreme korone pričamo o raznom egzotičnom voću, ali hajde da se zadržimo isključivo na onome koje možemo naći u lokalnoj samoposluzi.
Jedna srednja voćka kivija sadrži oko 70 mg vitamina Ce, što je nekih 80 odsto preporučene dnevne količine ovog vitamina. U doba resporatornih infekcija poželjno je pojesti 2-3 voćke dnevno, a ako ih jedete redovno tokom mesec dana, prema istraživanjima, smanjićete trigliceride za 15 odsto.
To nije sve, jer vitamin Ce takođe utiče i na lepljivost trombocita i smanjuje ga za 18 odsto, što definitivno pozitivno utiče na sprečavanje ugrušaka, dakle šloga. Takođe povećava se aktivnost leukocita za celih 20 odsto. Kivi je definitivno voće bogato vitaminom Ce.
Limun se pre tri veka davao mornarima tokom dugih plovidbi radi sprečavanja skorbuta, bolesti nedostatka vitamina Ce. Može dovesti do anemije, iscrpljenosti, krvarenja, bolova u udovima, a posebno u nogama, oticanja na nekim delovima tela, a ponekad i ulceracije desni i gubitka zuba.
Jedan limun srednje veličine sadrži oko 80 mg vitamina Ce, što je preko 90 odsto preporučenog dnevnog unosa ovog vitamina. Limun je najlakše konzumirati u obliku limunade, dok ga kao ostale citruse uglavnom teško možete jesti.
Jedno manje pakovanje od 150 grama jagoda sadrži 90 mg vitamina Ce, što je upravo i preporučen dnevni unos za ovaj vitamin. Naravno, možete i više da pojedete, jer jagode su veoma osvežavajuće i sadrže i mangan, flavonoide, folate i druge korisne antioksidante.
Istraživanja su pokazala da zbog visokog sadržaja antioksidanata jagode mogu da pomognu u prevenciji raka, vaskularnih bolesti, demencije i dijabetesa. Baš kao i kivi, jagode smanjuju nivo „lošeg” LDL holesterola. Kupine i maline imaju tri puta manju količinu vitamina Ce od jagoda.
Jedna pomorandža srednje veličine sadrži 70 mg vitamina Ce, što je 78 odsto preporučenog dnevnog unosa ovog vitamina.
Pomorandže su čest izbor kod prehlada i rado se koriste u zimskim mesecima kada su i najsočnije. One sitnije se obično cede zbog konzumiranja sokova, dok se krupnije pomorandže radije jedu sveže.
Ostali agrumi takođe vam mogu pomoći da ispunite potrebe za vitaminom Ce. Na primer, pola grejpfruta sadrži 44 mg vitamina Ce, dok ga jedna srednja mandarina ima 24 mg.
Jasna Vujičić, nutricionista
www.nadijeti.com
    </div>
    <div id="vesti">
Osmoro uhapšeno na protestu protiv zatvaranja u Sofiji
SOFIJA - Osam demonstranata je uhapšeno tokom protesta protiv restriktivnih mera u Sofiji i drugih mera protiv širenja korona virusa, na kojem je učestvovalo oko 2.000 ljudi. Skup je organizovala radikalna levičarska grupa Vazraždane, prenosi Gardijan.
To je prvo masovno okupljanje u Bugarskoj od kada su 13. marta uvedena ograničenja kretanja i druge mere za suzbijanje epidemije.
Tokom protesta je bilo okršaja kada su demonstranti pokušali da probiju policijski kordon ispred zgrade parlamenta, ali nije bilo ozbiljnije povređenih.
Okupljeni su zatim blokirali saobraćaj u više bulevara u centru grada.
Demonstranti koji se protive merama zatvaranja uzvikivali su parole „Mafija”, „Ostavke” i „Ubice”.
Ministarstvo unutrašnjih poslova je saopštilo da je osam demonstranata uhapšeno iz različitih razloga, prenosi Tanjug.
Iz ministarstva su protest označili kao „brutalno kršenje antiepidemioloških mera”, kojima je zabranjeno okupljanje većeg broja ljudi.
U Bugarskoj je u sredu ukinuto vanredno stanje, ali je zamenjeno zdravstvenom vanrednom situacijom, koja ima slične efekte.

U Herceg Novom uhapšene dve osobe, pozivale na okupljanje
PODGORICA - U Herceg Novom su uhapšene dve osobe za koja se sumnja da su izvršili krivično delo pozivanje na otpor, nakon što su pozvali građane na okupljanje u Igalu, saopštila je večeras crnogorska policija.
„Sumnja se da su N. L. (26) iz Berana i B. L. (29) iz Pljevalja, oba lica sa prebivalištem u Herceg Novom, putem jedne društvene mreže poslali više poruka kojima pozivaju na okupljanje građana 14. maja u 20 časova u Igalu”, navodi se u saopštenju, prenosi Tanjug.
Dodaje se da su oni lišeni slobode jer su na taj način izvršili krivično delo koje im se stavlja na teret, s obzirom na to da su sva okupljanja zabranjena Naredbom Ministarstva zdravlja.

Centar „Simon Vizental” traži od vlasti BiH zabranu mise za Blajburg
SARAJEVO - Centar Simon Vizental pozvao je danas vlasti Bosne i Hercegovine da zabrane održavanje mise za ustaše ubijene u Blajburgu pred kraj Drugog svetskog rata, najavljene za subotu.
Odavanje počasti „genocidne ustaške države  nije uvreda samo za njene žrtve i njihove porodice, već i za sve koji su se suprotstavili zločinima koje su počinile ustaše”, naveo je Centar Simon Vizental u saopštenju.
Kako se dodaje, među onima kojih će se prisetiti na misi je i Maks Luburić, zadužen za koncentracione logore u Hrvatskoj, u kojima je brutalno ubijeno na stotine hiljada Srba, Jevreja, Roma i antifašista, prenosi Tanjug.
„Cenili bismo kada bi Vlada BiH sprečila da se održi ova travestija sećanja i pravde”, napisao je Efraim Zurof, direktor Cetra Simon Vizental.
Misu najavljenu za 16. maj u katedrali Srca Isusova u Sarajevu trebalo bi da predvodi nadbiskup vrhbosanski Vinko Puljić, pošto austrijske vlasti nisu odobrile da se skup održava na blajburškom polju, a zagrebačka katedrala je oštećena u nedavnom zemljotresu.

Perović: Čekamo do sutra, ako ne puste vladiku, neka nas sve hapse
PODGORICA - Nekoliko stotina vernika Srpske pravoslavne crkve prisustvovalo je večeras molebnu ispred Hrama Hristovog vaskrsenja u Podgorici, ali su se nakon službe, na poziv rektora cetinjske Bogoslovije Gojka Perovića, mirno razišli.
„Čekamo sutrašnji dan da vidimo šta će da se desi, veliki su pritisci iz međunarodnih centara. Obratili smo se sa zahtevom da sutra ujutro puste episkopa Joanikija i sveštenike, ako tako ne bude, eto nas opet na ovome mestu. Sutra kad nas vide, neka hapse jednog po jednog”, rekao je Perović.
Podsetivši da je mitropolit Amfilohije rekao da prvo uhapse njega, Perović je naveo da „nećemo dati da njega hapse pre nego nas sve uhapse”.
Izrazio je, kako je rekao, „gnušanje i preziru” prema načinu na koji su uhapšeni vladika Joanikije i sveštenici u Nikšiću, i dodao da premijer Duško Markovi ne govori kad je u pitanju čitav ovaj događaj.
„U danima kad prolazi epidemija i nema više zaraženih, sad su došli da optuže ljude sabrane da ćemo mi izazvati epidemiju. Sad pošto smo se Bogu pomolili i vidim da svi delite ove reči, molim vas da se raziđemo, to je najpametnije. Da ne učinimo ništa što bi sprečilo Joanikija i sedam sveštenika da proslave Boga”, rekao je Perović, prenosi Tanjug.
Građani su se okupili u znak portesta zbog hapšenja episkopa budimljansko-nikšićkog Joanikija i sedam svešetenika.
 
Građani i večeras na ulicama Podgorice, Nikšića, Berana i Pljevalja
PODGORICA - Pristalice Srpske pravoslavne crkve okupljaju se i večeras u Podgorici i Nikšiću, prenose podgorički mediji.
U Podgorici veći broj građana okupio se na molebnu ispred Hrama Hristovog vaskrsenja u Podgorici, ali su se nakon službe, na poziv rektora cetinjske Bogoslovije Gojka Perovića, mirno razišli, prenosi podgoprička „Pobjeda”.
U Nikšiću se ispred Centra bezbednosti okupilo nekoliko stotina građana.
Kako pišu podgoričke „Vijesti”, u trenutku kada je ispred kapije policije stala interventna policijska jedinica, građani su je pozdravili aplauzom.
Okupljeni su skandirali „Ne damo vladiku”, „Milicijo naša mila, ne slušajte više Mila” i „Ustala je Crna Gora, svetinja se branit mora”, a izgovarali su i molitvu Oče naš.


Protestna šetnja u Beranama


Građani Beranama su i večeras izašli na ulice u protesnu šetnju zbog hapšenja episkopa budimljansko-nikšićkog Joanikija i sveštenika Mitropolije crnogorsko-primorske.
Građani su krenuli u mirnu šetnju ulicama Berana uz povike – Ustala je Crna Gora svetinja se branit mora“ i „Milo lopove“, javlja IN4S.
I u Pljevljima se večeras okupio narod ispred Hrama Svete Petke.
Prisutne su jake snage policije, koje su blokirale ulice od Hrama. Međutim, narod je krenuo u sami centar grada, gdje su prethodne noći intervenisale snage policije.
Protesti u više crnogorskih gradova izbili su zbog hapšenja vladike Joanikija i više sveštenika SPC.
 
U Budvi skandiraju: „Milo lopove, pusti vladiku”
BUDVA - Više stotina Budvana i večeras je krenulo u protestnu šetnju u znak protesta zbog hapšenja episkopa budimljansko-nikšićkog Joanikija i još sedam sveštenika Srpske pravoslavne crkve (SPC).
Okupljeni skandiraju „Pustite vladiku”, „Milom lopove”, „Ustala je Crna Gora, svetinja se branit mora”, prenose podgoričke Vijesti.
Okupljeni su ispred kuće nezavisnog odbornika Stevana Džakovića uzvikivali „Izdao si Budvum Stevane”.
Džaković, bivši odbornik opozicionog Pokreta za promene potpisao je inicijativu vladajuće crnogorske Demlokratske partije socijalista (DPS) za smenu gradonačelnika Budve Marka Carevica i šefa lokalnog parlamenta Krsta Radovića, prenosi Tanjug.
Policija je bila ispred porodične kuće Džakoviča na glavnoj gradskoj raskrsnici.

Mandić: Ako Joanikija pošaljete u Spuž spremite uniforme
PODGORICA - Jedan od lidera opozicionog Demokratskog fronta Andrija Mandić zapretio je da, ukoliko episkop budimljansko-nikšićki Joanikije bude poslat u zatvor u Spužu, neće u ime tog fronta imati nikakvu obavezu prema obećanju datom mitropolitu Amfilohiju.
Mandić je poručio da će suprotno tome od Amfilohija tražiti da zajedno „pozovu Crnu Goru da se to ne dozvoli i po cenu da ni spuški zatvor više ne postoji”.
Mandić je to rekao u crnogorskom parlamentu, a prenele su podgoričke Vijesti.
On je kazao da je informaciju da će episkop Joanikije biti prebačen u Istražni zatvor u Spužu dobio od poslanika Budimira Aleksića, prenosi Tanjug.
„Možda vi želite, imam i takve informacije, da izazovete građanske sukobe u Crnoj Gori, zato što oni koji su ukrali milijarde veruju da će NATO da im obezbedi privatnu državu gde će moći da uživaju u tim milijardama. Ali, da znate, ovde na ovom prostoru, to je granica preko koje neće preći pravoslavni narod Crne Gore. Videli ste sinoć šta je bilo bez ičijeg poziva, a biće verovatno i noćas”, rekao je Mandić.
Obraćajući se poslaniku vladajuće Demokratske partije socijalista Nikoli Rakočeviću, Mandić je rekao da ako vladika Joanikije bude poslat u Spuž tada i predstavnici vladajućih treba da obuku uniforme i da zastupaju to što misle da je ispravno.
Medojević: Dva izlaza iz krize – politički i oružani, trećeg nema
Poslanik opozicionog Demokratskog fronta Nebojša Medojević izjavio je u parlamentu da dva puta vode izlasku iz aktuelne situacije u Crnoj Gori, politički i oružani.
„Postoji put oružanih sukoba i put političkih promena. Nema trećeg puta”, rekao je Medojević i dodao da je pravoslavni narod Crne Gore spreman da brani svoje korene.
Medojević je rekao da je Crna Gora, nažalost, u situaciji da su stvari izmakle kontroli i da određeni centri moći teško zloupotrebljavaju ljudska prava i zloupotrebljavaju silu, prenosi Tanjug.
„To nije dobro ni za koga”, rekao je Medojević, preneli su podgorički mediji.
On je upitao šta je trebalo policiji u Pljevljima i Nikšiću da „tuče narod”, navodeći da je član Pokreta za promjene Ognjen Mijatović brutalno pretučen bez povoda.

Hrvatska i Hrvati u BiH nisu se odrekli NDH
Predsednik Odbora za dijasporu i Srbe u regionu Skupštine Srbije Miodrag Linta ocenio je da najavljeno služenje mise u Sarajavu za ubijene u Blajburgu očekivano i da predstavlja jedan od mnogih dokaza da se Katolička crkva u Hrvatskoj i BiH nije odrekla NDH i ustaštva.
On u pisanoj izjavi navodi da su se Biskupi Hrvatske biskupske konferencije i Biskupske konferencije Bosne i Hercegovine na zajedničkom godišnjem zasedanju 2. marta ove godine u Banja Luci dogovorili da kardinal Vinko Puljić služi misu ubijenima u katedrali u Sarajevu.
Austrijske vlasti nisu odobrile da to čini na blajburškom polju, a zagrebačka katedrala je oštećena u nedavnom zemljotresu.
Tako će se umesto Blajburga misa održati u sarajevskoj katedrali i vodiće je kardinal Vinko Puljić u ime svih biskupa iz Hrvatske i Bosne i Hercegovine, podseća.
„Pokroviteljstvo Hrvatskog sabora i Hrvatskog narodnog sabora komemoraciji ubijenim ustaškim zločincima u Blajburgu, a ove godine u Sarajevu, samo je jedan u nizu dokaza da se ni Hrvatska ni Hrvati u BiH nisu odrekli NDH i ustaštva”, poručio je Linta, prenosi Tanjug.

Marković: Crna Gora izložena brutalnom napadu
PODGORICA - Crna Gora je izložena brutalnom napadu tvrdi premijer Duško Marković, govoreći o nemirima koji su se u poslednja dva dana događali u više gradova širom zemlje, zbog hapšenja vladike Joanikija, nekoliko sveštenika i građana, uz poruku da će vlada izvršiti ustavnu dužnost i odbraniti nacionalne interese.
U prvom obraćanju javnosti, Marković je ocenio da je u protekla dva dana u više gradova došlo je do masovnog kršenja zdravstvenih naredbi i mera za suzbijanje koronavirusa.
„Sve što smo postigli za tri meseca predanog rada i zajedničkih odricanja, sada je dovedeno u pitanje”, rekao je Marković, prenosi Tanjug.
Strahujući da bi za desetak dana Crna Gora mogla ponovo da se nađe u istoj situaciji u kojoj je bila pre dva meseca, sa velikom opasnošću i posledicama po zdravlje i živote svih, Marković je rekao da smatra da nema razumnog objašnjenja, niti opravdanja, za ovakvo ponašanje i njegove aktere.
„Više pripadnika policijskih snaga je, štiteći zakon, red i mir, napadnuto i povređeno od ekstremista”, rekao je premijer.
Marković ne veruje u versku pozadinu jednog dela Srpske pravoslavne crkve u Crnoj Gori, koja je, kaže, pozvala građane na javno okupljanje iako su ona zabranjena u interesu javnog zdravlja.
„Svedočeni smo još jednoj gruboj političkoj destrukciji usmerenoj protiv države, njenih institucija. Svedočimo ponašanju koje ugrožava javno zdravlje, a sve pod plaštom odbrane verskih prava i sloboda. Svedočimo i besprizornim pozivima iz skupštinskih klupa, da se krše zdravstvene mere, bez obzira što se time ugrožavaju vaši životi. Sve ovo se događa u vreme nezapamćene zdravstvene i ekonomske krize, u trenucima kad se država suočava sa mnogim izazovima da sačuva ono najvrednije - čoveka i njegovo zdravlje”, naveo je Marković.
Pomenuvši navodne pretnje iz političkih stranaka da će blokirati državu i život u njoj, Marković je rekao da im to ne bi bio prvi put.
Tvrdi da vlada poštuje i pravo i potrebu ispoljavanja vere i obeležavanje verskih praznika, te dodao da je ispoštovano sve dogovoreno u neposrednom razgovoru koji je imao sa mitropolitom Amfilohijem.
Marković je kazao da je vlada tokom epidemije registrovala svakog dana nove primere i čojstva i junaštva, uviđali da su ideološke i nacionalne razlike nikad manje, da je odnos političkih partija i ostalih činilaca javnog života odgovoran i patriotski.
„Zašto u tome nije istrajala i Srpska pravoslavna crkva u Crnoj Gori? Zašto je juče i prekjuče njen interes suprotstavljen interesu građana, a podudaran nekim drugim interesima”, zapitao je Marković

Šef diplomatije Hrvatske podržao blajburšku misu u Sarajevu i kardinala Puljića
ZAGREB - Ministar spoljnih i evropskih poslova Hrvatske Gordan Grlić Radman podržao je služenje „blajburške mise” u Sarajevu i ocenio da javna osuda i „pretnje linčom” vrhbosankom nadbiskupu, kardinalu Vinku Puljiću sugerišu da položaj Hrvata u BiH „nije onakav kakav bi trebalo da bude”.
Ministar je novinarima u Zagrebu rekao da je telefonom razgovarao s Puljićem i izrazio mu podršku, istakavši da je Puljić tokom rata u BIH ostao u Sarajevu i „svetli je primer suživota, multikulturalnosti”.
Misa u sarajevskoj katedrali najavljena je za 16. maj povodom 75. godišnjice događaja u Blajburgu, što je naišlo na brojne osude u BiH.
Kardinala Puljića su biskupi iz Hrvatske i BiH zajednički odabrali za predsedavajućeg euharistije blajburškim žrtvama.
Udruženje „Počasni blajburški vod”, uz pokroviteljstvo Sabora Hrvatske, tradicionalno u maju u Blajburgu organizuje komemoraciju za ubijene pripadnike kvinsliških, uglavnom ustaških snaga, među kojima je bilo i civila, na kraju Drugog svetskog rata.
Sabor nije bio pokrovitelj te komemoracije jedino u vreme vlade levog centra 2012-2015 godine.
Zbog pandemije će ovogodišnja komemoracija, umesto u Blajburgu, biti 16. maja na tri lokacije – u Austriji, Hrvatskoj i BiH.
Na groblju u Unterlojbahu biće molitva šefa Hrvatske katoličke misije u Klagenfurtu, a kod spomenika na Blajburškom biće položeni venci.
Na zagrebačkom groblju Mirogoju biće molitva i polaganje venaca, a u Sarajevu misa.
Uoči prošlogodišnje komemoracije, koruška Katolička crkva odbila je molbu Hrvatske biskupske konferencije za održavanje mise na Lojbaškom polju pored Blajburga, navodeći da je ta misa „politički instrumentalizovana” i da je „deo političko-nacionalnog rituala koji služi selektivnom doživljavanju i tumačenju istorije”.
Zbog toga hrvatski biskupi nisu mogli da vode tu misu, prenosi Beta.
Od 2018. godine austrijska policija strogo je kažnjavala učesnike komemoracije koji su imali ustaške i nacističke simbole, a od marta prošle godine uvela je i opštu zabranu isticanja ustaških simbola.

U Hrvatskoj osmoro novoobolelih, nema umrlih, testirano u poslednja 24 sata njih 1.603
U Hrvatskoj je u poslednja 24 sata potvrđeno osam novoobolelih od korona virusa, a umrlih nije bilo, saopštio je danas Nacionalni štab civilne zaštite na redovnoj konferenciji za novinare, prenosi Beta.
Od početka epidemije, korona virus potvrđen je kod 2.221 osobe od kojih se oporavilo 1.850. Preminulo ih je ukupno 94.
Direktorka Hrvatskog zavoda za hitnu medicinu Maja Grba Bujević rekla je da je dosad testirano 50.340 osoba, od čega u poslednja 24 sata njih 1.603. U bolnicama je 146 obolelih, a sedmoro se nalazi na respiratorima.
Direktor Hrvatskog zavoda za javno zdravstvo i vodeći epidemiolog Krunoslav Capak rekao je da je većina novoobolelih vezana uz povratak radnika iz Švedske i osoba koje su 2. maja bile u avionu kojim su se oni vraćali u zemlju.
On je naglasio da su izvori zaraze poznati i da je situacija po kontrolom.
Capak je ocenio da je epidemiološka situacija u zemlji jako dobra, naglasivši da je broj novozaraženih i dalje jednocifren.

Više uhapšenih i povređenih u incidentima u Pljevljima i Nikšiću
PODGORICA – Više osoba uhapšeno je u sinoćnjim incidentima u Pljevljima i Nikšiću kada su se policija sukobila sa vernicima Srpske pravoslavne crkve koji su protestovali tražeći da se na slobodu puste episkop Joanikije i osam sveštenika a u neredima je povređeno više policajaca, saopštila je Uprava policije.
Policija je saopštila da su u Nikšiću kod jedne grupe građana pronašli sekiru i nož, odnosno bodež. Navode da su izdali više upozorenja i naređenja o koje se masa od oko 400 građana oglušila i odbila da se raziđe.
„Nakon toga, oni su kamenicama zasuli službenike Uprave policije. Povređeno je više službenika policije kojima se trenutno ukazuje lekarska pomoć, a u incidentima su oštećena i službena vozila i oprema. Policijski službenici su upotrebili suzavac, a masa građana je i tada odbijala se raziđe te počela i fizički da nasrće na policiju i dodatno da baca kamenice i druge predmete u pravcu službenika i službenih vozila”, ističu u Upravi policije, prenosi Beta.
Policija je, kako se dodaje, razbila okupljenu masu na više grupa koje su se razbežale u više pravaca i tada je uhapšeno više osoba koje će biti procesuirane u skladu sa zakonom.
„Kontrolom jedne grupe građana u gradskom parku pronađena je sekira i nož bodež dužine sečiva oko 15 centimetra”, navodi se u saopštenju.
Među uhapšenima je bio i novinar Veliša Kadić, dopisnik beogradskih Večernjih novosti, iako je, kako kaže, imao istaknutu novinarsku legitimaciju. Pušten je oko ponoći nakon zahteva nikšićkih novinara da se sasluša po hitnom postupku i utvrde razlozi privođenja.
„Snimali smo jednu scenu gde policajci vuku jednog momka, dok je on pokušavao da se oslobodi. Jedan od policajaca me je pitao zašto slikam, otkud mi pravo. Ja sam mu rekao da sam novinar. Pitao me gde mi je telefon i rekao da uništim snimke. Sasuli su mi biber sprej, posle dva sata, ne mogu jedno oko da otvorim”, kazao je Kadić za TVCG.
Istakao je da se službenici policije nisu obazirali na to što je imao novinarsku legitimaciju, već je priveden iako je, kako je kazao, bio na radnom zadatku.
Naglasio je da policija nije primenila fizičku silu prema njemu.
U Pljevljima je, takođe u sukobima, uhapšeno nekoliko osoba a policija je saopštila da su povređena dva policajca.
Uprava policije Crne Gore je saopštila da su u Pljevljima građani napali policajce bacajući kamenice, staklene flaše i pirotehnička sredstva čime su im ugrozili živote.
Rektor Cetinjske bogoslovije Gojko Perović, izjavio je da među povređenima u sinoćnjim incidentima u Nikšiću i Pljevljima ima i dece.
On je u izjavi podgoričkim „Vijestima” rekao da su policijski i sudski organi Crne Gore „prevršili svaku meru svojim nasilnim ponašanjem i očiglednom jednostranošću i selektivnošću u postupanju”.
Episkopu budimljansko-nikišćkom Joanikiju i osmorici sveštenika određeno je policijsko zadržavanje do 72 sata zbog litije u čast Svetog Vasilija Ostroškog, kojoj je prisustvovalo više hiljada građana. Pritvor je određen i sveštenicima Danilu Zirojeviću, Željku Rojeviću, Ostoji Kneževiću, Mirku Vukotiću, Vasiliju Brboriću, Draganu Krušiću, Nikoli Marojeviću i Slobodanu Jokiću.
Sudija za istragu Osnovnog suda u Nikšiću odbio je juče žalbe advokata na određivanje pritvora, a sinoć su zbog toga organizovani protesti građana u nekoliko gradova u Crnoj Gori.
Pojedini pravnici su ocenili da ne vide pravni osnov za hapšenje sveštenika kao i da je sve što se dešava deo predizborne kampanje. Redovni parlamentarni izbori bi trebalo da budu održani na jesen.
U Crnoj Gori su još uvek na snazi mere zabrane javnih okupljanja zbog širenja koronavirusa.

Spremni za susret sa publikom
Uz klasičnu muziku otvaraju se mnogi nivoi čovekovog promišljanja, a umetnici kojima je ova muzika životno opredeljenje u vreme fizičke izolacije zbog korona virusa imali su utisak da su njihova čula tananija u osluškivanju onoga što se dešavalo u gotovo čitavom svetu. Vladala je zabrinutost, ali „klasika” je melem koji pomaže da se loše prilike uvek prevaziđu.
Pijanistkinja Marina Milić Radović, profesor kamerne muzike na Akademiji umetnosti u Novom Sadu i osnivač i upravitelj Fondacije „Laza Kostić”, dane tokom vanrednog stanja provela je u Beogradu, uz sina i kćerku.
– Karantin me je zatekao u pripremama za koncert u Gradskoj kući koji sam osmislila za klavirski duo u mojoj klasi – Ivanu Damjanov Ilić i Milorada Ćirića. Ni taj koncert ni premijerna promocija edicije „Srpske vojvode” zakazana u Domu vojske sa general-potpukovnikom dr Goranom Radovanovićem nisu održani zbog novonastale situacije – kaže Marina. Ali ispred nje se ukazalo šest „mirnih” nedelja. Ispostavilo se da su to dragoceni trenuci za umetnika.
– Prve subote zaputila sam se na Novo groblje. Kao usamljeni posetilac, prema mapi, pronašla sam spomenik vojvode Bojovića. Zamišljala sam kako je izgledala sahrana na koju je mogla doći samo porodica. Obišla sam i počivališta Radomira Putnika, Živojina Mišića i Milunke Savić (jedino na kome nije određeno mesto za sveću). Druge subote sa decom sam posetila rodnu kuću Stepe Stepanovića. Tu je strina spasla sedmogodišnjeg Stepu, kome je bik rogovima rasporio stomak. Ogorelom iglom i svilenim koncem zašila mu je rasporeni trbuh pre nego što su ga preneli lekaru – pripoveda Marina zanimljivosti sa ovog mesta.
Utočište u izolaciji imala je i u porti manastira Rakovica.
– Tu sam čitala knjigu o svetitelju-hirurgu arhiepiskopu Luki Vojno-Jaseneckom – otkriva pijanistkinja. Liturgijom sv. Jovana Zlatoustog u izvođenju hora „Kolibri” pod upravom Milice Manojlović proslavila je Uskrs. Govoreći o muzici koja je nadahnjuje, umetnica kaže: – Vezu vremena i večnosti otkriva mi Dmitri Hvorostovski, bariton čija je jaka unutrašnja snaga kulminirala poslednjih godina, kada je pevao znajući da gubi bitku s rakom, koji ga je odneo pre dve godine. Njegova muzika najrazličitijeg žanra, od opere, moćne kreacije „Rigoleta” na primer, do vojničkih pesama, ruskih romansi, Čajkovskog ili popularne muzike Igora Krutoja – živa je.
Marina uverava da je ta muzika potvrda da sve što je vredno ostavlja traga.  Puna snage i elana dok je vrebao opasan virus bila je i porodica profesora violine Vladimira Vasiljevića. On i njegova supruga violinistkinja prof. dr Madlen Stokić Vasiljević, predavač na FMU-u, i kćerka Katarina (15), talentovana violinistkinja, vredno su svakodnevno u svom domu radili.
– Za umetnike je višečasovno vežbanje uobičajena izolacija. U ovom poslu važna je sviračka kondicija. Mi se spremamo kao da ćemo sutra izaći pred publiku jer naš posao ne trpi dugu pauzu. Zajedničkim vežbanjem stvaramo doživljaj javnog nastupa, tu nisu samo važni prsti, već celo biće, ono odaje da li smo sputani, rasterećeni, nesigurni. A poštovaoci klasične muzike lako prepoznaju naša stanja i osećanja – poručuju Vasiljevići.
Katarina je imala zakazane nastupe na Kolarcu i u Galeriji SANU, Madlen i njen trio „Pokret” i Vladimir sa „Beogradskim gudačkim kvartetom” takođe su planirali koncerte, ali su pomereni. Profesor Vladimir đacima Muzičke škole „Mokranjac” časove drži onlajn. Iako je mislio da digitalna platforma ne može zameniti susret, učenici su pokazali volju i želju da ispolje svoje mogućnosti za učenje i na ovaj način. Prema profesorovim rečima, iako situacija u kojoj smo se našli nije prirodna, prilagođavanje je bilo munjevito. Vidljivo je, kaže, umetničko razbuđivanje, nastojanje da se ispitaju stvaralačke granice i iznedri najbolje. Madlen dodaje da se u radu od kuće trude da svoj učinak oplemene što više i da mu daju smisao, a ne samo da zadovolje formu.
Katarina se uveliko sprema za prijemni ispit na FMU-u, verovatno će biti najmlađi kandidat. Ona je na takmičenjima u zemlji i inostranstvu osvojila mnoge nagrade. Imala je 12 godina kada je nastupala u predsedničkoj palati u Kremlju, na Festivalu „Muzika pokolenja” sa Simfonijskim orkestrom predsednika Ruske Federacije, dirigovao je priznati Jevgenij Nikitin.
Izvodila je kompoziciju „Igra kostura” Sen-Sansa. Sa istim delom, kao član Fondacije za mlade talente, predstavila se i na takmičenju „Aleksandar Glazunov” u Parizu i pobedila. Prošle godine u Domu vojske svirala je na instrumentu „srpskog Stradivarija”. Violinu je napravio Nikola Vasić, jedan od najznačajnijih graditelja gudačkih instrumenata 20. veka, i ona se zahvaljujući „Prijateljima srpske kulture” ustupa mladim umetnicima na određeno vreme s ciljem da promovišu Vasićevo delo. Katarina svoj muzički dar razvija i u ovim teškim uslovima, a podrška su joj roditelji. Složna muzička porodica Vasiljević primer je da se sve prepreke, pa i one koje je nametnuo nevidljivi neprijatelj, mogu prevazići. Njihova preporuka je da se odmaramo uz pitku muziku Krajslera.

Rešenje za linijski park u septembru
Idejno rešenje za budući linijski park – 46,7 hektara između Beton hale i Pančevačkog mosta − deset timova mladih arhitekata treba da završi do 1. septembra. Oni imaju zadatak da osmisle detalje višenamenske oaze za odmor i zabavu koja će zameniti prugu i stihijski podignute objekte, oplemeniti deo grada uz industrijska postrojenja i omogućiti bolju vezu grada i reke. Rok od 90 dana za taj posao teče im od 1. juna, dogovoreno je juče na sastanku predstavnika timova i Marka Stojčića, glavnog gradskog urbaniste.
Projektanti linijskog parka dobiće predlog ugovora za tromesečne honorare koji njih 55 treba da potpiše do kraja meseca sa kompanijom „Sebre Marina Dorćol”, koja će sa oko 200.000 evra finansirati izradu idejnog rešenja parka. Ono će biti osnov za plan detaljne regulacije prostora izdeljenog uz obalu u dužini od 4,6 kilometara čiji je rani javni uvid počeo juče i traje do 27. maja. Linijski park podeljen je na deset celina i svaki tim stručnjaka, pre tri meseca izabranih na pozivnom konkursu, dobio je deo zapuštenog prostora da ga oblikuje.
−Arhitektama smo podelili topografske i katastarske podloge i sačekaćemo do prvog juna da vidimo kakve su reakcije građana i institucija na ranom javnom uvidu kako bismo mogli da i njihove predloge uvažimo. U septembru ćemo znati kako će linijski park izgledati – ističe Stojčić.
Plan detaljne regulacije trebalo bi da bude usvojen do kraja ove godine, što je uslov da gradnja počne sledeće. Dve godine biće potrebne dok Beograđani ne dobiju novi višenamenski park po uzoru na njujorški Haj lajn, koji će imati pešačke i biciklističke staze, platoe za izložbe, festivale, klizanje, dečja igrališta, teretane na otvorenom, trim staze, skejt park, kafiće, restorane, umetničke paviljone, edukativne centre, suvenirnicu, javne toalete, mobilijar...

(Foto: Đ. Davidović)


Bez usvajanja tog planskog dokumenta ni prvi partner grada u ovom projektu, „Sebre Marina Dorćol”, koja je prošle godine kupila „Marinu Dorćol”, ne može da otvori gradilište budućeg stambeno-poslovnog kompleksa pored reke. Peter Dajko, direktor te kompanije, kaže za naš list da je to samo jedan od interesa „Sebre Marine Dorćol” da se uključi u ovaj projekat.
− Naš motiv da doniramo novac za izradu idejnog rešenja parka je i to što nam se sviđa ideja gradskog urbaniste da angažuje mlade arhitekte za ovaj projekat. Ali, to je i pokazatelj odgovornosti koju mi kao kompanija imamo prema komšijama i gradu u kojem radimo i želimo da dobijemo uređen i kvalitetan prostor u blizini kompleksa koji ćemo graditi – ističe Dajko.
Marko Stojčić očekuje da će i drugi vlasnici nekretnina na trasi budućeg parka krenuti Dajkovim stopama i da će grad uspeti da prikupi polovinu od oko 50 miliona evra, na koliko se grubo procenjuje vrednost budućeg projekta, odnosno sređivanje prostora između Beton hale i Pančevačkog mosta.

Avalski toranj se otvara za vikend
Deseti rođendan proslavio je tiho, bez ikakve pompe i fešte. Nije bilo gostiju koji bi beogradskom feniksu čestitali što je pre jedne decenije vaskrsao iz ruševina ostalih posle NATO bombi. Zbog vanrednog stanja i prekida rada usled pandemije virusa korona, Avalski toranj morao je da na dva meseca prekine rad iako je, još u januaru i februaru, broj posetilaca slutio na još jednu rekordnu godinu. Ali, konačno, od subote, imaćemo priliku da opet obiđemo simbol našeg grada, odmorimo se kraj njega, ispenjemo na čuveni vidikovac na 122. metru i nauživamo u pogledu na Šumadiju. Avalski toranj ponovo se otvara za posetioce.
– Uz sve mere predostrožnosti zbog pandemije virusa korona i propisanih mera zaštite od uticaja na bezbednost i zdravlje, radno vreme biće uobičajeno od 9 do 20 časova – saopštili su iz JP „Emisiona tehnika i veze” koje gazduje ovim objektom.
Beograđanima koji naredni vikend žele da provedu u obilasku tornja visokog 204,68 metara na raspolaganju će biti svi prateći sadržaji. Mogu uživati u dečjem parku, teretani na otvorenom, sportskim terenima, predahnuti u ugostiteljskim objektima i možda kupiti neki predmet iz suvenirnice.
– Nastavljamo sa praksom da vikendom, prilikom boravka na kompleksu tornja, posetiocima omogućimo da pazare kvalitetne organske proizvode koje nude podavalska domaćinstva: sir, med, suvomesnate proizvode, domaće sokove i džemove – poručuju iz „Emisione tehnike”. Oni dodaju i da će prve večeri posle otvaranja Avalski toranj ponovo zasijati. Ovaj put simbol grada biće obojen u ljubičasto u znak podrške obolelim od HAE (hereditarni angioedem), što je redak urođeni nedostatak jednog krvnog proteina.
Avalski toranj jedna je od top pet turističkih destinacija u Beogradu i gotovo da ne postoji stranac koji ga, prilikom obilaska našeg grada, nekim čudom zaobiđe. Beograđanima je ovo jedno od omiljenih gradskih izletišta. Zato i ne čudi brojka od gotovo 23.000 gostiju koji su ovdašnji vidikovac posetili tokom januara i februara, ali ni to što je u prethodne četiri godine posećenost porasla za čak 36 odsto, pa ga je prošle godine obišlo gotovo 190.000 ljudi.
Prvobitni Avalski toranj srušen je 29. aprila 1999. godine. Novi, replika onog koji su projektovale arhitekte Uglješa Bogunović i Slobodan Janjić, kao i konstruktor Milan Krstić, otvoren je 21. aprila 2010. Osim što predstavlja gradsku turističku atrakciju, reč je i o najznačajnijem telekomunikacionom objektu u Srbiji.

Na kolovozu aktivno, na pjaceti bez majstora
Već nekoliko sedmica dosta snalaženja je potrebno pešacima koji žele da prođu pored Bajlonijeve pijace jer sav prostor ispred nje je raskopan i većim delom ograđen. Razlog je, naravno, nova faza obnove ulica od Ruzveltove do tvrđave, radova koji su počeli još pre 11 meseci. Najnovija faza krenula je oko Vaskrsa i njome je obuhvaćeno parče saobraćajnice od Drinčićeve do Francuske, ali i uređenje urbanog džepa ili takozvane pjacete na uglu Palmotićeve i Džordža Vašingtona. Kada je ovaj deo gradilišta otvoren, nadležni su najavili da će i pjaceta i kolovoz biti završeni najkasnije do polovine juna. Trenutno stanje sa terena drugčije poručuje.
Jer, na pjaceti baš i nema majstora. Gotovo nijednog. Taj prostor koji bi posle preuređenja trebalo da ukrasi i spomenik Jerneju Kopitaru već duže je razrovan i ograđen. Očekivalo se da će njegovo uređenje da se odvija mnogo brže, ali za sada je tu mnogo raskopane zemlje i peska. Ne i dovoljan broj majstora koji rade punom parom. Ovakvo stanje žitelje ovog dela grada sa kojima smo razgovarali i te kako iritira.
– Prilično dugo je prostor na raskrsnici sa Hilandarskom i Palmotićevom ograđen. Bilo je majstora, ali ovako stoji već duže. Da li neko misli da mi imamo krila da pređemo sve ovo što je izograđivano? Ko se kreće suprotnom stranom ulice, onom bližom Dalmatinskoj, hteo-ne hteo, mora da prelazi preko tramvajskih šina i da gleda preko ramena da li nailaze automobili. Kada će se naučiti da brzo završe nešto što započnu – negodovao je stariji Starograđanin dok smo obilazili ovo gradilište.
Nešto dalje, od Drinčićeve ka Francuskoj, stanje je znatno drugačije. Na više tačaka na toj deonici majstori se bave uređenjem podzemnih instalacija i zemljanim radovima. Postavljen je i deo betonske podloge za tramvajske šine. Najživlje je upravo na prostoru kod Bajlonijeve pijace gde majstori istovremeno rade u nekoliko grupa. Na strani bližoj Skadarliji počelo je u uređenje dela trotoara sa granitnim pločama.
Ukoliko radnici zapnu i radovi na pjaceti i kolovozu i zaista budu završeni do polovine juna, to ipak neće značiti da će odmah da se pređe i na rekonstrukciju preostalog dela kolovoza do tvrđave. Jer, kako je nedavno najavljeno, uslediće pauza i ona će okvirno trajati do polovine jula kada bi trebalo napokon da krene obnova finalne deonice. Mnogo manje je poznato ipak kada će konačno biti stavljena tačka na obnovu celog poteza od Ruzveltove do tvrđave, koja je prvobitno trebalo da bude okončana do kraja decembra prošle godine. Okvirna procena je da bi ovi radovi mogli da se završe do kraja novembra. Kako su nedavno istakli u Gradskoj upravi za naš list, rekonstrukcija Ulice cara Dušana ne bi trebalo da zada velike probleme, poput obnova Kraljice Marije i 27. marta, jer će se znatno pliće kopati.
Koliko god lakše da bude, dok se sve to ne završi, ne može da se očekuje ni povratak tramvaja 2, 5 i 10 koji su ukinuti pre skoro godinu dana.
O probijanju rokova na potezu od Ruzveltove ka tvrđavi nadležni u prethodnih 11 meseci nisu želeli otvoreno da govore, nego su u više navrata pronalazili i isticali „opravdanja” za pomeranje prvobitnih ciljnih datuma. Po probijanju roka ističe se obnova Ulice kraljice Marije. Ona je trebalo da bude završena do početka septembra 2019, a završena je tek u novembru. I to samo kolovoz, dok je trotoar kasnije kompletiran. Opravdanje za ovu ulicu bili su problemi sa podzemnim instalacijama i to što su one bile loše ucrtane. Za ostale deonice na kojima su rokovi probijani, „opravdanja” gotovo da nije ni bilo, već su prethodni ciljni datumi pred isticanje pomerani za još nedelju-dve. Tako su se rokovi, na primer, neprestano pomerali za Ulicu Džordža Vašingtona u kojoj su prvi radovi čak krenuli i ranije u odnosu na prvobitne najave.
Kao glavni problem u toku obnove deonice koja je ukupno duga oko tri kilometra građani koji svakodnevno tuda prolaze videli su nedovoljan broj majstora, a na pojedinim deonicama i nijednog majstora danima. U to se više puta uverila i naša ekipa.
Na tenderu za ovaj posao pobedio je konzorcijum „Energoprojekta” i „Kolasa”.

Izmena idejnog rešenja pa nastavak radova
Kako saznajemo, uređenje pjacete je prekinuto zbog toga što su uočene neucrtane instalacije, koje su otkrivene u toku iskopavanja na tom prostoru, kao i zbog izmene idejnog rešenja za pjacetu u skladu sa tim. Prostor na kome će biti i spomenik Jerneju Kopitaru, prema poslednjim informacijama, biće kompletno rekonstruisan u naredna dva meseca.

„Frka” uz zvuke harfe
Četvoročlani bend „Playade” u kome su Julijana Vincan, vokal, Željka Milošević, električna harfa, Nijuvis Saburnin, bas gitara, i Milica Georgijević, elektronski bubnjevi i pad, objavile su obradu pesme „Frka” koju u originalu izvodi Zdenka Kovačiček. Spot je radio Željko Kovačević, a zvuk obogatio Boris Horvat.
Članice sastava kažu da je ova pesma najbliža onome što žele da ostvare u traganju za ličnim muzičkim pečatom.
 
Pune entuzijazma, one rade na projektu koji su nazvale po imenu svoje grupe.
– Ova vrsta pesama je nešto čemu težimo, saglasne smo da nas privlači ovakav zvuk i stil, a sledeći korak biće naše numere – poručuje Julijana Vincan i dodaje da autorsko stvaralaštvo ne može da ide na silu, zbog toga „love” trenutke inspiracije, a nadahnuće nalaze u svakodnevnim situacijama. Fanove su obradovale i nedavnom objavom i spota za pesmu „Stand by me”.

Napadnut vozač GSP-a na liniji 27
Vozača GSP-a na liniji 27 jutros oko 7 sati napao je putnik posle verbalnog sukoba i nekoliko puta ga udario u lice, rečeno je Tanjugu u GSP-u.
Policija je izvršila uviđaj i legitimisala vozača i putnika, a slučaj je dalje predat sudiji za prekršaje.
Nakon uviđaja policije, vozač je odvezao vozilo u garažu i upućen je u zdravstvenu ustanovu.
Hitna pomoć nije intervenisala.
Napad se dogodio u Ruzveltovoj ulici, na Dalmatinskoj stanici u smeru ka Bogosloviji, te su u toj ulici tramvaji stajali 15 minuta.

Pijace rade do 18 sati
Sve pijace u sistemu JKP „Gradske pijace” radiće svaki dan, osim ponedeljka, od 6 do 18 časova.
Pijaca cveća TC „Krnjača” biće otvorena od 11 do 23 časa, a „Dušanovac”, prodaja iz vozila, obavljaće se 24 časa.
„Gradske pijace” apeluju na sve sugrađane koji dolaze na pijace da se i dalje pridržavaju mera, da drže propisanu socijalnu distancu prilikom obavljanja kupovine, kao i da nose lična zaštitna sredstva.

Od danas više polazaka vozova za prevoz putnika
Broj redovnih polazaka vozova za prevoz putnika u unutrašnjem saobraćaju od danas će biti još veći. U prevodu, na srpskim prugama biće oko 70 odsto polazaka u odnosu na važeći red vožnje.
– „Srbija voz” preduzima sve aktivnosti da, u najkraćem vremenskom roku, uspostavi redovan unutrašnji saobraćaj vozova po planiranom redu vožnje. Ukoliko dođe do naknadnih promena u organizaciji saobraćaja vozova, putnici će biti blagovremeno obavešteni – navodi se u saopštenju ove kompanije.
Iz „Srbija voza” apeluju na sve putnike da se ponašaju odgovorno i u skladu sa preporukama. Sve dodatne informacije o redu vožnje mogu se naći na sajtu www.srbvoz.rs , kao i na fejsbuk stranici „Srbija voza”.
Železnička veza sa Beogradom
Beograd centar – Valjevo
Iz Prokopa u 11.15 i 22.15 časova
Iz Valjeva u 5.50 i 15.15 časova

Beograd centar – Užice
Iz Prokopa u 7.38 sati
Iz Užica u 18 sati
Beograd centar – Prijepolje teretna
Iz Prokopa u 12.30 i 15.30 časova
Iz Prijepolja teretne u 3.30 i 6.30 časova
Beograd – Šid
Iz Šida u 8.29, 9.55 i 12 sati
Iz Batajnice u 7.13, 8.17 i 14.04 sati
Beograd – Sremska Mitrovica
Iz Prokopa u 12.02 časova
Iz Sremske Mitrovice (za Batajnicu) u 15.37 časova
Beograd centar – Niš
Iz Prokopa u 4.05, 5.58, 7.34, 13.16 i 17.32 časova
Iz Niša u 6.39, 7.30, 12.30, 15.53 i 17.20 časova

Beograd centar – Vršac
Iz Prokopa u 7.14, 11.50, 15.29, 16.40 i 20.50 časova
Iz Vršca u 4.55, 7.51, 9.40, 14.40 i 18.40 časova

Kragujevac – Mladenovac
Iz Kragujevca u 3.54 sati
Iz Mladenovca u 17.30 sati

Mladenovac – Lapovo
Iz Mladenovca u 6.04 časova
Iz Lapova u 16.04 časova
    </div>
    <div id="kultura">
Osećanje katastrofe svi delimo
U studiji „Conditio ahumana ‒ imanencija i ahumano u epohi antropocena” dr Andrija Filipović piše o problemima koji su nastali posredstvom čovekovog delovanja na prirodu. Autor analizira antropocen ‒ geološku epohu koja je presudno određena ljudskom aktivnošću na planeti.
Andrija Filipović je filozof, autor knjiga „Estetske revolucije”, „Brajan Masumi ”, „Žil Delez”, preveo je dela Žila Deleza, Mišela Fukoa, Rolana Barta, Terija Smita, Aleša Erjavca i mnogih drugih.

Onog trenutka kada je čovekovo delanje postalo geološka sila, razlika između prirode i društva je nestala 

O antropocenu se govori kao o „epohi ljudi koji su postali geološka sila”. Koji ekološki izazovi karakterišu ovu epohu?
Antropocen je, filozofski rečeno, hiperobjekt – fenomen koji će trajati toliko dugo i toliko je složen da je teško shvatiti šta to zapravo znači na nivou svakodnevnog života, ali i na nivou celokupnog pojedinačnog ljudskog života čija je dužina svega stotinu godina u najboljem slučaju. Pored globalnog zagrevanja izazvanog sagorevanjem fosilnih goriva, drugi ekološki izazovi antropocena odnose se na početak testiranja atomskih bombi i eksploatacija nuklearne energije, a samim tim i problem radioaktivnog otpada (setimo se Fukušime, ali i Černobilja koji je ponovo postao aktuelan ovih dana zbog požara na tom području); odnosno početak masovne proizvodnje i upotrebe plastike u potrošačkom društvu koja potom kao mikroplastika ulazi u sastav tela mnogobrojnih živih bića od riba u okeanima pa do ljudi koji te ribe jedu. Na kraju, tu je reč i o šestom velikom izumiranju biljnih i životinjskih vrsta koje je u toku, a čiji je glavni uzrok gubitak staništa zbog industrijske aktivnosti čoveka.
U kojem odnosu u antropocenu stoje priroda i društvo, prirodna klimatska sila i ljudska moć?
Stoje u odnosu identiteta. Onog trenutka kada je čovekovo delanje postalo geološka sila, razlika između prirode i društva je nestala. O tome piše indijski istoričar Dipeš Čakrabarti, za koga klimatske promene označavaju imploziju razlike između ljudske istorije i prirodne istorije koja je nastala s prosvetiteljstvom. Antropocen nužno vodi preispitivanju svih kategorija mišljenja i delanja kojima smo se vodili do sada, a za Čakrabartija jedan od izvora preosmišljavanja je osećanje katastrofe koje svi delimo danas u suočenju sa zagađenjem vazduha, topljenjem glečera, dugim sušama, intenzivnim požarima, čestim poplavama i tome slično. Tu vidim i doprinos moje knjige i hiperkategorija o kojima pišem – uvrnutost, transdividualnost, disagensnost – koje sam ponudio kao „prljave” pojmove za zagađeni antropocenski um.
Kako filozofi vide ovu problematiku, da li anticipiraju rešenja ili daju uvid u posledice nastale izmenom planete?
U knjizi sam pažnju obratio na takozvani novi materijalizam koji je nastao pod uticajem francuskih filozofa Žila Deleza i Feliksa Gatarija. Rešenja koja se nude u okviru ove teorijske platforme zasnivaju se na uvidu da su sva bića, živa i neživa, međusobno neraskidivo povezana i da neprestano utiču jedna na druge. U tom smislu, mnogi pišu o tome da različite antropogene materije koje ulaze u sastav naših tela otkrivaju radikalnu otvorenost našeg tela prema onome što mu je navodno spoljašnje. Ljudsko telo postaje složeni i promenljivi sastav mnoštva ne/antropogenih materija, a ne zatvorena celina kako se u modernim filozofijama uglavnom zamišljalo. Rešenja se kreću od etičkog minimalizma – ako već nešto destruktivno (mislimo da) moramo onda bar neka efekat na okolinu bude minimalan – do zahteva za radikalnim preoblikovanjem savremenog načina življenja. Izdvojio bih Patrišu Makormak kao primer ovog poslednjeg jer ona zahteva radikalno veganstvo i ahumanizam u smislu apsolutnog oslobađanja živog sveta od ljudskog jarma.
Sa kog stanovišta Hana Arent tumači ljudsko delovanje u svom delu „Conditio humana”?
Za Hanu Arent ljudska aktivnost, vita activa, javlja se u tri vida – rad, proizvodnja i delanje. Rad kojim se bavi animal laborans služi održanju biološkog života pojedinca i vrste, proizvodnja kojom se bavi homo faber proizvodi trajnost ljudskog sveta kroz proizvodnju „veštačkog” sveta stvari, dok se delanje odnosi na direktno delanje između ljudi koje je uslov političkog života. Međutim, njena cela teorijska građevina temelji se na cirkularnoj razmeni materije sa prirodom gde se podrazumeva da se otpad spontano vraća u prvobitnu formu. Otpad, bilo organskog bilo neorganskog porekla (plastika, na primer), uništava svaku koncepciju prirode ili čoveka koja se zasniva na cirkularnosti jer on odbija da nestane. Hana Arent navodi da je ljudska uslovljenost četvorostruka i da su uslovi: život (u smislu rađanja i umiranja), bivstvovanje-u-svetu, pluralnost i Zemlja. Sa uvidom o necirkularnosti otpada, mogli bismo da kažemo da otpad postaje uslov svih uslova ljudske egzistencije.
Da li antropocen sugeriše i ugroženost čovekovog opstanka na planeti?
Paradoksalno, da. Paradoks zato što je ta reč kovanica u čijoj osnovi leži reč antropos, čovek. Dakle, čovek svojom aktivnošću dovodi u pitanje vlastiti opstanak i to u onoj epohi koja je ponela njegovo ime. Reč je o šestom velikom izumiranju vrsta, a do kojeg dolazi zbog uništenja ekosistema širom planete što zbog globalnog zagrevanja što zbog industrijske poljoprivrede i drugih vidova kapitalističke eksploatacije prirodnih resursa. Reč je o ljudskoj aktivnosti koja manje ili više svesno dovodi do izumiranja brojne biljne i životinjske vrste i do mogućnosti izumiranja samog čoveka. Ranija velika izumiranja dešavala su se prirodno, kao što je udar meteora koji je izazvao izumiranje dinosaurusa. Mnogi teoretičari i teoretičarke pitaju se kako je uopšte moguće zamisliti svet bez ljudi – jer, opet paradoksalno, mislimo odsustvo mišljenja mišljenjem – a nužno ga je zamisliti takvog da bismo probali da pronađemo drugačije načine razmišljanja u cilju stvaranja drukčijeg odnosa prema planeti, ekosistemima i živim bićima koja nisu ljudi. Antropocen je, rečju, epoha nerazmrsivih paradoksa.

Kad ne rade kafići mladi idu u muzej
Nova Varoš – Zavičajni muzej u Novoj Varoši, sa mnoštvom eksponata od kojih pojedini broje stoleća, za posetioce je posle pauze ponovo otvoren već dve sedmice. A u tom muzeju, jednoj od retkih ovdašnjih kulturnih ustanova, ovih dana su i mladi posetioci, „neki novi klinci”:
– Postavke nam sada uglavnom posećuju mladi iz ovog kraja, studenti koji u svom zavičaju upravo borave. Navraćaju ovde da upoznaju istorijske vrednosti, pogledaju retkosti iz davnina. Koriste priliku kad kafići ne rade da vide muzej, kulturni biser male sredine – kaže nam kustos etnolog Indira Gendžić, jedina zaposlena u novovaroškom Zavičajnom muzeju.
Početkom godine, objašnjava ona, posećenost ove ustanove bila je veoma dobra, turisti su rado svraćali tokom sezone. Onda je nastupio period vanrednog stanja, a sada su posete omogućene. Bude li turista ovog leta na Zlataru kao prethodnih sezona, ponovo će mnogi pohoditi muzej.
– Dobro je što mladi navraćaju, ali bi i drugi Novovarošani mogli češće da dođu i vide muzejske zbirke. Mnogi koji govore da najviše vole svoje rodno mesto nikad nisu ušli ovde. Čak i ne znaju da je Nova Varoš nastala početkom 16. veka, pišu o drugim datumima i nepotvrđenim razlozima nastanka – dodaje Indira.
Zavičajni muzej u Novoj Varoši (odeljenje užičkog Narodnog muzeja) otvoren je 2012. u sklopu obeležavanja stogodišnjice oslobođenja novovaroškog kraja od turske vlasti, a proširen 2018. povodom veka pobede Srbije u Velikom ratu. Muzejska zbirka, raspoređena u četiri odeljenja (arheološko, etnološko, istorijsko i odeljenje istorije umetnosti) ima oko 450 eksponata.
Ovde su, uz ostalo, tri replike veoma starih predmeta: pečat kneza Strojimira iz devetog veka koji predstavlja najstariji materijalni dokaz o postojanju srpske države na Balkanskom poluostrvu (original pečata čuva se u Istorijskom muzeju Srbije), sablja kneza Mihaila Raškovića iz 1516. (original je u Vojnom muzeju u Beogradu) i oficirska sablja generala srpske vojske Franje Zaha iz Srpsko-turskog rata 1876–1878 (original je u Istorijskom muzeju). Od originalnih eksponata značajna je sablja oficira Petra Borisavljevića, jednog od komandanata u Javorskom ratu 1876. godine. U ovom muzeju je i spomen-soba vojvode Petra Bojovića, postavka o novovaroškom kraju u Velikom ratu i niz drugog, još od doba neolita.
A istorijska vrednost vidljiva je i spolja: muzej se nalazi u zgradi osobene lepote, izgrađenoj 1909. za potrebe Sjeničkog okružnog načelstva (mutesarfiluka), a novovaroške kajmakamije. Zdanje građeno u spoju tradicionalnog islamskog i modernog evropskog arhitektonskog stila od tada dominira u ovoj čaršiji. Nekad su tu bile razne ustanove (turski sud, tužilac, poreska uprava...), danas biblioteka i Zavičajni muzej.
    </div>
    <div id="ekonomija">
Država bi mogla da poveća vlasnički udeo u „Er Srbiji”
Vazdušni saobraćaj je najviše pogođen pandemijom kovida 19 i procenjuje se da će šteta od prizemljenja aviona sa sadašnjih 40 miliona evra do kraja godine narasti na 190 miliona evra. Država će pomoći tako što će, s jedne strane, ulagati u aerodromsku infrastrukturu, a sa druge, u saniranje štete. Zorana Mihajlović, potpredsednica Vlade Srbije i ministarka građevinarstva, saobraćaja i infrastrukture, kaže da je važno da se stvore uslovi da „Er Srbija” radi i razmatraju se različite vrste pomoći, od postojećeg modela sa ulaganjem u avio-flotu, do potencijalnog uvećanja vlasničkog udela države u kompaniji, u kojoj Vlada Srbije ima 51 odsto udela, a „Etihad” iz Ujedinjenih Arapskih Emirata 49 procenata.
„Analize se još rade, a biće uzete u obzir sve mogućnosti koje mogu da doprinesu daljem razvoju ’Er Srbije’”, kaže Mihajlovićeva za „Politiku”.
Prema njenim rečima, predlažu se četiri različite osnove za regulisanje obaveza i pomoći nacionalnom avio-prevozniku koje će biti detaljnije razmotrene i analizirane. Pre svega, pomoć u prevazilaženju privrednih gubitaka, to jest štete koju „Er Srbija” trpi zbog uredbe (zabrana avio-prevoza putnika), a za sve vreme trajanja recesije u vazdušnom saobraćaju. Potom pokriće troškova koje je imala kroz održavanje i rezervaciju aviona spremnih za korišćenje za potrebe države. Zatim, pokriće troškova izvršenog avio-prevoza putnika i robe. I najzad, predlog pomoći za potrebe razvoja „Er Srbije” koju bi obezbedili vlasnici.
„Pre svih drugih mogućnosti u vezi s obavezama ’Er Srbije’, prvo će se razmatrati mogućnosti oslobađanja ili odlaganja poreskih i komunalnih obaveza, naročito onih prema državi”, ističe potpredsednica Vlade Srbije.
Mihajlovićeva naglašava da će vlada nastaviti da pruža podršku nacionalnom avio-prevozniku u skladu sa najboljom praksom EU kad je reč o pomoći država članica EU svojim nacionalnim avio-kompanijama. U ovoj krizi pokazalo se koliko je važno što država ima nacionalnog avio-prevoznika, koji je vratio u zemlju više od 13.000 naših građana od početka vanrednog stanja.
„Imajući u vidu brojne izazove kojima je izložena svetska avio-industrija, svedoci smo da nema države koja već nije priskočila u pomoć svojim kompanijama ili da to nije najavila da će uraditi u najskorijem roku. Razlozi su više nego očigledni. Avio-kompanije u svakoj državi imaju značajnu ulogu i udeo u BDP-u uz ogroman uticaj na privredu i turizam i broj radnih mesta”, kaže ministarka građevinarstva, saobraćaja i infrastrukture.
Mihailovićeva, sa druge strane, ističe i važnost nastavka ulaganja i u naše aerodrome, koji su pretrpeli štetu zbog privremene obustave međunarodnog komercijalnog avio-saobraćaja. Na beogradskom aerodromu „Nikola Tesla” trenutno su u toku infrastrukturna ulaganja u modernizaciju i proširenje aerodroma, kao i u izgradnju novog centra kontrole letenja SMATSA, ukupne vrednosti oko 60 miliona evra.
U upravi beogradskog aerodroma „Nikola Tesla”, koji je poveren na koncesiono upravljanje francuskom „Vansiju”, za „Politiku” kažu da je od proglašenja vanrednog stanja u Srbiji 15. marta 2020. do danas, beogradski aerodrom zabeležio pad broja putnika od čak 95 odsto. Usled pandemije, aerodromi širom sveta beleže drastičan pad avio-saobraćaja, samim tim i prihoda od osnovne delatnosti. Još je, kažu, rano za procenu svih finansijskih gubitaka i eventualne revizije planova, ali je avio-industrija među najteže pogođenim sektorima, a period oporavka će najverovatnije trajati godinama.
„Uložili smo sve napore i uspeli da zadržimo sve kolege koje direktno zapošljava ’Belgrejd erport d. o. o.’, uprkos činjenici da prolazimo kroz period znatno smanjenih poslovnih aktivnosti. Kada je postalo jasno da će negativni uticaj na industriju avio-saobracćaja trajati mesecima, čak i godinama, doneli smo odluku da ne nastavimo saradnju sa određenim brojem kolega angažovanih preko posredničke agencije, na određeno vreme, prvenstveno na operativnim poslovima direktno povezanim sa obimom avio-saobraćaja. Činimo maksimalne napore da očuvamo održivost kompanije za period oporavka nakon krize i posao za više od 2.000 zaposlenih na aerodromu”, kažu u beogradskom aerodromu, ali i naglašavaju da su prekinuli saradnju sa 136 radnika angažovanih preko posredničke agencije na određeno vreme, prvenstveno na operativnim poslovima direktno povezanim s obimom avio-saobraćaja.
Odloženo redovno poletanje
„Er Srbija” je juče saopštila da odlaže početak obavljanja redovnog putničkog saobraćaja umesto za planirani 1. jun na 15. jun, imajući u vidu preporuku Evropske komisije o produžavanju privremenog ograničenja. Ali će obnavljanje avio-saobraćaja do ograničenog broja destinacija – London Hitrou, Frankfurt, Cirih i Beč – koje je najavljeno za period od ponedeljka 18. maja, biti realizovano, saopštila je „Er Srbija”. Usled pomenute preporuke Evropske komisije, letovi do tih destinacija biće obavljani u nešto manjem obimu nego što je prvobitno planirano.
Aerodrom „Nikola Tesla” u potpunosti je spreman za nastavak svih komercijalnih međunarodnih letova kada bude doneta odgovarajuća odluka Vlade Srbije, kažu u ovoj kompaniji.
„Važno je napomenuti da se, u skladu sa preporukama Ministarstva zdravlja o održavanju visokog nivoa higijene, na aerodromu primenjuju sve preporučene mere prevencije širenja kovida 19, a redovno se sprovodi pojačano čišćenje i dezinfekcija prostora”, kažu u upravi beogradskog aerodroma.

Sve fabrike rade osim „Fijata”
Kragujevac – Korona je zadala težak udarac svetskoj automobilskoj industriji. Fabrike evropskih giganta su zatvorene još sredinom marta, a prodaja automobila na našem kontinentu opala je za 52 odsto.
Prema podacima Evropskog udruženja proizvođača automobila, najteže je pogođena Italija, gde je korona imala poguban uticaj na privredu. U toj zemlji prodaja automobila u martu bila je manja za 85 odsto u odnosu na isti period prošle godine. Slede Francuska sa padom od 72 odsto i Španija koja je imala pad od 69 odsto. Nemačka, gde su restriktivne mere u borbi protiv korone bile najblaže, zabeležila je pad od 38 odsto.
U ovom trenutku niko sa sigurnošću ne može da kaže koliko će vremena biti potrebno automobilskoj industriji da se oporavi. Korona je promenila i svest potrošača. Ljudi su, objašnjavaju stručnjaci, shvatili da postoji i nešto što je važnije od skupocenih automobila – zdravlje.
Možda se najpre oporave dalekoistočni automobilski giganti, ne samo zato što su zemlje iz tog dela sveta pre izašle iz vrtloga koji je napravio virus, već i zbog snažnog kolektivnog duha koji nedostaje evropskim individualističkim društvima. Ali, to je druga priča.
Kompanija „Fijat–Krajsler automobili Srbija” (FKAS) samo je kap u moru svetske automobilske industrije, koje je pandemija zatalasala do te mere da će neki „brodovi” možda biti i potopljeni. Za našu zemlju to bi bio veliki gubitak, jer je kragujevačka fabrika automobila slovila za najvećeg izvoznika sve do dolaska Kineza u smederevsku železaru.
Situacija je zabrinjavajuća. Od popuštanja mera u borbi protiv korone i ukidanja vanrednog stanja, u Kragujevcu su sve velike kompanije pokrenule pogone, osim „Fijata”. Oko 2.400 radnika je poslato na plaćeno odsustvo u martu, a niko pouzdano ne zna kada bi oni mogli u pogone. Pojavile su se informacije da je FKAS tražio odobrenje Vlade Srbije da se proizvodnja odloži sve do jeseni.
– Ima logike u tome, jer intenzitet naše proizvodnje zavisi od otvaranja  tržišta, pre svega u Italiji, Francuskoj, Španiji, gde prodajemo najviše automobila – kaže za „Politiku” Zoran Marković, predsednik fabričkog Samostalnog sindikata.
Ove godine, u kragujevačkom „Fijatu” napravljeno je oko 10.000 „500-L”, koji je ušao u proizvodnju još 2012. godine. Prodaja vremešnog modela je splasnula, o čemu govori i inicijativa da se „500-L” ponudi srpskim taksistima po povoljnim uslovima – na kredit sa mesečnom ratom od 57 evra. U ponudi je jedan od modela „500-L” koji u salonima košta oko 12.000 evra.
– Sa proizvodnjom od 10.000 automobila, već je ispunjeno pola plana za ovu godinu. Ne dobijamo pouzdane informacije šta će se dalje dešavati – navodi za naš list Zoran Stanić, predsednik sindikata „Nezavisnost” u kragujevačkom „Fijatu”.
Zbog neizvesnosti, radnici „Fijata” su u nezavidnom položaju. Dok su na plaćenom odsustvu, primaju 65 odsto zarade. Koliko je to u nominalnom iznosu, teško je reći, ne samo zato što postoji zabrana da se javno govori o visini plate, već i zato što u kragujevačkoj fabrici automobila postoji šest platnih razreda, od kojih radnici u prvom imaju bruto osnovicu koja iznosi 46.200 dinara, prema podacima koje smo dobili od sindikata. Da bi, koliko-toliko, popunili kućne budžete opterećene kreditima, pojedini radnici „Fijata” rade „na crno”, uglavnom na gradilištima.
I pre nego što je pošast u vidu korone zapljusnula svet, u kompaniji „Fijat–Krajsler” počeli su da razmišljaju kojim putem krenuti, naročito otkada je kormilo giganta, posle smrti Serđa Markionea jula 2018, preuzeo Majkl Menli. U gladijatorskoj borbi konkurenata na svetskom tržištu četvorotočkaša, teško je odabrati pravu taktiku, zato je i neizvesno hoće li, i kad, u kragujevačkom „Fijatu” početi proizvodnja novog modela automobila, i kog. A, to je neophodno za opstanak fabrike.

Devizne rezerve Srbije 12,79 milijardi evra na kraju aprila
Bruto devizne rezerve Narodne banke Srbije iznosile su na kraju aprila 12,79 milijardi evra, i niže su za 321,7 miliona evra u odnosu na kraj prethodnog meseca, saopštila je NBS.
Deviznim rezervama na ovom nivou obezbeđuje se pokrivenost novčane mase M1 od 154 odsto i više od pet meseci uvoza robe i usluga, što je gotovo dvostruko više od standarda kojim se utvrđuje adekvatan nivo pokrivenosti uvoza robe i usluga deviznim rezervama.
Neto devizne rezerve (devizne rezerve umanjene za devizna sredstva banaka po osnovu obavezne rezerve i drugim osnovama) na kraju aprila su iznosile 10,67 milijardi evra.
Bruto devizne rezerve su u proteklih 12 meseci povećane za 1,45 milijardi evra i to u periodu kada se država neto razdužila po osnovu deviznih kredita i deviznih hartija od vrednosti za 959,4 miliona evra, ističu iz NBS.
Povećanje bruto deviznih rezervi je u proteklih godinu dana je najvećim delom ostvareno po osnovu intervencija NBS na domaćem deviznom tržištu neto kupovinom deviza u iznosu od 2,11 milijardi evra, što je najzdraviji način povećanja rezervi.
Neto smanjenje aprilskog nivoa deviznih rezervi u odnosu na mart ostvareno je u najvećoj meri po osnovu aktivnosti NBS preduzetih u cilju očuvanja relativne stabilnosti na domaćem deviznom tržištu i podrške likvidnosti bankarskom sektoru u ambijentu krize izazvane virusom kovid-19.
Ukupan efekat tih aktivnosti je 443 miliona evra, od čega se na spot transakcije odnosi 395 miliona evra, dok se na svop transakcije odnosi 48 miliona evra, precizira centralna banka.
Neto prilivi u devizne rezerve tokom aprila po osnovu efikasnog upravljanja deviznim rezervama, donacija, devizne obavezne rezerve usled uobičajenih aktivnosti banaka i drugim osnovama iznosili su ukupno 96,4 miliona evra, uz pozitivan neto tržišni efekat od 175,6 miliona evra, i bili su više nego dovoljni da pokriju ostale neto odlive iz deviznih rezervi po drugim osnovima (ukupno 150,7 miliona evra).
Obim realizovane trgovine devizama na međubankarskom deviznom tržištu u aprilu iznosio je 524,7 miliona evra i bio je za 250,3 miliona evra manji nego u prethodnom mesecu.
U prva četiri meseca ove godine u međubankarskoj trgovini realizovano je ukupno 2,40 milijardi evra, prenosi Tanjug.
Dinar je u aprilu nominalno oslabio za 0,1 odsto, a od početka ove godine vrednost dinara je gotovo nepromenjena u odnosu na evro. Narodna banka Srbije je na međubankarskom deviznom tržištu u aprilu neto prodala 440 miliona evra, a od početka godine je neto prodala 625 miliona evra.

Odgovor NIS-a na krizu - očuvanje ključnih investicija i dalji razvoj
U uslovima krize u naftnom sektoru prioriteti NIS-a biće očuvanje stabilnosti na domaćem tržištu naftnih derivata i nastavak ulaganja u ključne razvojne projekte, navodi se na sajtu NIS-a. Kiril Tjurdenjev, generalni direktor NIS-a, naveo je da je kompanija sprovela odlučne operativne i finansijske mere kako bi se suočila sa novonastalim okolnostima.
„Velikim naporima svih zaposlenih očuvane su stabilna proizvodnja, prerada i distribucija naftnih derivata. Sada idemo dalje i nastavljamo rad na ključnim investicionim projektima koji garantuju dalji razvoj i stabilnu budućnost naše kompanije. Tu, pre svega, mislim na Duboku preradu u Rafineriji nafte Pančevo i izgradnju Termoelektrane-toplane Pančevo. Svesni smo da uspeh ovih ulaganja i svih najavljenih mera zavisi od ljudi koji rade na njihovoj realizaciji. Zbog toga će nam prioritet biti i socijalna stabilnost naših zaposlenih, čiji je požrtvovani rad u nimalo lakim okolnostima naša inspiracija i garant da će NIS uspešno prevazići i ovaj izazovni period”, rekao je Tjurdenjev.
Kompanija navodi i da zbog pada cena nafte i drastičnog smanjenja potražnje za naftnim derivatima usled pandemije kovid 19, globalna naftna industrija radi u izuzetno nepovoljnim okolnostima, te da su se negativni trendovi očekivano odrazili i na finansijske rezultate NIS-a.
Nepovoljne makroekonomske okolnosti nastavljene su i tokom drugog kvartala ove godine, tako da je NIS usvojio paket mera zarad očuvanja stabilnosti kompanije među kojima su smanjenje operativnih i administrativnih troškova, prioritetizacija investicija uz odlučan nastavak realizacije ključnih razvojnih ulaganja i povećanje operativne efikasnosti u svim segmentima poslovanja.
Takođe, NIS je uskladio svoju politiku u oblasti sponzorstava i donacija sa trenutnim okolnostima. Od posebnog značaja za kompaniju ostaje očuvanje socijalne sigurnosti zaposlenih, odnosno redovna isplata zarada u punom iznosu, kao i očuvanje adekvatne dividendne politike, naveli su iz NIS-a.
NIS ostaje jedan od ključnih garanata energetske stabilnosti Republike Srbije. Kompanija je očuvala zarade zaposlenih i, oslonivši se na sopstvene resurse, ostvarila uštede koje omogućavaju kontinuitet poslovanja, navodi se u tekstu objavljenom na sajtu kompanije https://www.nis.eu/news/fokusi-nis-a-ocuvanje-kljucnih-investicija-i-dalji-razvoj-kompanije.

Za sto evra se za dan prijavilo 2.350.000 građana
Za jednokratnu pomoć države od 100 evra u toku jučerašnjeg dana prijavilo se 2.350.000 građana, izjavio je jutros ministar finansija Siniša Mali.
„Mislim da je to najbolja potvrda da smo pogodili suštinu merama koje smo doneli. To je odgovor i za kritičare koji su rekli da ova pomoć nije potrebna. Očigledno da ovoliko veliki broj ljudi koji se prijavio opravdava ovu pomoć”, rekao je Mali za RTS.
Mali je istakao i da je veoma ponosan na mere koje je država donela, za koje je ocenio da su „prave mere u pravom trenutku”.
„U celom svetu imate najtežu ekonomsku krizu, imate desetine miliona ljudi koji ostaju bez posla, zatvorene fabrike, zemlje i privrede koje propadaju. Srbija je taj scenario izbegla”, rekao je Mali, prenosi Tanjug.
On je podsetio da je sto evra samo deo pomoći, podsetivši da je država prošle nedelje uplatila minimalnu zaradu, da će te uplate biti i u junu i julu, te da je ukupno iz budžeta izdvojeno 5,1 milijardi evra za pomoć privredi zbog krize izazvane koronavirusom.
„Siguran sam da će građani iskoristiti pomoć od 100 evra da pokupuju, nabave stvari koje su im neophodne, a država pokazuje koliko je jaka i snažna. Ovo je i deljenje optimizma, jer pokušavate da kažete građanima da smo jaki i stabilni i da želimo da krenemo dalje i razvijamo ekonomiju na najbolji način”, rekao je Mali.
On je podsetio da sutra počinje isplata za penzionere i da će na račune milion penzionera biti uplaćeno 100 evra, koje će moći da podignu u subotu.
Sutra će početi da radi i kol centar na kojem će građani takođe moći da se prijavljuju za sto evra.
Mali je podsetio da će građani moći da se prijavljuju do 5. juna, a da će novac biti sukcesivno uplaćivan.
„Uplate kreću od sutra, prvo ćemo najstarijim sugrađanima uplatiti novac, onda onima koji dobijaju socijalnu pomoć pa i ostalima. Par dana nakon 5. juna očekujem da ćemo ceo proces završiti”, rekao je Mali.
On je istakao da država ima novac u budžetu i da sa tim nema nikakvih problema.
    </div>
    <div id="vesti">
U CZ-u i dalje bez poseta članova porodice
Posete advokata pritvorenicima više nisu ograničene na 15 minuta i ne odvijaju se u strogim uslovima kao što je to bilo tokom vanrednog stanja. Kako saznajemo, u Centralnom zatvoru u Beogradu advokati sada mogu da vide svoje branjenike kada god to žele i da sa njima razgovaraju duže i bez staklene barijere. Većina njih zakazuje dolazak putem elektronske pošte.
– Posete advokata su dozvoljene i zakazuju se mejlom, kao i ranije. Za vreme vanrednog stanja one su bile omogućene samo ako u toj nedelji pritvorenik ima zakazano suđenje. Sudovi su zatvoru slali spisak pritvorenika koji imaju zakazano ročište tokom tekuće nedelje. U ostalim slučajevima, ako vaš branjenik nije imao zakazano suđenje u toj nedelji, niste mogli da ga posetite. Sada su posete otvorene, bez obzira na to kada imate suđenje – kaže advokat Goran Pejić, koji je juče bio u Okružnom zatvoru u Bačvanskoj ulici u Beogradu.
Osim toga, razgovori se više ne obavljaju kroz staklo pomoću telefonske slušalice, već neposredno, bez staklene barijere. Obavezno je merenje temperature beskontaktnim toplomerom prilikom ulaska u zgradu zatvora, a takođe i nošenje maske i rukavice, s tim što se rukavice dodatno dezinfikuju. Svi zaposleni takođe nose maske i rukavice.
– Prema informacijama koje sam dobio od službenika na ulazu, ove nedelje još neće biti odobrene posete članovima porodice, a za ubuduće još ne znaju. Samo su dozvoljeni paketi – kaže Pejić.
U Centralnom zatvoru je bio u osam sati, a termin je bio prethodnog dana zakazan putem elektronske pošte. Uprava zatvora u zakazano vreme obezbedi posetu, tako da advokat ne čeka duže od nekoliko minuta da u sobu za posete uđe njegov klijent, a moguće je zakazati i više klijenata u više uzastopnih termina.
– Na ovaj način je znatno smanjeno čekanje. Advokat može da dođe i bez zakazanog termina, ali u tom slučaju mora da čeka i nekoliko sati. Advokat ulazi u prostoriju za posete koja je pregrađena stolom i zidom sa strane. Mi ulazimo iz hodnika na jedna vrata a oni na druga. Između pritvorenika i advokata je sto i možemo da se pozdravimo preko stola – navodi advokat.
Tokom vanrednog stanja razgovor je vođen isključivo preko slušalice, uz staklenu barijeru. Pritvorenici su mogli jednom nedeljno da se jave porodici telefonom, a to pravilo može biti promenjeno kada budu dozvoljene porodične posete.
– Moji branjenici i njihove sobne kolege nisu imali primedaba na stroža pravila tokom vanrednog stanja, jer su svesni da je to bilo neophodno zbog zaštite od virusa. Žalili su se jedino na to što im je bilo dosadno jer nije bilo porodičnih poseta i nisu išli na suđenja – kaže Goran Pejić.
U Centralnom zatvoru u Beogradu nije zabeležen nijedan slučaj zaraze virusom korona. Jedini zatvor u kome je bilo zaraženih je „Zabela“ kod Požarevca, gde je u poluotvorenom odeljenju na početku maja bilo 84 osuđenika pozitivnih na virus.
U Upravi za izvršenje krivičnih sankcija juče je rečeno Tanjugu da je od tada 60 osuđenika dobilo nove negativne nalaze na virus, da je 12 osuđenika dva puta dobilo negativni test, što znači da su ozdravili, a ostali su izolovani dok ne dobiju drugi negativni nalaz testiranja.
– U izolaciji se u ovom trenutku nalazi ukupno 58 osuđenika, od kojih je 48 dobilo negativan prvi nalaz kontrolnog testa, četiri su pozitivna, a kod šest njih je danas ponovljeno testiranje i čekaju se rezultati – naveli su juče u Upravi.
Dodaju da će biti urađeno još jedno testiranje svih 58 lica, a do daljeg oni ostaju izolovani od drugih osuđenika.
– Osuđenici koji imaju pridružene bolesti su u aprilu odmah preventivno zbrinuti u nadležnim zdravstvenim ustanovama, u skladu sa protokolom Instituta zajavno zdravlje Srbije „Dr Milan Jovanović Batut“ i Infektivne klinike Kliničkog centra Srbije. U međuvremenu je 12 osuđenika testirano i posle dobijanja negativnog nalaza su vraćeni u zavod, gde će do daljeg boraviti u izolaciji. I kod ovih lica će biti ponovljeno testiranje. Još 14 lica je medicinski zbrinuto u zdravstvenim ustanovama – naveli su u Upravi.
Trojici osuđenika je istekla zatvorska kazna i oni više nisu u nadležnosti Uprave zaizvršenje krivičnih sankcija, ali će i dalje biti zbrinuti u nadležnim zdravstvenim ustanovama.
Uprava ističe da lica kod kojih je utvrđeno prisustvo virusa korona u najvećem broju nisu imala nikakve simptome, kao i da ih nemaju i dalje. Oni se dobro se osećaju i izolovani su sve vreme od drugih osuđenika, pod pojačanim medicinskim nadzorom i njihovo stanje se i dalje prati.
Uprava je ponovila da je testirano i 60 zaposlenih koji su bili u neposrednom kontaktu sa ovim osuđenicima i svi su imali negativne rezultate na korona virus.
Od ukupno 29 penalnih ustanova u Srbiji, samo je u Zabeli potvrđeno prisustvo virusa korona kod osuđenika, dok u ostalih 28 zatvora, zahvaljujući pojačanim merama prevencije, koje se sprovode još od 11. marta, nije bilo inficiranih osuđenika i pritvorenika virusom korona.

Uhapšen muškarac sa raznim narkoticima u stanu
Beogradska policija uhapsila je M. J. (33) jer je u stanu u kojem on boravi pronašla oko 2,3 kilograma marihuane, oko 1,3 kilograma amfetamina, 11 grama kokaina, 370 tableta MDMA, digitalnu vagicu, kao i 453.000 dinara i 900 evra.
Iz MUP-a je saopšteno da se osumnjičeni tereti za krivično delo neovlašćena proizvodnja i stavljanje u promet opojnih droga, prenosi Tanjug.
Određeno mu je zadržavanje do 48 sati i on će, uz krivičnu prijavu, biti priveden Višem javnom tužilaštvu u Beogradu.

Suđenje Malčanskom berberinu počinje 29. maja
NIŠ – U niškom Višem sudu je zvanično potvrđeno da će 29. maja početi sudski postupak protiv Ninoslava Jovanovića (46), iz sela Malča kod Niša, poznatijeg kao Malčanski berberin.
Toga dana biće održano pripremno ročište protiv optuženog, kojeg optužnica, podignuta 31.marta ove godine u Višem javnom tužilaštvu u Nišu tereti za krivično delo otmice izvršenog u sticaju sa krivičnim delom silovanja.
Ninoslav Jovanović, višestruki robijaš, kriminalac, silovatelj i pedofil, nalazi se u pritvoru još od hapšenja, početkom januara ove godine, pošto je pre toga punih 17 dana posle otmice držao zatočenu dvanaestogodišnju devojčicu iz niškog prigradskog naselja Suvi Do, inače učenicu OŠ „Dr Zoran Đinđić” u Brzom Brodu kod Niša.
Jovanović je devojčicu presreo na ulazu u Brzi Brod 20. decembra prošle godine u ranim jutarnjim satima, ponudio se da je automobilom poveze do škole, a onda je odvezao i skrivao se sa njom. Boravio je u selima, napuštenim kućama, vikendicama i zemunicama u okolini Niša, Knjaževca i Svrljiga sve do hapšenja.
Malčanski berberin dobio je ovaj nadimak zbog toga što je svoje žrtve, maloletnice i punoletne ženske osobe, šišao i u najvećem broju slučajeva napastvovao tokom držanja u zatočeništvu posle otmica.
U potrazi za njim učestvovali su, pored pripadnika MUP-a, BIA i Vojske Srbije, i mnogi građani sa niškog i zaječarskog područja i iz drugih krajeva naše zemlje, kao i članovi lovačkih udruženja.
Maloletna devojčica oslobođena je 29. decembra 2019. godine pošto je pronađena u jednoj vikendici u selu Pasjača kod Niša, a Malčanski berberin je uspeo da pobegne. Pronađen je i uhapšen na seoskom groblju u svom rodnom selu Malča 6. januara ove godine.
Posle hapšenja i pre podizanja i prihvatanja optužnice, po nalogu Višeg tužilaštva u Nišu u Specijalnoj zatvorskoj bolnici u Beogradu obavljeno je sudsko-medicinsko i psihijatrijsko veštačenje Ninoslava Jovanovića.
Za krivična dela koja mu se stavljaju na teret zaprećena je kazna od deset godina zatvora do doživotne robije, s obzirom da je povratnik u izvršenju najtežih i dela iz oblast i seksualnih i krvnih delikata.

U Beogradu skup podrške sveštenstvu SPC u Crnoj Gori
Ispred Crkve Svetog Marka u Beogradu održan je skup podrške uhapšenim sveštenicima SPC u Crnoj Gori.
Učesnici mirnog protesta „Sveća za slobodu” nosili su ikone, sveće, kao i majice na kojima piše „Ne damo svetinje”, a držali su visoko uzdignuta tri prsta, dok su se sa razglasa mogle čuti pesme „Tamo daleko”, „Dogodine u Prizrenu”, kao i himna „Bože pravde”.
Skupu je prisustvovao i poslanik Đorđe Vukadinović, koji je poručio da je nedopustivo to što se dešava u Crnoj Gori.
Na pomen imena predsednika Crne Gore Mila Đukanovića prisutni su uzvikivali „Milo lopove”.
Na protest su pozvali i podržali ga i poslanik Miladin Ševarlić, profesori univerziteta Slobodan Antonić, Dejan Mirović i Čedomir Antić, student Pravnog fakulteta Nemanja Vučković, advokat Goran Đorđević, novinar Miodrag Žarković, predsednik Obraza Mladen Obradović, predsednik Narodnog slobodarskog pokreta Miroslav Parović, predsednik Saveza Srba iz Crne Gore Željko Čurović i drugi.
Narodni slobodarski pokret Slobodari, inače, traži da se uputi protestna nota vlastima Crne Gore zbog, kako navode, otimanja svetinja SPC u Crnoj Gori i sveopšte represije prema tamošnjim Srbima i pravoslavnim vernicima.
Prethodno, u Hramu Svetog Save, uz blagoslov patrijarha Irineja, vladika Stefan služio je moleban podrške episkopima, sveštenstvu i vernicima SPC-a u Crnoj Gori, prenosi Tanjug.

Novi pravilnik o vakcinaciji počinje da važi tek 2021. godine
Novi pravilnik o vakcinaciji, koji je usvojen ovih dana, ne odnosi se na dobijanje vakcine protiv virusa korona, već na cepiva iz kalendara obavezne vakcinacije. Glavna novina u pravilniku, koji sadrži spisak bolesti protiv kojih građani Srbije treba da budu vakcinisani, jeste povećana dostupnost pojedinih vakcina. Kako za „Politiku” ističu u Institutu za javno zdravlje Srbije „Dr Milan Jovanović Batut”, to znači da su proširene određene kategorije stanovništva za koje će biti obezbeđene besplatne vakcine.
To se odnosi na kategorije stanovništva koje su ili pod povećanim rizikom za nastanak infekcije ili imaju veću verovatnoću od komplikacija u slučaju pojave oboljenja zbog prisustva hronične bolesti, imunodeficijentnog stanja ili primene imunosupresivne terapije. Interesantno je da će početi da se primenjuje tek 1. januara 2021, a ne odmah kako su pojedini mediji objavili.
– Pravilnik o programu obavezne i preporučene imunizacije donosi se svake treće godine, a ova dinamika je definisana podzakonskim aktom. Razlog ranijeg donošenja pravilnika u odnosu na početak njegove primene, jeste pravovremeno sprovođenje nabavke potrebnih količina vakcina. Pravilnik o programu obavezne i preporučene imunizacije ne definiše kaznene odredbe, niti se odnosi na njih. Sticajem okolnosti, gotovo istovremeno, donete su izmene i dopune Zakona o zaštiti stanovništva od zaraznih bolesti, koje se odnose na kaznene odredbe – ističu u „Batutu”.
Kada je reč o kaznenoj politici, to znači da će kazne biti povećane za kršenje Zakona o zaštiti stanovništva od zaraznih bolesti. U Ministarstvu zdravlja za „Politiku” kažu da je do sada kazna za nepoštovanje odredaba zakona iznosila 30.000 dinara, a da sada iznosi od 50.000 do 150.000 dinara.
– Ovi propisi nemaju veze sa vakcinacijom protiv korone. Vakcina protiv kovida 19 nije još ni proizvedena – ističu u resornom ministarstvu, demantujući spekulacije da se novi propisi odnose na cepivo protiv korone i da će svi naši građani biti primorani da ga dobiju.
Pravilnik o programu obavezne i preporučene imunizacije stanovništva protiv određenih zaraznih bolesti potpisao je ministar zdravlja dr Zlatibor Lončar, na osnovu člana 66. Zakona o zaštiti stanovništva od zaraznih bolesti.
Po pravilniku, važno je da deca dobiju vakcine protiv tuberkuloze, difterije, tetanusa, dečije paralize, velikog kašlja, malih boginja, rubele, zauški, hepatitisa B, oboljenja izazvanih hemofilusom influence tipa B i oboljenja izazvana streptokokom pneumonije. Za sedam bolesti je obavezna pasivna i aktivna imunizacija osoba koje su u posebnom riziku da, ako obole, dobiju tešku kliničku sliku određenih oboljenja (trudnice, mališani sa hroničnim oboljenjima, osobe sa presađenim organima)... To se odnosi na virus gripa, hepatitisa B, meningokokne bolesti, varičela, oboljenja izazvanih hemofilusom influence tipa B, oboljenja izazvana streptokokom pneumonije i infekcije izazvane takozvanim respiratornim sincicijalnim virusom. Cilj je da vakcine budu besplatne i dostupne što većem broju građana, ali to ne znači da će, na primer, svi stariji od 65 godina morati da idu na vakcinaciju protiv gripa.
Kada je reč o zdravstvenim radnicima, oni treba da budu vakcinisani protiv najmanje devet oboljenja ukoliko ih nisu preboleli ili nisu dobili cepivo, a posebno protiv gripa, što mnogi izbegavaju. Za ovu godinu država planira da nabavi oko 400.000 doza vakcina protiv gripa, a za 2023. čak pola miliona. Potrebe zemlje za vakcinama, imunoglobulinima humanog porekla i monoklonskim antitelima za nacionalnu rezervu u skladu su sa preporukom Svetske zdravstvene organizacije.
– Zdravstveni radnici su dugi niz godina prepoznati kao kategorija koja je u obavezi da se vakciniše protiv gripa. Njihova vakcinacija protiv drugih zaraznih bolesti zavisi od lične anamneze i specifičnosti posla koji obavljaju kao i izloženosti potencijalnim rizicima po zdravlje. Vakcinacija svih kategorija, uključujući i vakcinaciju zdravstvenih radnika protiv gripa i drugih zaraznih bolesti, do kraja ove godine sprovodi se po Pravilniku o programu obavezne i preporučene imunizacije koji je na snazi od 2017. godine – pojašnjavaju u „Batutu”.
I dalje će građani koji idu u područja gde mogu da se zaraze žutom groznicom ili meningokoknom bolešću moći da se pre odlaska na put vakcinišu u Srbiji, ali o svom trošku.

Hrvatska zajednica u Srbiji: Nismo veličali NDH, izloženi smo interpretativnom teroru
SUBOTICA - Hrvatska zajednica u Srbiji ponovno je, na žalost, izložena interpretativnom teroru, na način da su pojedini sadržaji medijskih napisa ne samo izvučeni iz konteksta nego čak i neistiniti, kaže u izjavi za Tanjug predsednica Hrvatskog nacionalnog veća (HNV) Jasna Vojnić.
Ona napominje i da je „program nastave i učenja i udžbenik hrvatskog jezika za osmi razred odobrila Republika Srbija”, tako da, kako ističe, „ako je prošlo proceduru odobrenja, sigurno nema ništa sporno”.
Govoreći o spornom času hrvatskog jezika koji je prikazan na programu RTV-a, u okviru TV nastave, Vojnićeva kaže da je na tom času bilo reči o „razvoju hrvatskog jezika kroz povijest”.
U izjavi za Tanjug, ona je citirala profesorku koja je održala čas hrvatskog jezika, te navela da je rečeno: „Što se tiče III razdoblja 41-45, o Hrvatskoj govorimo kao o Nezavisnoj Državi Hrvatskoj koja je vodila brigu o čistoći i pravilnoj javnoj uporabi hrvatskoga jezika i pravopisa”.
„Dakle, NDH je pomenuta samo u kontekstu razdoblja u kojem se jezik razvijao. Nikakvo veličanje NDH”, tvrdi Vojnićeva, prenosi Tanjug.
Pisanje medija o ovoj temi ona poredi sa „igrom gluvih telefona”.
„Prva objavljena vest je bila delomično tačna, svakoj sledećoj se ponešto nadodalo da bi na kraju se ispostavilo da hrvatska zajednica u Srbiji veliča HND, a da se srpski jezik minorizira. Klasično spinovanje kojem smo na žalost često svedoci”, kaže Vojnićeva.
Ona napominje da je prvobitan video zapis u potpunosti izbrisan sa interneta, „kako se ne bi moglo utvrditi činjenično stanje”.
HNV očekuje da institucije Republike Srbije osude, kako kažu, sada već kontinuirano, negativno i netačno medijsko predstavljanje hrvatske zajednice u Srbiji.
„Očekujemo da nas Republika Srbija uzme u zaštitu, te da konačno u medijima počnemo promovirati pozitivne procese i postignuća iz naše zajednice”, kaže predsednica HNV za Tanjug.

Služen moleban u Hramu Svetog Save za sveštenstvo u Crnoj Gori
U kripti Hrama Svetog Save na Vračaru danas je, po blagoslovu patrijarha Irineja, služen moleban podrške episkopima, sveštenstvu i vernicima SPC-a u Crnoj Gori.
Moleban je služio vladika Stefan, vikar patrijarha Irineja.
Vladika Stefan je nakon molebana rekao da Srbi trenutno najviše stradaju u Crnoj Gori, iako smo jedan narod, kako god se on zvao, i poručio da se treba moliti svetom Vasiliju da izmiri narod.
Pre dva dana, u utorak, crnogorska policija uhapsila je ispred parohijskog doma u Nikšiću episkopa budimljansko-nikšićkog Joanikija i još sedam sveštenika Srpske pravoslavne crkve, prenosi Tanjug.
Prethodno je u Nikšiću održana litija povodom Dana Svetog Vasilija Ostroškog, a policija je taj skup označila kao kršenje mera zabrane okupljanja.
Sinoć je najpre u Nikšiću, a potom i drugim gradovima u Crnoj Gori, došlo do nereda i sukoba policije i građana prilikom protestnih šetnji građana koji su tražili da se episkop Joanikije pusti iz pritvora.
Policija je bacila suzavac i upotrebila šok bombe, a građani su gađali policiju kamenjem i skandirali „ustaše”.
Privedeno je više desetina učesnika protesta, a povređena su 22 policajca.

Udžbenik za hrvatski jezik za 8. razred će biti povučen
Ministar prosvete Mladen Šarčević kaže da će udžbenik za hrvatski jezik za 8. razred biti povučen i od sledeće godine neće biti u školama.
Šračević je tako reagovao povodom lekcije iz hrvatskog jezika emitovane u okviru nastave na daljinu na RT Vojvodina.
Naime, na slajdu prikazanom u lekciji na daljinu pisalo je, između ostalog, da se za vreme NDH-a vodila briga o čistoći i pravilnoj javnoj upotrebi hrvatskog jezika i pravopisa sa mapom NDH.
Kako je saopštilo Ministarstvo prosvete, nauke i tehnološkog razvoja, Šarčević je rekao da Vojvodina apsolutno ima prava kada je reč o obrazovanju i da je odobravanje udžbenika za pripadnike nacionalnih manjina u nadležnosti Autonomne pokrajine Vojvodine i nadležnog pokrajinskog Zavoda.
„Uloga ministra se ovde do skoro nije ni videla. Izmenama i dopunama Zakona o udžbenicima inicirao sam da ministar može da reaguje u ovakvim situacijama”, naveo je Šarčević, prenosi Tanjug.
Kako je rekao, kada promakne greška nadležnim telima u odobravanju udžbenika ministar može da reaguje i povuče udžbenik sa kataloga odobrenih udžbenika, što će, dodaje, biti i urađeno.
Šarčević navodi da je i ranije bilo sličnih situacija, kada je reč o udžbenicima koji su odobreni pre reforme obrazovanja.
„Odobravani su udžbenici sa neadekvatnim formulacijama pojedinih tema i ličnosti - poput janjičara, Nedića, NATO pakta. U Zavodu za unapređivanje obrazovanja i vaspitanja, inicirao sam i formiran je sektor koji se bavi predmetima od nacionalnog značaja. I upravo, taj sektor se bavi temama od nacionalnog značaja, kako ne bismo imali ovakve situacije”, kaže Šarčević.
Dodao je da su do sada reformisani planovi i programi za prvi i peti, drugi i šesti razred, a od nove školske godine za treći i sedmi razred.
Ministar Šarčević naglašava da ni na koji način ne želi da naruši dobre međunacionalne odnose unutar zajednice, ali ističe, da ovakvi propusti ne mogu da prođu.
Direktor Zavoda za unapređivanje obrazovanja i vaspitanja Zlatko Grušanović rekao je da u arhivi Zavoda nije našao odobrenje ovog udžbenika za hrvatski jezik iz 2012. godine.
„Sada imamo novi Zakon o udžbenicima i pravilnike koji jasno definišu proceduru odobravanja udžbenika. Bez obzira ko je tada udžbenik odobrio, procedure su sada jasne i na inicijativu ministra Šarčevića udžbenik će biti povučen. To će biti urađeno i sa svakim drugim udžbenikom, ukoliko se pojavi greška i ne odgovara standardima kvaliteta udžbenika” , zaključio je direktor Zavoda.

Stres kao okidač za pojavu reumatoidnog artritisa
Dijagnozu seropozitivnog reumatoidnog artritisa (RA) postavila mi je prof. dr Radmila Petrović na Institutu za reumatologiju Beograd krajem marta 1996. Godine, kada sam imala 42 godine. Imala sam prehladu i uprkos onoj narodnoj mudrosti da, „ako prehladu lečite, ona traje nedelju dana, ako je ne lečite, traje sedam dana”, posle nedelju dana mirovanja i lečenja meni je bivalo sve gore i gore. Budući da sam po struci lekar, prvo sam pomislila da imam infekciju koksaki virusom zbog izrazite malaksalosti i brzog zamaranja, ali kada sam uradila testiranje na antitela, bila su negativna. U međuvremenu, počeli su simetrično da mi otiču sitni zglobovi šaka i stopala i da me bole. Pojavila se jutarnja ukočenost zglobova koja je trajala jedan sat i duže. Imala sam bol i nemoć – slabost u ramenima. Odmah po pojavi simptoma javila sam se profesorki Radmili.


Prim. dr Mirjana Lapčević, Udruženje obolelih od reumatskih bolesti Srbije (Foto: Lična arhiva)


Pregledala me je, uradila laboratorijske analize i konstatovala zapaljenje. Mesec dana posle pojave simptoma postavila je konačnu dijagnozu RA i otpočela terapiju injekcijama tauredon (soli zlata). Bila sam očajna, stalno sam se preispitivala zašto se to baš meni dogodilo. Vraćala sam film i shvatila da je 1995. godina u mom životu bila ispunjena stresovima: u septembru sam iz DZ „Dr Simo Milošević” na Čukarici prešla da radim u DZ Voždovac (na listi stresora od nula do 100 Američkog osiguravajućeg društva, promena posla nosi 36 bodova), moja majka je u oktobru preživela infarkt srca i operaciju na otvorenom srcu, njena rođena sestra je preminula 30. decembra 1995. u 49. godini. Krajem februara 1996. godine moja snaja je imala povredu na skijanju na Kopaoniku opasnu po život, a bila sam tada prisutna i zbrinjavala je zajedno sa Gorskom službom spasavanja i prof. Batom Hercogom, koji se slučajno, na njenu sreću, zatekao na mestu nesreće. Prehlada u martu 1996. godine bila je kap koja je prevršila već punu čašu. Mojoj majci je postavljena dijagnoza iste bolesti posle mene. Dakle, i genetika je bila važan činilac...
Sećam se da je na jednom predavanju za pacijente akademik prof. Vladeta Jerotić rekao: „Od RA mogu da se razbole samo osobe posebnog mentalnog sklopa jer je to psihosomatska bolest.” Prepoznala sam se u njegovim rečima: ambiciozna, vredna, perfekcionista, zahtevna i prema sebi i prema drugima… Moje drugarice sa fakulteta, psihijatri dr Gordana Đukanović i sada pokojna dr Miloranka Šarenac, govorile su mi da moram da prihvatim bolest, da o njoj naučim što više mogu, da je poštujem i svojim ponašanjem pomognem lekovima da zaustave njeno napredovanje. Napori lekara i moje pridržavanje saveta za terapiju baš kako su mi lekari savetovali dali su rezultat. Polako su se bolovi smirivali, otoci nestali, jutarnja ukočenost svela na maksimalnih 10 minuta. Jedino brzo zamaranje i potreba za dnevnim odmorom ostali su do danas.
Kada sam kroz sve to prošla, kada sam konačno bila dobro, shvatila sam da bi bilo korisno za druge ljude da im prenesem svoje iskustvo. Kada me je 2007. godine prof. dr Nemanja Damjanov, tadašnji predsednik Udruženja reumatologa Srbije i direktor Instituta za reumatologiju Beograd, zamolio da osnujemo Udruženje obolelih od reumatskih bolesti Srbije, prihvatila sam. Dve godine kasnije, udruženje je postao član Evropske lige za borbu protiv reumatizma, 2011. godine bili smo osnivači Asocijacije udruženja južne Evrope za borbu protiv reumatizma u Beogradu, a 2016. postali smo član Evropske mreže organizacija osoba sa fibromijalgijom. Planiramo da se učlanimo u Evropsku ligu za borbu protiv lupusa i Evropsku ligu za borbu protiv ankilozirajućeg spondilitisa.
Najveći problemi obolelih su neprepoznavanje simptoma, kasno upućivanje reumatologu, kasno postavljanje dijagnoze i započinjanje savremenog lečenja. Mali procenat obolelih od hroničnih artritisa dobija biološku terapiju (tri odsto, dok je u Evropi to 10 odsto). Pacijenti plaćaju nesteroidne antiinflamatorne lekove u obliku tableta, antireumatske kreme, preparate koji sadrže glukozamin sulfat i hondroitin sulfat, koji su u evropskim vodičima preporučeni za terapiju, a slaba je i dostupnost banja. Veoma je važno da se ne kasni sa uvođenjem inovativne terapije.
I pored svoje bolesti radila sam do 65. godine kao specijalista opšte medicine – izabrani lekar. Mnogo sam volela svoj posao i trudila se da pomognem građanima koji su svoje zdravlje poverili meni. Volonterski rad u udruženju ima druge dimenzije: komuniciram sa bolesnicima, njihovom porodicom, prijateljima u Beogradu, čitavoj Srbiji. Razmenjujem iskustvo sa članovima udruženja drugih evropskih zemalja. Srećna sam što sada mogu da pomognem mnogo većem krugu ljudi nego kao izabrani lekar. Prošle godine sa timom reumatologa, medicinskim sestrama i aktivistkinjom Marijom Kosanović održali smo 20 edukacija lekara primarne zaštite u 14 gradova Srbije o temi značaja rane dijagnoze hroničnih artritisa „Ne odlaži, uoči rano” i za to dobili prvu nagradu na konferenciji EULAR PARE u Pragu. Na Đurđevdan 6. maja 2019, na predlog Sekcije opšte medicine Srpskog lekarskog društva, dobila sam Godišnju nagradu za unapređenje primarne zdravstvene zaštite u Srbiji.
Meni je moja bolest donela i nešto lepo  ̶  zadovoljstvo da pomažem drugima.

Vlada propisala način ulaska državljana Srbije u zemlju
Vlada Srbije donela je na današnjoj sednici izmenu odluku o protokolu ulaska državljana Srbije u zemlju, u skladu sa epidemioploškom situacijom i zaštitom stanovništva od korona virusa.
„Državljani Srbije mogu da uđu u zemlju i kreću se bez ograničenja uz negativan pi-si-ar (PCR) test na korona virus, ne stariji od 72 sata. Ukoliko državljanin Srbije bez urađenog testa uđe u zemlju, u obavezi je da 14 dana provede u samoizolaciji”, navodi se u saopštenju Vlade.
Dodaje se da u periodu samoizolacije građani imaju mogućnost da testiranje obave u nekoj od referentnih laboratorija u zemlji i ukoliko je test negativan, prekinu samoizolaciju.
Članovi vlade usvojili su izmenu odluke o ograničenju visine cena i marži osnovnih životnih namirnica i zaštitne opreme, kojom se rok važenja te odluke produžava za još 30 dana.
„Kako bi se sprečile zloupotrebe i neopravdano podizanje cena, vlada je definisala spisak proizvoda čije se cene ne smeju povećavati. Imajući u vidu činjenicu da je preporuka lekara da se i dalje nosi lična zaštitna oprema, vlada je ovom odlukom obezbedila da se cena ove opreme ne povećava”, navodi se u saopštenju koje prenosi Beta.

Obuka „Grifona” na kanalu Dunav - Tisa - Dunav (FOTO)
Ministar odbrane Aleksandar Vulin prisustvovao je obuci  bataljona za specijalne operacije „Grifoni” 72. brigade za specijalne operacije, koji se na prevodnici „Kajtasovo”, na kanalu Dunav-Tisa-Dunav, obučavaju za izvođenje protivterorističkih dejstava na vodenim površinama i obali.

Kako je saopštilo Ministarstvo odbrane, prikazani su desant ronilaca iz helikoptera i čamaca u vodu, izvođenje diverzije na objekte rečnog saobraćaja, kao i evakuacija vodenim putem. Pripadnici 72. brigade za specijalne operacije su i tokom borbe sa virusom kovid 19 pokazali svoju vrednost, izjavio je Vulin.

- Oni su već sada počeli sa uvežbavanjem, sa nastavkom svakodnevnog pripremanja i obučavanja, i pokazuju da 72. brigada za specijalne operacije nema razloga da se stidi nijedne druge specijalne jedinice na svetu - rekao je Vulin.

Komandant Bataljona za specijalne operacije „Grifoni” potpukovnik Dragan Kužet istakao je da je ta jedinica namenjena za izvršavanje specijalnih operacija u svim uslovima.

– U protekla četiri dana realizovali smo obučavanje na kanalu Dunav-Tisa-Dunav, odnosno na prevodnici „Kajtasovo”, gde smo sjedinili sve oblike obučavanja,  čime smo prikazali da smo sposobni da reagujemo na kopnu, vodi, pod vodom i u vazdušnom prostoru. Na samom uvežbavanju moglo se videti da su pripadnici bataljona osposobljeni za izvršavanje namenskih zadataka, na šta država Srbija može da bude ponosna i sigurna da će svaki zadatak stavljen pred bataljon biti realizovan – naglasio je potpukovnik Kužet.

Pripadnike ovog bataljona danas je obišao i brigadni general Miroslav Talijan, komandant 72. brigade za specijalne operacije. Tokom obuke angažovana je 82. četa rečnih diverzanata, uz sadejstvo druge čete za specijalne operacije i helikopterske jedinice RV i PVO.

Danas moleban u Hramu Svetog Save, podrška SPC i vernicima u Crnoj Gori
U Hramu Svetog Save u Beogradu danas će biti održan moleban kao podrška SPC i vernicima u Crnoj Gori.
– Po blagoslovu Njegove svetosti patrijarha srpskog gospodina Irineja obaveštavamo verni narod da će se 14. maja 2020. godine, u 17 časova, u kripti Spomen-Hrama Svetog Save na Vračaru, služiti moleban presvetoj Bogorodici za podršku našim episkopima, sveštenstvu i našem vernom narodu u Crnoj Gori – saopšteno je iz Informativne službe SPC.

Kovid 19 nam pokazuje kako bi izgledao biološki rat
Ruski general-major Mihail Černišov, načelnik vojske ABHO Zapadnog vojnog okruga, rukovodi kombinovanim ekspertskim timom koji je angažovan u Srbiji na suzbijanju epidemije koronavirusa. Zapravo, reč je o kombinovanoj jedinici sastavljenoj od stručnjaka ABHO i vojnih lekara, a koja ima ukupno 87 pripadnika. U Srbiju su stigli 3. i 4. aprila vojnim transportnim avionima Il-76 kojima su prevezena i vozila. General Černišov dao je opširni intervju magazinu „Odbrana“, zvaničnom glasilu Ministarstva odbrane Srbije, a čitaocima sajta „Politike“ prenosimo deo u kome je govorio o tome da li se iz pandemije virusa kovid 19 mogu izvući neki zaključci o tome kako bi mogao izgledati biološki rat.
„Povodom biološkog rata, mislim da je pitanje dosta složeno, jer svi mi u ovom trenutku praktično oko nas vidimo mogućnosti i posledice jednog takvog eventualnog rata. U današnje vreme tehnologija, u tom smislu i ona biološkog karaktera, poseduje ozbiljne mogućnosti“, izjavio je Černišov za „Odbranu“.

Japanska Jedinica 731 pre i tokom Drugog svetskog rata koristila je biološko oružje i izvršila ratne zločine (Foto Wang Haofei)
Ako je, rekao je ruski general, pre manje od sto godina japanskim epidemiolozima za stvaranje određene mase bakterija trebalo dosta vremena i resursa, danas je za tako nešto potrebno mnogo kraće vreme, a mogućnosti za to su daleko veće.
„Takođe, pre sto godina korišćeni su bioagenski koji su već bili poznati i koje su mnogi preboleli i dobili imunitet, dok današnje tehnologije omogućavaju stvaranje mikroorganizama koji ne postoje u prirodi. Ali i sama priroda usavršava svoje oružje, bakterije i virusi se stalno razvijaju. To je jednostavno život prirode“, kaže Černišov.
On smatra da savremeni čovek, nažalost, pokušava da utiče na prirodu „kako bi u nekom sledećem koraku sam sebe brže uništio“.

Ruska jedinica ABHO pružila je izuzetnu pomoć u suzbijanju koronavirusa u Srbiji (Foto Ministarstvo odbrane) 
„Zbog svega toga, imajući u vidu savremene mogućnosti, opasnost bioterorizma i biološkog rata jeste prisutna. U šta će se sve to pretvoriti, teško je i da nagađamo. Samo pre nekoliko godina krenula je epidemija ebole, za koju se mislilo da je katastrofalna. Ona je međutim, brzo bila zaustavljena“, podseća Černišov.
Danas imamo „meki i dobri“ virus, koji je doveo do nesrazmerno većih žrtava.
„Danas mnoge države ne mogu da se odupru ovoj aktuelnoj opasnosti. Kina je uspela da zaustavi epidemiju. To je činjenica, ali niko ne zna kakve su organizacione i finansijske mere bile primenjene, ta pitanja su i dalje složena i otvorena“, izjavio je Černišov.

Tiodorović: Svi radnici Jure biće testirani
NIŠ – Epidemiolog Branislav Tiodorović ocenio je da je epidemiološka situacija u Srbiji i dalje nesigurna s obzirom da je koronavirus još prisutan i istakao da će svi radnici leskovačke Jure biti testirani.
„Ima manje zaraženih, pa i manje rizika za zaražavanje. Ali i dalje postoji ta mogućnost. Postoje ljudi koji su virusonoše, a da to i ne znaju. Stoga će nam akcenat biti na testiranju kako bi došli do tih asimptomatskih osoba”, rekao je Tiodorović za RTS.
On je rekao da će žarišta poput Leskovca biti i da su od interesa za intenzivno praćenje, te najavio da će svih 2.850 radnika leskovačke Jure biti testirano.
„Tako ćemo sprečiti moguće širenje infekcija. Imamo 67 pozitivnih, sve su to mladi ljudi sa vrlo retkim slučajevima teške kliničke slike”, kazao je Tiodorović, preneo je Tanjug.
On dodaje da će opuštanje koje trenutno postoji u populaciji doneti rezultate do kraja sledeće nedelje i da će se videti da li je došlo do povećanja zaražavanja.
Naveo je da je predlog Kriznog štaba da se od 1. juna otvore granice za četiri susedne zemlje, Albaniju, Severnu Makedoniju, Bosnu i Hercegovinu i Crnu Goru, i da to nalaže neophodnost protoka ljudi, robe, usluga.
Kaže da će dalja procena biti posle 15. juna, kada je, dodaje, i EU predvidela da mogu da se otvore granice i da krene avio-saobraćaj.
    </div>
    <div id="politika">
Produžen mandat Euleksu do juna sledeće godine
BRISEL - Savet EU produžio je mandat šefu Misije Euleksa na Kosovu Larsu Gunaru Vigemarku do 30. juna 2021. godine, saopšteno je danas u Briselu.
U Savetu EU navode da je Misija posvećena vladavini prava na Kosovu pokrenuta 2008. godine.
Opšti mandat Misije je pomoć kosovskim vlastima u uspostavljanju održivih i nezavisnih institucija u oblasti vladavine prava, podseća se u saopštenju Brisela povodom produžetka mandata šefa Euleksa.
Ambasador Lars Gunar Vigemark preuzeo je funkciju šefa Misije Euleks na Kosovu 23. januara 2020. godine početnim mandatom do 14. juna 2020. godine.
Ovaj švedski diplomata prethodno je bio na mestu šefa Delegacije EU u BiH i Specijalnog predstavnika EU u BiH. Prethodno je Vigemark bio ambasador EU u Pakistanu, prenosi Tanjug.

Putin i Vučić razgovarali o situaciji na Kosovu i Metohiji i u Crnoj Gori
Predsednik Aleksandar Vučić razgovarao je danas telefonom sa predsednikom Ruske Federacije Vladimirom Putinom. Među temama dvojice državnika bila je borba protiv koronavirusa, bilateralni odnosi dve zemlje, situacija na Kosovu i Metohiji i u Crnoj Gori.
Predsednik Vučić je predsedniku Putinu izrazio saosećanje zbog žrtava kovida-19 u Rusiji, kao i nadu da će se, uz odlučne mere, uspešno izboriti sa epidemijom koronavirusa i što je pre moguće vratiti se u normalne životne i ekonomske tokove, kako bi se posvetili ispunjavanju planova za budućnost.
Takođe je rekao da je Srbija spremna da, ukoliko je potrebno i u svojim mogućnostima, pruži pomoć Rusiji u borbi protiv ove zarazne bolesti.
Predsednik Vučić je u isto vreme zahvalio predsedniku Putinu što je iskazanom brigom za našu zemlju i slanjem medicinske pomoći potvrdio izvanredne strateške odnose Srbije i Rusije.
„Srbija je privilegovana što ima iskrenog prijatelja kakav je Rusija, kao što sam i ja počastvovan našim ličnim odnosom međusobnog uvažavanja i poverenja", rekao je predsednik Vučić predsedniku Putinu.
Predsednik Srbije je obavestio sagovornika u Moskvi da je doneo odluku da, uz saglasnost ruske strane, odlikuje pripadnike tima Oružanih snaga Ruske Federacije, koji su sa velikom predanošću pomagali u sprečavanju širenja koronavirusa i suzbijanju zarazne bolesti kovid-19 i pomogli da se za kratko vreme pod kontrolu stavi epidemija u najvećim žarištima.
Predsednik Vučić je predsednika Putina obavestio o svim događajima u regionu - od situacije na Kosovu i Metohiji do progona sveštenstva Srpske pravoslavne crkve u Crnoj Gori.
Dvojica predsednika su razgovarali i o unutrašnjem oslikavanju Hrama Svetog Save u Beogradu i saglasili se da je neophodno uskoro nastaviti zajednički rad, kako bi ova pravoslavna svetinja bila, uz pomoć Rusije, završena kako se očekuje.
Predsednik Vučić i predsednik Putin su izrazili očekivanje da će okolnosti uskoro dozvoliti razmenu poseta na visokom nivou i nastavak ranije planiranih međudržavnih kontakata.
Predsednik Vučić je izrazio zadovoljstvo što je Dan pobede, uprkos odlaganju tradicionalne parade na Crvenom trgu, dostojno obeležen i što srpski i ruski narod, u duhu svog slobodarstva, poštuju svoje heroje, ne dozvoljavajući falsifikovanje istorije.

Vučić u subotu sa predstavnicima Srba iz Crne Gore
Predsednik Srbije Aleksandar Vučić sastaće se u subotu sa predstavnicima srpskih političkih, kulturnih i intelektualnih krugova iz Crne Gore kako bi razgovarali o krizi nastaloj hapšenjem vladika budimljansko nikšićkog Joanikija.
Vučić je, kako je javila TV Prva, razgovarao telefonom sa jednim od lidera Demokratskog fronta Andrijom Mandićem.
Oni si imali „veoma dug razgovor” na kome je dogovoren sastanak u subotu, prenosi Beta.

Obradović traži emisiju od sat vremena na RTS-u
Lider pokreta Dveri Boško Obradović koji štrajkuje glađu u Beogradu, izneo je danas pet zahteva kojima bi se u Srbiji, kako je naveo, stvorila normalna i demokratska atmosfera.
Na konferenciji za medije ispred Skupštine Srbije, Obradović je naveo da njegov kolega, poslanik Dveri Ivan Kostić i on, već višednevnim štrajkom glađu zahtevaju poštovanje Ustava i Rezolucije 1244 radi očuvanja Kosova u sastavu Srbije.
Zahtevaju i „neselektivan rad” tužilaštva i sudova, „zaštitu eparhija Srpske pravoslavne crkve (SPC) i vernika u Crnoj Gori”, slobodu medija i odlaganje predstojećih izbora u Srbiji i stvaranja uslova za slobodne i poštene izbore.
„Naš slogan pod kojim izlazimo danas pred vas glasi: 'Sloboda, sigurnost i pravda za sve' “, rekao je Obradović i dodao ;da je to „krilatica EU na kojoj počivaju temeljne evropske vrednosti”.
Obradović je rekao da on i Kostić štrajkom glađu „nastavljaju gde je stao poslanik Miladin Ševarlić” koji je štrajk glađu prekinuo u ponedeljak. Lider Dveri je dodao da smatra dobrim što je Ševarlić prekinuo ;štrajk glađu, te „više ne dovodi ;u pitanje svoje zdravlje”. „Mi ćemo nastaviti njegov štrajk glađu i insistirati na ovoj prvoj tački” - Kosovu, kazao je Obradović.
On je kazao da se druga tačka - o radu pravosuđa u Srbiji, odnosi na „nastavljanje gde su stali poslanici Srpske napredne stranke Aleksandar Martinović i Sandra Božić”, jer su njihovi zahtevi, kako je naveo, bili opravdani ali selektivni. Obradović je objasnio da se trećim zahtevom, o Crnoj Gori, traži „ozbiljno uključivanje u zaštitu Srpske pravoslavne crkve i srpskog naroda u Crnoj Gori”.
On je za četvrti zahtev - sloboda medija, rekao da traži od uredničkog kolegijuma Radio-Televizije Srbije da mu, kao poslaniku, „omogući televizijsku emisiju u večernjem terminu uživo od sat vremena, gde bih dobio priliku posle četiri godine mandata narodnog poslanika i pet dana štrajka glađu, da se Javni medijski servis Srbije smiluje i dozvoli nam da objasnimo šta ovde uopšte radimo”.
Po njegovim rečima, ključni zahtev je peti - odlaganje izbora. Ponovio je da smatra da su izbori u Srbiji, sada zakazani za 21. jun, „bili nedemokratski i pre pandemije korona virusa”, a da je sadašnji nastavak izbornog procesa po ukidanju vanrednog stanja, „protivustavan i rizičan za zdravlje stanovništva”.
Obradović je ocenio da vlast može da ispuni sve zahteve „u roku od jednog sata”. Lider Dveri je kazao da je policija u sredu zabranila njegovom bratu da dođe do stepeništa zgrade Skupštine i dodao da su on i Kostić tražili od Ministastva unutrašnjih poslova i generalnog sekretara Narodne skupštine da im se omoguće posete najbliže rodbine i najbližih saradnika.
„To je omogućeno čak i zatvorenicima u zatvorima, a nije nama dvojici narodnih poslanika u štrajku glađu”, kazao je on i najavio da će sutra zatražiti dozvolu policije da njega i Kostića lekari posećuju svakoga dana, prenosi Beta.

Lončar osudio postupak Prištine: Lažna država kažnjava lekare
Ministar zdravlja Zlatibor Lončar osudio je postupak prištinskih vlasti koje su onemogućile ulazak na KiM srpskim lekarima i medicinskim sestrama.
„U trenutku kada se čitav svet zahvaljuje lekarima i zdravstvenim radnicima na njihovoj požrtvovanosti i naporima da se u vreme pandemije sačuvaju životi građana, bez obzira na versku ili nacionalnu pripadnost, vlastodršci lažne države još jednom iskazuju svoju mržnju prema Srbima i Srbiji, kažnjavajući lekare”, rekao je Lončar, a navodi se u saopštenju ministarstva.
On je pozvao međunarodnu zajednicu da osudi ovakav postupak Prištine i adekvatno reaguje kako bi građanima Gračanice i drugih sredina u kojima žive Srbi bilo omogućeno lečenje u KBC i drugim zdravstvenim ustanovama u skladu sa međunarodnim standardima i pravima.

Vučić: Ne žuri nam se na izbore, ali imamo ustavne i zakonske obaveze
LAZAREVAC – U demokratiji se na izbore ide na svake četiri godine, eventualno ranije iz nekih razloga, ali ne posle isteka tog roka, rekao je danas predsednik Aleksandar Vučić u odgovor na kritike opozicije da mu se žuri sa izborima, jer Ričard Grenel očekuje od njega da reši Kosovo pre kraja godine.
„Nigde nam se ne žuri, imamo ustavne i zakonske obaveze”, rekao je predsednik i dodao:
„Prošlo je četiri godine od poslednjih izbora. U demokratiji se na izbore ide na četiri godine. Nekada imate prevremene izbore iz različitih razloga, ali nemate izbore posle isteka roka”, rekao je Vučić odgovarajući na pitanja novinara u basenu Kolubara, prenosi Tanjug.
Po pitanju Kosova, Vučić je rekao da od 2012. i 2013. godine sluša priče kako će morati da prizna Kosovo i kako mu se žuri.
„Neki idu po zapadnim ambasadama i govore da je Vučić srpski nacionalista, koji njih vara i koji nikada ništa neće dati po pitanju KiM. A, onda našoj javnosti kažu da će Vučić morati da prizna KiM i da mi se zato žuri”, rekao je on.
Predsednik je naglasio da se ne razgovara, niti postoje razgovori, niti ideje, niti bilo kakvo rešenje na stolu oko bilo čega po pitanju KiM.
„Uvek ću da se zalažem za očuvanje mira, ali kad god je bilo potrebno da pokažemo snagu i čvrstinu srpske politike, ja sam to radio i po pitanju politike prema KiM i po pitanju opstanka srpskog naroda na KiM”, rekao je Vučić. 
Nema potrebe za političkim okupljanjima



Ne razumemo razloge ovolikog zadržavanja vladike

Predsednik Srbije Aleksandar Vučić istakao je danas da ne razume razloge ovolikog zadržavanja vladike Joanikija i sveštenika SPC u Crnoj Gori.Vučić je, upitan da prokomentariše situaciju u Crnoj Gori, hapšenje vladike i sveštenika, nasilje policije i nad decom, rekao:„Naš položaj je težak. Ne smete da se mešate u unutrašnje stvari druge države, a, s druge strane, u pitanju je SPC i jedan deo našeg naroda. Oni moraju da znaju da mi ne razumemo razloge ovolikog zadržavanja vlade i sveštenika i zato sam zajedno sa patrijarhom Irinejem zamolio i izrazio uverenje da će vlasti u Crnoj Gori to razumeti”, preneo je Tanjug.

LAZAREVAC – Predsednik Srbije i SNS Aleksandar Vučić izjavio je danas da ostaje pri stavu da su veća okupljanja građana u bilo čijoj organizaciji neodgovorna, sve dok epidemiolozi ne procene drugačije.
Vučić kaže da postoje veoma precizna istraživanja javnog mnjenja i da nema potrebe da neko pokazuje svoju nadmoć time što će okupiti deset ili dvadeset puta više ljudi.
Na pitanje ko će snositi odgovornost ukoliko se promeni epidemiološka situacija nakon skupa ispred Skupštine Srbije, Vučić je rekao da je interesantno da se neki mediji i deo javnosti nisu zanimali za epidemiju kada su „neki” okupljali ljude na Vračaru tokom policijskog časa ili kada su se skupljali ispred Predsedništva Srbije, očekujući stotine hiljada ljudi, prenosi Tanjug.
Vučić kaže da on, ipak, ne deli građane po stranačkoj pripadnosti i da ima odgovornost za sve, čak i mnogo veću za one koji ga podržavaju na bilo koji način nego za one koji su protiv njega.
Podseća da, iako je smatrao da je neodgovorno, nije reagovao na okupljanje ispred Predsedništva „da neko ne bi rekao da se uplašio nečega”, ali da je javno izašao i rekao da, iako zna da je neka druga organizacija pozivala na skup ispred parlamenta, nije dovoljno odgovorno to što su neki opštinski odbori SNS jedva dočekali da pozovu ljude na taj skup.
Vučić je rekao i da su se mnogi ljudi iz SNS naljutili na njega zbog toga, ali da ostaje pri tome da nema potrebe za bilo kakvim okupljanjem.
„Vi danas imate veoma precizna istraživanja javnog mnjenja, možete da vidite šta ljudi u Srbiji stvarno misle i nema potrebe da pokazujete nadmoć time što ćete da skupite deset ili 20 puta više ljudi, treba da dobijete deset puta više glasova”, rekao je Vučić.
Vučić je pozvao građane da slušaju lekare i epidemiologe i dodao da se nada da će uskoro moći da bude većih okupljanja, što svakako zavisi od procene lekara.
„Postoje različiti stavovi i mišljenja... Mislio sam da smo priču kog je oblika zemlja završili, ali vidim da nismo, kao što ne razumem ni proteste protiv 5G mreže koje nema u našoj zemlji. Vidim da to ima mnogo više pristalica nego većina mojih političkih protivnika zajedno, što me prilično brine”, rekao je Vučić i dodao da je izuzetno važno da se ljudi služe činjenicama.
Neće biti otkaza, novo povećanje plata možda pre kraja godine
LAZEREVAC – Rudarski basen Kolubara je srce energetskog sistema i srpske ekonomije, a novootvoreni površinski otkop Radljevo-Sever obezbediće ugalj za narednih 60 godina, izjavio je danas predsednik Srbije Aleksandar Vučić.
Predsednik je zahvalio svim rudarima, jer, kaže, zna se koliko je težak njihov hleb, kolikim se rizicima izlažu i koliko njihove porodice pate zbog njihovog posla.
„Kolubara je srce našeg energetskog sistema i srpske ekonomije. Hvala vam svima, 14.300 radnika”, rekao je predsednik, preneo je Tanjug.
On je poručio da neće biti otkaza, niti smanjenja plata, već će se, naprotiv, gledati da, ukoliko zemlja bude uspešna, bude ponovnog povećanja plata.
Vučić kaže da se na kopu Radljevo-Sever radi na otkrivkama od oktobra 2019. godine, kao i da će tu prvi ugalj biti iskopan 2022. godine.
„Gotovo 500 miliona evra biće uloženo u ovaj kop, time ćemo garantovati oko 60 godina snabdevanja uglja iz ovog kopa, dok se ne bude dalje širio”, rekao je Vučić i dodao da će taj kop obezbeđivati oko 13 ili 13,5 miliona tona uglja godišnje.
On je izrazio očekivanje da će rudari imati još bolje materijalne uslove i veća primanja u narednom periodu i dodao da je sve to moguće zahvaljujući odgovornoj finansijskoj politici.

Obradović traži da mu se omoguće posete dok štrajkuje ispred skupštine
Predsednik Dveri Boško Obradović uputio je zahtev nadležnim organima MUP-a Srbije da mu se u prostoru u kojem štrajkuje dozvole posete članova najuže porodice, kao i najbližih političkih saradnika i funkcionera Dveri, saopšteno je iz tog pokreta.
Obradović je rekao da u prethodna četiri dana politički saradnici nisu mogli da ga posete, kao i da MUP to nije omogućio ni njegovom bratu, prenosi Tanjug.
Predsednik Dveri i narodni poslanik upitao je na osnovu kog akta je MUP od juče preuzeo odobrenje poseta i boravka na skupštinskom prostoru, umesto Generalnog sekretarijata Narodne skupštine i čija je to nadležnost.
Posete su, kako je rekao, dozvoljene čak i osuđenim licima na osnovu Zakona o izvršenju krivičnih sankcija dok je njemu to onemogućeno.
    </div>
    <div id="vesti">
Grčka u subotu otvara plaže
ATINA - Grčka će ovog vikenda za javnost otvoriti 515 organizovanih plaža, što se smatra ključnim testom u borbi za početak turističke sezone, piše Gardijan.
Na plažama će biti zabranjeni sport, muzika i alkohol, a po savetu naučnika, zbog fizičke distance biće dozvoljeno samo 40 ljudi na 1.000 kvadratnih metara.
Suncobrani će morati da budu udaljeni najmanje četiri metra, sa samo dva ležaljka postavljene zajedno, a u restoranima i barovima na plažama, u kojima se osoblju preporučuje da nose maske, biće moguće samo preuzeti hranu i piće.
Za nepoštovanje propisa predviđene su novčane kazne od pet do 20.000 evra, koje će biti utrostručene ako se prekršaj bude ponavljao, najavio je zamenik ministra bezbednosti Nikos Hardalias i dodao da će preduzeća koja se ne budu pridržavala zakona biti zatvarana prvo na 30, a nakon toga na 90 dana, prenosi Tanjug.
Procenjuje se da turizam čini 25 odsto grčkog BDP-a.

Više od 300.000 žrtava korona virusa
Broj preminulih od korona virusa širom sveta premašio je 300.000, pokazuju podaci američkog univerziteta „Džons Hopkins”.
Prema podacima sa sajta „Vorldometers”, od početka epidemije umrlo je 301.616 osoba.
Zaraženo je oko 4,5 miliona ljudi, a oporavilo se 1,7 miliona.
Najviše zaraženih, 1,4 miliona, registrovano je u Sjedinjenim Američkim Državama, gde je umrlo skoro 85.000 osoba, prenosi Tanjug.
U Španiji je zaraženo više od 272.000 ljudi, a slede Rusija sa preko 252.000 inficiranih, Velika Britanija sa 233.000 i Italija, gde je obolelo više od 223.000 osoba.
Velika Britanija i Italija imaju više od 30.000 žrtava.

Ruski ministar obrazovanja zaražen koronavirusom
MOSKVA - Predsednik Rusije Vladimir Putin izjavio je danas da je ruski ministar obrazovanja Valerij Falkov bio pozitivan na korona virus.
To je šesti visoki ruski zvaničnik koji je oboleo od koronavirusa u zemlji koja ima više od 250.000 zaraženih.
Govoreći na sastanku vlade putem video linka, Putin je rekao da nije tajna da je Valerij Falkov (41) ministar nauke i visokog obrazovanja bio pozitivan na korona virus i oporavio se i pitao ga kako se oseća.
„Hvala Vladimire Vladimiroviču, već sam bolje i aktivno se vraćam na posao”, odgovorio je ministar.
Falkov je četvrti član Putinove vlade za koga se zna da je oboleo od kovid -19, uključujući premijera Mihaila Mišustina koji se još oporavlja, ali je prisustvovao najmanje jednom sastanku vlade putem video linka.
Ranije ove sedmice portparol Kremlja Dmitrij Peskov izjavio je da je zaražen korona virusom i da je dobio obostranu upalu pluća, javlja Rojters, prenosi Tanjug.
Kremlj je saopštio da se o zdravlju Putina (67) pažljivo vodi računa i većina njegovih nedavnih javnih nastupa bili su sastanci vlade kojima je prisustvovao putem video linka iz sobe u svojoj rezidenciji van Moskve.

Prostitutke izgnane istočno od „Raja”
U doba kada se mnogi zbog virusa korona ustežu i od intimnosti sa stalnim partnerom, strah od zaraze seksualnim radnicama možda i nije najveći problem. Dok su neke od njih prešle na komunikaciju s mušterijama preko interneta, otkrivši da u tome ima više izazova nego što se moglo pretpostaviti, druge su se, izbačene iz sad zatvorenih bordela, našle na ulici, bez sredstava za život, pa i zaglavljene u stranim zemljama, nemoćne da pređu blokirane granice i vrate se porodicama ili da im pošalju novac kojim im pomažu u izdržavanju.
Tako je i industrija seksa postala žrtva svih aspekata krize koju je stvorila ova pandemija: od gubitka posla, preko migrantsko-gastarbajterske zatočenosti na tuđem tlu, do prinude da se na brzinu digitalizuje, iako za to u mnogim svojim nišama još nije spremna. Prostitutke koje ordiniraju u sopstvenim zemljama tražile su, kao i toliki drugi preduzetnici, novčanu pomoć od države. U Francuskoj i SAD, međutim, prema pisanju „Lokala” i Bi-Bi-Sija, njihova branša je već isključena iz programa podrške privredi. U Italiji je nekima od transseksualnih prostitutki, koje ništa nisu mogle dobiti od države jer nisu imale lične isprave budući da su im ih uzeli makroi, paketima s hranom u pomoć pritekao jedan vatikanski kardinal, preneo je Rojters.
Pomoć države, preneli su Si-En-En, „Gardijan” i „Obzerver”, seksualne radnice dobile su u Japanu, Novom Zelandu i Bangladešu, gde je, od njih stotinak hiljada, nekoliko desetina hiljada primilo pakete s nešto novca i pirinča.
Mada se seks doživljava kao jedan od osnovnih nagona, bordeli nisu, tamo gde su uopšte legalni, svrstani u esencijalne biznise kakve je nužno održavati i u pandemiji. Zatvoreni su i oni i noćni klubovi i razna mesta koja služe kao paravan za prodaju tela. Izbačene iz soba koje tamo iznajmljuju, mnoge seksualne radnice su bile primorane da se vrate mamljenju mušterija na ulicama, gde su izloženije i virusu i nasilnosti mušterija. Luksuz da ostanu u samoizolaciji one najčešće nisu imale: to nije profesija od koje se mnogo uštedi, a mnoge od njih su opterećene dugovima prema „gazdama” i pritisnute obavezom da prehrane decu ili druge članove porodice.
Primer za ove muke može se naći među radnicama iz jednog od najvećih bordela u Evropi, zvanog „Raj”, u katalonskom gradu Honkeri, na granici Španije i Portugalije. Dve hiljade sedamsto kvadratnih metara ovog „Raja” i 80 soba, u kojima prostitutke inače primaju mušterije, ispražnjeni su zbog virusa, kao i drugi kupleraji u Honkeri, javio je „Pais”. Žene iz tih lokala, gde i žive, izbačene su na ulicu dok za vlasnike opet ne budu isplative. Isterane iz „Raja”, neke uposlenice otišle su na istok, tamo odakle su i došle, u zemlje poput Rumunije i drugih iz siromašnijeg dela Evrope.
Kao i u toliko drugih zanimanja, seksualne radnice su deo velikog migratornog talasa sa istoka na zapad kontinenta. U Nemačkoj, prema procenama koje prenosi „Juroaktiv”, strankinje čine 80 procenata ukupnog broja prostitutki od stotinu do dve stotine hiljada osoba. Budući da nisu državljanke Nemačke, ne mogu se kvalifikovati ni za državnu pomoć kao njihove domaće koleginice, čiji je rad u toj zemlji legalan.
Izlaz su neke seksualne radnice potražile u postavljanju svojih snimaka na internet. Međutim, to od njih, u vreme kad novca imaju manje nego inače, iziskuje ulaganja u dobru kameru, osvetljenje i razna pomagala koja će zadovoljiti maštu gledalaca. Potrebno je i vreme da se na internetu, preplavljenom pornografijom, nađu i zadrže oni koji će plaćati za njihove snimke. Kako se jedna od njih, prema Bi-Bi-Siju, žalila na „Tviteru”, izlazak pred kameru podrazumeva i izlaganje kritikama na račun nedostataka njihovih tela i lica, kakve mušterije uživo obično nemaju ni vremena da primete. Objavljivanje na internetu povećava i rizik da porodice prostitutki koje im nisu priznale čime se bave sada to ipak saznaju.

Austrijska princeza preminula u 32. godini života
HJUSTON - Princeza Marija Galicine, koja je potomak poslednjeg cara Austro-Ugarske, iznenada je umrla od srčane aneurizme u 32. godini.
Marija je živela u Hjustonu, u Teksasu, sa svojim mužem, kuvarom Rišijem Singom i dvogodišnjim sinom, javlja britanski list „San”.
Bila je ćerka princa Pjotra Galicinea, ruskog aristokrate i nadvojvotkinje Marija Ane od Austrije, ćerke austrijskog nadvojvode Rudolfa, prenosi Tanjug.
Rudolf je bio najmlađi sin cara Karla I Austrijskog i carice Zite od Burbon-Parme. Njih dvoje su bili poslednji car i carica Austrije, a prognani su posle Prvog svetskog rata.

U svetu skoro 4,5 miliona obolelih i 300.000 preminulih
VAŠINGTON - Broj obolelih od novog koronavirusa u svetu približava se broju od 4,5 miliona, dok je broj preminulih skoro 300.000, objavljeno je na sajtu Worldometers.
Ukupno je obolelo 4.466.668 osoba, dok je njih 299.483 preminulo, a povećava se i broj oporavljenih – 1.678.439.
Od ukupnog broja obolelih, dva odsto je u kritičnom stanju.
Najviše pogođene virusom su SAD gde je zaraženo skoro 1,5 miliona osoba, a preminulo 85.333, a slede je Španija, Rusija, Velika Britanija, Italija i Brazil.
U Italiji se epidemija polako smiruje o čemu govori podatak da je ta zemlja do pre neki dan bila na trećem mestu po broju obolelih i drugom po broju preminulih, dok je sada na petom mestu po broju zaraženih i treća po broju preminulih.
U Kini, odakle je virus i počeo da se širi, u poslednja 24 sata zabeležena su tri nova slučaja, dok broj obolelih raste u Brazilu i Rusiji.
Broj novoobolelih osoba zaraženih virusom kovid-19 u Rusiji na dnevnom nivou prvi put od 2. maja manji je od 10.000.
U poslednja 24 sata obolelo je 9.974 osoba čime je ukupan broj porastao na 252.245, saopštio je ruski krizni centar.
Kako se navodi, dnevni rast broja obolelih pao je sa 4,3 na 4,1 odsto.
U Brazilu je potvrđeno 188.974 slučajeva korona virusa, što je dnevni maksimalni porast od 11.385 novih slučajeva, saopštili su zvaničnici.
Broj umrlih za jedan dan dostigao je 749 , prema podacima ministarstva zdravlja.
Broj umrlih skočio je na ukupno na 13.149 sa jučerašnjih 12.400.
Iran je zemlja najteže pogođena koronavirusom na Bliskom istoku, prenosi Tanjug.
U Iranu je u protekla 24 časa zabeležno 1.808 novih slučajeva korona virusa čime se broj ukupno zaraženih popeo na 114.533, izjavio je danas portparol iranskog Ministarstva zdravlja i medicinskog obrazovanja Kijanuš Džahanpur.
Prema njegovim rečima, u toj zemlji je u protekla 24 časa preminula 71 osoba čime se broj preminulih popeo na 6.854.
Od korona virusa izlečilo se do sada ukupno 90.539 osoba, a testirano je 643,772.
Do 2. maja u Iranu je bio primetan trend pada novozareženih od koronavirusa.
Prema zvaničnim podacima, virus je bio na vrhuncu 30. marta kada je broj slučajeva iznosio 3.186, nakon čega je broj novozaraženih počeo da pada.
Međutim, broj novozaraženih je ponovo počeo da raste od 3. maja.

U Americi za nedelju dana 2,98 miliona ljudi ostalo bez posla
VAŠINGTON - U SAD se za nedelju dana na biro za zapošljavanje prijavilo više od 2,98 miliona ljudi, saopštilo je američko Ministarstvo za rad i dodalo da je to znak da pandemija koronavirusa i dalje utiče na nezaposlenost.
Prethodne nedelje je ostalo nezaposleno 2,475 miliona ljudi, ali je to ipak pad u odnosu na pre tri nedelje kad se na biro za zapošljavanje prijavilo 3,171 miliona ljudi.
U SAD je od polovine marta kada su naglo prekinute privredne aktivnosti zbog uvedenih mera zaštite od širenje koronavirusa, bez posla ostalo gotovo 36,5 miliona ljudi, prenosi Beta.
U toj zemlji je tokom aprila ukinuto 20,5 miliona radnih mesta, što se do sada nije nikad dogodilo u tako kratkom vremenu.
Stopa nezaposlenosti se popela na 14,7 odsto, što je najviši nivo u poslednjih 80 godina u SAD. Pre izbijanja epidemije u februaru je nivo nezaposlenosti bio 3,5 odsto, najniži u poslednjih 50 godina.
Američki ministar finansija Stiv Mnučin u sredu uveče je izrazio solidarnost američkim preduzećima i radnicima. „Činimo sve da obnovimo privredu i mislim da ćemo je obnoviti”, rekao je Mnučin za „Foks njuz”.
Prema njegovim rečima, američka vlada će „polako otvarati privredu”. „To nije iznenađujuće. Kad se bukvalno zatvori privreda, stvara se masovna nezaposlenost. Kad ćemo otvoriti ekonomiju, stvorićemo i radna mesta”, rekao je Mnučin.
U SAD je od koronavirusa zaraženo oko 1,391 milion ljudi, od kojih je više od 84.100 preminulo.

Granice EU ponovo se otvaraju – Nemačka prva, ostali oprezni
BERLIN - Nemačka želi da postepeno otvori svoje granice s nekim susednim zemljama, dok su druge zemlje Evropske unije još oprezne po tom pitanju.
Uslov za sva planirana popuštanja mera u prekograničnom saobraćaju je da broj novih zaraza u susednoj zemlji ili u susednom regionu ne počne opet vidno da se povećava.
Kao smernicu nemačka vlada navodi broj od pedeset novih infekcija na 100.000 stanovnika u poslednjih sedam dana. Ukoliko ih je više, ponovo bi mogle da budu uvedene kontrole na granicama, piše „Dojče vele”.
Na graničnim prelazima sa Francuskom, Austrijom i Švajcarskom od subote (16.5.) će još biti kontrola, ali samo nasumično. Kontrole se ukidaju na graničnim prelazima sa Luksemburgom, pregovori sa danskom vladom još su u toku, prenosi Tanjug.
Cilj nemačke vlade je da se od sredine juna ponovo uspostavi potpuno slobodan putnički saobraćaj, najavio je u sredu ministar unutrašnjih poslova „Horst Zehofer”.
S obzirom na to da savezne nemačke pokrajine izdaju propise koje se tiču karantina, Zehofer im predlaže da ih ukinu za putnike iz drugih zemalja EU.
Ali ublažavanje mera nije isto u svim zemljama. Poljska tako ne planira svoje granice da otvara pre 12. juna. Sa Poljskom i Češkom se još vode razgovori o smanjenju graničnih kontrola i propisima koji se tiču karantina. Već od 4. maja, za Poljake koji rade ili studiraju u Nemačkoj i još nekim zemljama ukinut je obavezan karantin. To međutim ne važi za medicinsko osoblje i negovatelje koji su hitno potrebni bolnicama i staračkim domovima u Nemačkoj.
S druge strane, još se ne očekuje popuštanje mera za one koji dolaze iz Španije i Italije, zbog izuzetno velikog broja infekcija u tim zemljama. Španija je čak pooštrila pravila – španska vlada uvela je dvonedeljni karantin za sve ljude koji od 15. maja ulaze u tu zemlju.

Zoo vrt u Kalgariju vraća pande Kini zbog nestašice bambusa
Zoološki vrt u kanadskom gradu Kalgariju će vratiti dve velike pande pozajmljene od Kine zbog teškoća u dopremanju njihove hrane, bambusa usled drastično smanjenog avioprevoza u jeku pandemije korona virusa.
Pande Er Šun i Da Mao stigle su u Kalgari 2018. posle provedenih pet godina u Zoološkom vrtu u Torontu, i trebalo je tu da ostanu do 2023. godine.
Predsednik zoo vrta Kleman Lantije rekao je ove nedelje da su mesecima pokušavali da prevaziđu prepreke u prevozu i nabavci svežeg bambusa i da su odlučili da je najbolje za životinje da budu u Kini gde njihove osnovne hrane ima u izobilju.
„Radi se o životinjama. Na kraju ne možemo da se pravimo da brinemo za životinje ako ne donosimo te teške odluke. Mislimo da je najbolje i najbezbednije mesto za Er Šun i Da Mao u ovim izazovnim vremenima bez presedana da budu tamo gde bambusa ima puno i gde je lako dostupan”, rekao je Lantije.


(Foto EPA / FELIPE TRUEBA)


Kako je rekao svake nedelje ili svakih deset dana nailazili su na sve više problema oko prevoza bambusa do Kalgarija i dodao da je taj rizik neprihvatljiv i da ne mogu da ga dozvole da rizikuju zdravlje i dobrobit panda, prenosi Beta.
Svež bambus predstavlja 99 odsto dijete pandi. Svaka odrasla panda sažvaće po 40 kilograma bambusa dnevno.
Lantije je rekao da je ova vest izazvala mali šok u kineskoj vladi. U drugim mestima gde se izlažu pande kao što su Francuska, Španija i delovi Azije bambus može lokalno da se gaji.
On je rekao da su pande bile među najvećim atrakcijama zoo vrta u Kalgariju ali da odluka o njihovom vraćanju nema veze sa poslovanjem već se radi o dobrobiti životinja.
Nije naveden datum kada će pande biti vraćene. Lantije je rekao da ne želi da kanadska i kineska vlada odlažu stvari.

Poslanici Bundestaga kritikovali protivljenje Nemačke podeli Kosova
BERLIN - U nemačkom Bundestagu je, povodom odluke o produženju mandata nemačkim vojnicima pri Kforu, došlo do rasprave o Kosovu, pre svega uloge Nemačke, tokom koje su pojedini poslanici kritikovali protivljenje Berlina rešenju kroz razmenu teritorija.
Poslanik levice „Di Linke” Aleksander Noj ukazao da su Priština i Beograd, predsednik Aleksandar Vučić i Hašim Tači izneli ideju o rešenju kosovskog problema kroz razmenu teritorija, da je to naišlo na podršku SAD, kao i pojedinih članica EU, a da se žestoko usprotivila Nemačka.
„Nemačka vlada se usprotivila jer bi razmena teritorija mogla da donese destabilizaciju regiona, kao da već nije učestvovala u prekrajanju karte na Balkanu”, kazao je on. Noj je podsetio da je Nemačka učestvovala u ratu na Kosovu i da Kfor čine iste snage koje su nekada ratovale u korist Prištine, stajući na stranu OVK.
On je Kosovo, s tim u vezi, nazvao nemačkom kolonijom. Poslanik Alternative za Nemačku (AfD) Anton Frizen istakao je da je angažovanje Bundesvera na Kosovu počelo lažima, i da se danas ta priča nastavlja. Frizen je, u svom obraćanju, kazao da niko ne veruje u priču o mogućem mirnom, multietničkom Kosovu i da bi trebalo da nemačka vlada podrži razmenu teritorija.
Poslanik Zelenih Manuel Sarazin je ukazao da SAD tretiraju Kosovo kao svoju koloniju, te je naglasio da se mora odbaciti ideja razmene teritorije protiv koje su navodno građani na Kosovu i u Srbiji.
Renate Alt, poslanica Slobodarske partije Nemačke (FDP) je upozorila na rastući uticaj Rusije, Kine i Turske na Zapadnom Balkanu, dodajući da bi zbog toga EU trebalo da insistira na evropskoj perspektivi kako bi zemlje regiona nastavili putem reformi i evropske integracije.

Hajko Mas (Foto EPA-EFE/Omer Messinger)
Ministar inostranih poslova Nemačke Hajko Mas je, obrazlažući zahtev nemačke vlade o nastavku učešća u Kforu, rekao da je bezbednosno stanje na Balkanu stabilno, što je omogućilo smanjenje nemačkog kontingenta sa više od 6.000 vojnika na počeku misije, na 1.300 pre četiri godine i sada na manje od 70.
„To govori samo o sebi da Kfor poslednjih godina nije morao nijednom da interveniše u jednoj situaciji koja bi ugrozila bezbednost na Kosovu”,objasnio je on. Mas je kazao da se i karakter misije protekle dve godine promenio i da je Bundesver trenutno prisutan samo u Prištini, sa težištem savetovanja kosovskih bezbednosnih snaga.
Međutim Mas je kazao da se politički, i pored svih napredaka, odnos Beograda i Prištine u poslednjih 16 meseci značajno pogoršao. Rekao je da je dijalog praktično stao, što izaziva nemire i to sve češće zbog najmanjih događaja na obe strane.
To je, prema njegovim rečima, imalo psoledice po ceo kontinent, kako na zastoj u procesu evropskog približavanja, pa sve do fluktuacija u naporu u evropskoj energetskoj mreži. „Tenzije na Balkanu smo osetili širom Evrope. Balkan se nalazi ne samo geografski, već i politički i istorijski u srcu Evrope”, naglasio je Mas.
Najavio je da će Nemačkoj, tokom svog predsedavanaj EU, jedan od prioriteta biti Zapadni Balkan. Kazao je da Berlin radi na obnovi dijaloga Beograda i Prištine, koji je potrebniji nego ikada.
„Kao prvi korak bio je samit koji su Nemačka i Francuska organizovale u okviru Berlinskog procesa. Ako tu bude napretka onda ćemo zajedno sa Francuskom organizovati nastavak. Takođe i imenovanje Miroslava Lajčaka za specijalnog izaslanika za dijalog je dobar podsticaj za pokretanje dijaloga”, smatra Mas.
Kazao je da treba odstupiti od prividnih rešenja kao što je promena granica, koja nije samo izneta od onih koji su pogođeni, već i onih koji žele da imaju uticaj. Prema njegovim rečima takva razmišljanja samo odlažu rešenje kompleksnog problema i vode u ćorsokak. Mas smatra da je jedini put koji vodi ka napretku pregovarači proces koji bi bio transparentan, kao što ga predlaže EU.
Na tome će, kako je najavio, insistirati Nemačka, a na kraju mora biti dogovoren sveobuhvatni sporazum koji bi mogao politički biti podržana u Beogradu i Prištini, a koji će doprineti regionalnoj stabilnosti. Do tada, kaže, Kfor je garant za bezbednost i faktor stabilnosti u regionu, prenosi Tanjug.

SAD neće imati prioritet prilikom dobijanja vakcine
Francuska farmacetuska grupa „Sanofi” saopštila je da će vakcina protiv korona virusa, jednom kada bude napravljena, biti dostupna svim zemljama sveta.
Kako AP prenosi, saopštenje je usledilo nekoliko sati nakon što je direktor ove kompanije izjavio da će pristup vakcini najpre biti omogućen Sjedinjenim Državama.
U današnjem saopštenju „Sanofi” grupa istakla je da je „posvećena da u ovim nezapamćenim okolnostima vakcinu učini dostupnu svima”.
Iz grupe napominju da saradnja sa američkom Agencijom za napredna biomedicinska istraživanja i razvoj (Barda), koja finansira razvoj vakcine, ima za cilj da omogući kompaniji da što pre otpočne sa njenom proizvodnjom.
Direktor „Sanofi” grupe Pol Hadson izjavio je ranije za novinsku agenciju Blumberg da će SAD imati prve pristup vakcini jer su investirale u njen razvoj.
Hadsonova izjava naljutila je vladu Francuske, a zamenica ministra ekonomije ove zemlje izjavila je za „Sud Radio” da je za njih „neprihvatljivo da neka zemlja dobije privilegovan pristup iz novčanih razloga”, prenosi Tanjug.

Manji razmak u fabrici nego na plaži
Italijanski priobalni regioni Veneto, Emilija Romanja i Furlanija-Julijanska Krajina zatražili su danas da se smanji predviđeno rastojanje od pet metara među posetiocima plaža.
„Ako je jedan metar (razdaljine među radnicima) u fabrikama, zašto pet na plaži”, pitaju regionalni lideri, prenosi italijanski list „Korijere dela Sera”.
Prema preporuci zdravstvenih stručnjaka, suncobrani na plažama trebalo bi da budu postavljeni na udaljenosti od pet metara kako bi se sprečilo širenje virusa.


(Foto EPA / CIRO FUSCO)


Propisana razdaljina među ljudima u barovima i prodavnicama je metar, kao i među radnicima u fabrikama.
Veneto je tražio od italijanske vlade da pojednostavi pravila, pored ostalog, i za kupališta, salone lepote i restorane.
Italija, jedna od najteže pogođenih zemalja pandemijom, od 4. maja započela je postepenim pokretanjem poslovnih aktivnosti izlazak iz dvomesečne blokade usled virusa kovid-19 koji je u toj državi odneo više od 31.000 života.

Šta rade japanske jakuze tokom pandemije
Po svemu sudeći, koronavirus nije mogao da se dogodi u nezgodnijem trenutku za japanske kriminalne klanove jakuza, koji su se borili za opstanak i pre pandemije, izvestio je „Skaj njuz”.
Tokom vanredne situacije klanovi su se uglavnom bavili prevarama povezanim sa epidemijom, a ulične cene droge su povećane jer su jakuze nastojali na svaki način da ostvare profit i poboljšaju svoj status, tvrde japanski kriminolozi, eksperti za organizovani kriminal.
Neki mediji su preneli da su se jakuze tokom krize bavile i humanitarnim radom sve u želji da poboljšaju svoj javni imidž, saznaje dopisnik „Skaj njuza”, prenosi Tanjug.
Tomohiko Suzuki autor koji se bavi japanskim kriminalom, smatra da su klanovi tokom epidemije najviše profitirali od prodaje narkotika, čija je cena udvostručena tokom krize.
„Zbog zabrane kretanja, droga nije mogla da se prodaje na ulici već se naručivala telefonom, a isporuka bi stigla vozilom dilera do korisnika”, kaže Suzuki i procenjuje da će se jakuze u narednom periodu najviše baviti zelenašenjem.
„Platni pormet je usporen, pa su pozajmice sa nerazumno visokim kamatama tražene”, zaključuje Suzuki.
I dok mlađi članovi klanova moraju da budu na ulicama, oni stariji koji predvode jakuze ostaju kod kuće jer se plaše da bi mogli da „nastradaju od malog, nevidljivog mikroba”, što bi, ukazuje Suzuki, moglo biti protumačeno kao znak slabosti u mačo svetu japanskih jakuza.

Fijat Krajsler i Pežo odlučili da ne isplate dividende za 2019.
Upravni odbori kompanija Fijat Krajsler Automobili i Pežo odučili su da ove godine ne isplate akcionarima redovnu dividendu za 2019. zbog pada tražnje uzrokovane pandemijom kovid 19, saopštila su dva proizvođača automobila.
Zdravstvena kriza je gurnula globalnu autoindustriju u najdublji ponor od finansijske krize 2008/09. godine. Potražnja kupaca za vozilima je drastično pala usled mera vanrednog stanja u borbi protiv pandemije koje su uvele vlade širom Evrope i Sjedinjenih Američkih Država.
Dve kompanije su takođe potvrdile da pripreme za njihovo spajanje napreduju kada je reč o toku procedura propisanih antimonopolskih i drugih regulative, prenosi Tanjug.

Korona mere oborile stopu nezaposlenosti u Francuskoj
PARIZ – Stopa nezaposlenosti u Francuskoj pala je u prvom kvartalu na 11-godišnji minimum, jer ljudi bez posla nisu mogli da traže zaposlenje nakon što je vlada uvela mere ograničenje kretanja zbog epidemije korona virusa, objavio je danas zavod za statistiku INSEE.
Prema statističkim podacima, stopa nezaposlenosti je pala u prva tri meseca na 7,8 procenata u odnosu na 8,1 posto iz četvrtog kvartala 2019, što je njen najniži nivo od kraja 2008. godine, prenosi Tanjug.
Mere vanrednog stanja, koje su u Francuskoj uvedene 17. marta, uticale su na pad broja ljudi koji se u evidenciji agencija za zapošljavanje klasifikuju kao nezaposleni, pošto im je bilo onemogućeno da traže posao, navodi INSEE u saopštenju.
Prema definiciji Međunarodne organizacije rada, u kategoriju nezaposlenih se klasifikuju ljudi koji ne rade, ali su dostupni za rad i aktivno traže posao, što je u Francuskoj bilo gotovo nemoguće u mnogim profesijama tokom poslednje dve nedelje marta zbog mera zatvaranja zemlje.
U periodu pre zatvaranja, stopa nezaposlenosti je bila 8,2 odsto, saopštio je INSEE.
Vlada u Parizu je, u nastojanju da spreči talas trajnog otpuštanja radnika, odlučila da preduzećima uplaćuje nadoknadu u visini 70 odsto bruto plata za zaposlene koji su na prinudnom odmoru.
Zaključno sa jučerašnjim danom, država je subvencionisala zarade za 12,4 miliona ljudi, što je skoro dve trećine radne snage u privatnom sektoru, prema podacima Ministarstva rada.
U Francuskoj su mere ograničenja kretanja ukinute u ponedeljak.

Putinov portparol zaražen koronavirusom
MOSKVA – Portparol Kremlja Dmitrij Peskov rekao je da mu je bila utvrđena upala oba plućna krila izazvana korona virusom, i podvukao da se mesec dana nije sastajao s predsednikom Rusije Vladimirom Putinom.
U Intervjuu za ruski poslovni dnevnik „Komersant” Peskov je rekao da kada je dobio pozitivan test na virus, jedini znak bolesti je bila mala temperatura. Rekao je da je ostao kod kuće nekoliko dana dok rendgenski snimak nije pokazao da ima upalu oba plućna krila.
Peskov je rekao da mu je iako je test bio pozitivan, osećanje sigurnosti dalo to što nije imao nikakve simptome, ali da mu se stanje brzo pogoršalo te je otišao u bolnicu.
„Uhvatili su ga na vreme. Važno je da se ne propusti trenutak, ovaj virus je vrlo krvožedan”, rekao je Peskov, prenosi Beta.
Pedesetdvogodišnji Peskov, ključni Putinov saradnik, rekao je da je smešten u bolnicu zbog virusa, ali nije izneo detalje o svom stanju.
Njegova supruga Tatjana Navka, olimpijska šampionka u klizanju, takođe je zaražena, a rekla je da se oseća dobro.
Peskov je rekao da je sledio sve preporučene mere predostrožnosti i da su ljudi u Kremlju nosili zaštitnu opremu i da je bilo malo sastanaka.
Peskov je četvrti visoki ruski zvaničnik koji je na testu bio pozitivan na koronavirus. Premijer Mihail Mišustin je 30. aprila objavio da je zaražen, a zaraženi su i ministri građevinarstva i kulture, Vladimir Jakušev i Olga Ljubimova.
Peskov je rekao da je telefonom razgovarao s premijerom Mišustinom i dodao da se premijer oporavlja i da mu je stanje takvo da može da radi.
Prema njegovim rečima, pre no što se zarazio, imao je testove takoreći svakodnevno i smatrao da drži stvari pod kontrolom.
Rusija ima više od 242.000 prijavljenih slučaja zaraze koronavirusom, i sada je druga u svetu, posle SAD, po ukupnom broju potvrđenih slučajeva. U Rusiji je od bolesti kovid-19 umrlo 2.212 ljudi.

Zašto je Montreal epicentar zaraze kovida-19
MONTREAL – Montreal je u središtu korona krize u Kanadi, a pokrajina Kvebek je sedmo najsmrtonosnije mesto na svetu po broju dnevnih smrtnih slučajeva, prenosi Gardijan.
Montreal, grad koji turistički vodiči proglašavaju „Evropom Severne Amerike” zbog svoje bogate kulture i načina života, epicentar je epidemije kovid-19 u Kanadi. Od 70.000 zaraženih i 5.000 mrtvih u čitavom Kvebeku, u ovom gradu od dva miliona ljudi ima 20.000 zaraženih i više od 2.000 smrti, ili oko 64 odsto ukupnog broja umrlih u celoj provinciji.
Grad se u velikoj meri pridržavao naredbi za boravak kod kuće. Zašto se onda toliko ljudi razboljeva i umire?
Mnogi zaraženi koronavirusom su ljudi koji već doživljavaju sistemsku nejednakost, siromaštvo i diskriminaciju, što otvara pitanja koja su postojala mnogo pre virusa i koja su sada još vidljivija.
Prvo, reč je o starim ljudima. Montrealska „Gazeta” otkrila je da je lokalni javni starački dom prikrio smrt 31 osobe starije životne dobi. Mnogi od njih su umrli nakon što je većina osoblja napustila ustanovu, a poslednje dane proveli su bez vode, hrane i čistih pelena.
Podaci pokrajine Kvebek pokazuju da je oko 82 odsto umrlih živelo u domovima za stare. Od ukupno 2.003 mrtvih u Montrealu, 74 odsto njih je bilo starije od 80 godina, a 97 odsto starije od 60 godina, prenosi Tanjug.
Drugi deo montrealske priče o kovidu-19 priča je o emigrantima, stanovnicima naselja Severni Montreal, jednom od najsiromašnijih naselja u celoj Kanadi, gde žive brojni tražitelji azila. Polovina stanovnika ovog naselja su pripadnici vidljive manjine, a 42 odsto su imigranti. Mnogi od njih sada rade bez državljanstva, u staračkim domaćinstvima, a onda se vraćaju kućama, u prenatrpane stanove koje dele sa prijateljima i porodicom.
Svaki peti zaraženi stanovnik Montreala je zdravstveni radnik, a od kojih nijedan ne prima naknadu za opasnost. U naselju Severni Montreal zaraženo je 23 odsto ljudi, tvrdi aktivista zajednice Vil Prosper.
„Ljudi koje smo ne tako davno želeli da izbacimo, sada se brinu o nama”, kaže Prosper.
Slično je i u drugim oblastima Montreala teško pogođenim epidemijom: niska primanja, velike zajednice imigranata, mnogo obojenih ljudi, stanovanje lošeg kvaliteta.
Nardžes Mustafa, aktivistkinja i predsednica organizacije za osnaživanje mladih „Hudstok”, navodi dugačak spisak razloga zbog kojih je kovid-19 tako duboko pogodio ovu četvrt: nedostatak zdravstvenih usluga, neadekvatan tranzitni pristup, ljudi koji žive u prenaseljenim stanovima, loši odnosi s policijom…
Takođe, 42 odsto populacije čine porodice sa jednim roditeljem, što dodatno komplikuje brigu o deci. Nedostatak pristupa internetu otežava dobijanje državne pomoći i informacija koje se distribuiraju gotovo isključivo ovim putem.
„Mogućnost za socijalnu distancu je privilegija. Teško je primeniti ta pravila u Severnom Montrealu”, kaže ona.

Italijanski premijer protiv bilateralnih turističkih sporazuma u EU
RIM – Italijanski premijer Đuzepe Konte izjavio je da države EU ne smeju da međusobno sklapaju de fakto turističke sporazume tokom pandemije koronavirusa, ocenivši da bi takav potez mogao da uništi jedinstveno tržište.
„Nećemo prihvatiti bilateralne sporazume unutar EU koji bi mogli da stvore povlašćene turističke kanale. To bi nas ostavilo izvan EU i to nikada nećemo dopustiti”, rekao je u sredu Konte novinarima, preneo je Tanjug.
Vlade evropskih zemlja rade na planovima za ponovno otvaranje granica, različitom brzinom, zavisno od okolnosti u pojedinim državama, pri čemu neke države žele da ponovo uspostave slobodno putovanje sa ograničenim brojem susednih zemalja, prenosi Rojters.
U Italiji je do sada, od posledica pandemije koronavirusa, preminulo 31.106 ljudi, a Konte je rekao da još ne zna kada će biti dopušteno putovanje između italijanskih regija.
    </div>

  </body>
 </text>
</TEI>