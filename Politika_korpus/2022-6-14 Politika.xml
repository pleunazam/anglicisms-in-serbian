<TEI version="3.3.0" xmlns="http://www.tei-c.org/ns/1.0">
 <teiHeader>
  <fileDesc>
   <titleStmt>
    <title>The shortest TEI Document Imaginable</title>
   </titleStmt>
   <publicationStmt>
    <p>First published as part of TEI P2, this is the P5
         version using a namespace.</p>
   </publicationStmt>
   <sourceDesc>
    <p>https://www.politika.rs/sr/articles/archive/2022/06/14/page:1?url=</p>
   </sourceDesc>
  </fileDesc>
 </teiHeader>
 <text>
  <body>
    <div id="zdravlje">
Prekomerna težina povećava rizik od raka dojke
Rak dojke prema podacima Instituta za javno zdravlje Srbije „Dr Milan Jovanović Batut” odnosi više od 1.600 života godišnje u našoj zemlji, a registruje se kod više od 4.500 žena. Ova vrsta karcinoma čini 25 odsto maligniteta u ženskoj populaciji skoro u svim zemljama u svetu, pa i u našoj, a broj obolelih doseže i do 30 odsto u najrazvijenijim zemljama.
Dr Marko Jevrić, hirurg Instituta za onkologiju i radiologiju Srbije, ističe da su nedavno objavljeni rezultati studija pokazali da broj obolelih u kontinuitetu raste već poslednjih 30 godina, i to za 3,1 odsto na godišnjem nivou, dok smrtnost varira od zemlje do zemlje


Dr Marko Jevrić (Foto: lična arhiva)


– Najveći procenat žena ne oseća nikakve fizičke znakove raka dojke tokom postavljanja dijagnoze. Tumor, dok je još mali, najčešće ne izaziva nikakve simptome. Rak dojke najčešće se povezuje s pojavom kvržice na dojci ili ispod pazuha. Međutim, postoje i drugi znakovi upozorenja, koji mogu uključiti promenu u veličini i obliku dojke, deformaciju bradavice poput uvlačenja, pojavu krvavog iscetka na bradavici dojke, promene na koži dojke poput iritacije, udubljenja – ističe dr Jevrić.
Naš sagovornik kaže da je u današnje vreme lečenje raka dojke vrlo efikasno i postaje sve bolje. Lečenje može uključivati najpre hirurgiju, radioterapiju, hemoterapiju, hormonsku terapiju, ciljanu biološku terapiju ili imunoterapiju. Ukoliko se rak dojke otkrije na vreme, u ranoj fazi, moguće je efikasno lečenje hirurgijom uz hormonsku terapiju. Ipak, sve zavisi od stadijuma bolesti, tipa raka dojke, godina i opšteg stanja pacijenta.
– Proces lečenja raka dojke traje od pet do 10 godina. Posle pet godina od završetka lečenja mogućnost za povratak bolesti, tj. recidiv, znatno je manja, osim u slučaju nekih podtipova raka dojke koji mogu dati kasne recidive bolesti i nakon 10 godina. Ipak, posle 10 godina recidivi bolesti se javljaju krajnje retko – napominje dr Jevrić.
Tačni uzroci koji utiču na nastanak raka dojke još uvek nisu jasni. Glavni su pol i godine, odnosno starenje. Pedeset procenata žena s rakom dojke bolest otkriva u životnom dobu od 60 i više godina, dva odsto čine mlađe od 35 godina, a pet odsto ima manje od 40 godina.
– Uz faktore rizika koje ne možemo kontrolisati, postoje neke životne navike koje možemo da promenimo. Prekomerna težina, na primer, povećava rizik od raka dojke, posebno kod žena u menopauzi. Žene koje koriste kontracepcijske pilule, hormonsku terapiju, nemaju dece ili su dobile prvo dete nakon 30. godine takođe mogu biti deo rizične grupe. Nedovoljna fizička aktivnost i konzumacija alkohola takođe povećavaju rizik. U isto vreme, redovna fizička aktivnost smanjuje rizik od dobijanja raka dojke – smatra dr Jevrić.
Za našeg sagovornika nema sigurnog načina za sprečavanje razvoja raka dojke. Neki faktori rizika su izvan kontrole i ne mogu se menjati, na primer, ženski pol, pozitivna porodična anamneza, menopauza.
– Samopregled dojki svaki mesec služi za upoznavanje vlastitog tela. Ovim pregledom ne može se sprečiti rak dojke, ali može pomoći ženi da bolje shvati normalne promene kroz koje dojke prolaze, da ranije prepozna neobične znakove i simptome kako bi se što pre javila lekaru.
Takođe se preporučuje inicijalna mamografija dojki oko 45. godine. Mamografiju treba uraditi svake ili svake druge godine za žene od 45 do 49 godina u zavisnosti od nalaza prve mamografije. Za žene starije od 50 godina mamografija se obavlja svake druge godine. Takođe se preporučuje genetičko ispitivanje za žene s pozitivnom porodičnom anamnezom raka dojke – savetuje dr Jevrić.
Zna se danas da je kancer bolest u nivou gena, kaže on. U određenim genima se pojavljuju genske promene – mutacije. Te promene se tokom života akumuliraju. Kada mutacije unutar ćelije akumuliraju dovoljno, ona iz normalnog oblika prelazi u maligni. Samo pet do 10 odsto slučajeva nosi naslednu mutaciju koja je izazvala pojavu karcinoma.
– Geni čije mutacije doprinose nastanku nasledne predispozicije za karcinom dojke su takozvani geni s visokim rizikom – BRCA1 i BRCA2, kao i novootkriveni PALB2 gen, PTEN i P53 (ova dva poslednja gena i njihove mutacije su jako retki). Tu su i geni umerenog rizika – ATM i CHECK2 geni. Ne mora svako ko nosi mutaciju u datim genima i da oboli. Međutim, određivanje ovih mutacija je svakako veoma važno jer se time procenjuje i rizik od obolevanja. Osoba koja poseduje ove štetne mutacije ima najmanje pet puta veće šanse da oboli od raka dojke ili jajnika u odnosu na opštu populaciju. Preventivne mere koje pacijentkinje mogu preduzeti su medikamentozna metoda koja sprečava nastanak hormon-zavisnih tumora, kao i metode profilaktičke hirurgije – bilateralna mastektomija (obostrano odstranjivanje dojki) s rekonstrukcijom endoprotezama, kao i odstranjivanje jajnika i jajovoda, s obzirom na to da su iste nasledne genske mutacije odgovorne za nastanak kako karcinoma dojke tako i karcinoma jajnika – dodaje naš sagovornik.

Smanjene rezerve krvi, nedostaju krvne grupe A i O
Pod sloganom „Davanje krvi je čin solidarnosti. Pridruži se i ti u spasavanju života” danas se obeležava Svetski dan dobrovoljnih davalaca krvi, a tim povodom iz Instituta za transfuziju krvi kažu da su rezerve krvi smanjene i da je najveći problem sa najčešćim krvnim grupama A i O pozitivnom, ali i svim negativnim krvnim grupama.
„Do prošle nedelje je na nedeljnom nivou prikupljeno između 1.450 i 1.500 jedinica krvi, što jeste neki minimum za održavanje rezervi. Prošle nedelje je već taj broj na 1.321 jedinici krvi. Oseća se početak godišnjih odmora”, rekla je za Tanjug Ivana Rodić iz Instituta za transfuziju krvi.
Ona je istakla da se Svetski dan dobrovoljnih davalaca krvi obeležava u cilju izražavanja zahvalnosti svim dobrovoljnim davaocima krvi, kao i podizanju svesti građana o važnosti redovnog i dobrovoljnog davanja krvi.
Ona je podsetila da je 14. jun izabran kao datum obeležavanja Svetskog dana dobrovoljnih davalaca krvi, iz posebnog razloga - na ovaj dan 1868. godine rođen je slavni austrijski naučnik dr Karl Landštajner, čije je otkriće ABO sistema krvnih grupa ovenčano Nobelovom nagradom za fiziologiju i medicinu 1930. godine.
„Slogan je dokaz da davalaštvo krvi jača duh zajedništva i da zdravstveni sistem može nesmetano da funkcioniše samo ukoliko ima dovoljno sigurne krvi i produkata od krvi koje mogu da obezbede isključivo zdravi davaoci krvi”, rekla je Rodić.
Domaćin ovogodišnjeg Svetskog dana davalaca krvi je Meksiko, a centralna manifestacija održaće se u Meksiko sitiju. U Srbiji, osim u Institutu krv se može dati i u Valjevu, Koceljevi i Novom Pazaru.  Tradicionalno će se održati i akcija u studentskom domu „Studentski grad” od 11 do 16 časova, gde će mladi davaoci krvi, studenti sa svih fakulteta i visokih strukovnih škola Beogradskog univerziteta donirati krv i pokazati koliko su mladi važni za društvo.

Evropska unija kupuje više od 100 hiljada vakcina protiv majmunskih boginja
LUKSEMBURG - Komesarka Evropske unije za zdravlje i bezbednost hrane Stela Kirijakides izjavila je da će EU danas potpisati sporazum sa jednim proizvođačem vakcina, ne navodeći kojim, za isporuku oko 110.000 doza protiv majmunskih boginja od kraja juna.
Na marginama sastanka ministara zdravlja EU u Luksemburgu, Kirijakides je poručila da će vakcine biti kupljene sredstvima EU i isporučene državama članicama, preneo je Tanjug.
Navela je da je EU do sada zabeležila 900 slučajeva majmunskih boginja.
    </div>
  <div id="kolumna">
Tunel pola veka u mraku
Građen sedamdesetih godina prošlog veka, uz udarničku, tada još aktuelnu pesmu „U tunelu usred mraka, sija zvezda petokraka”, tunel na Nikolića brdu čami u mraku gotovo pola veka.
Ovaj tunel na magistralnom putu između Užica i Bajine Bašte i dan-danas je neosvetljen i prava je opasnost za vozače i putnike. Dug nekoliko stotina metara, skraćuje za desetak kilometara deonicu između ova dva grada, umesto puta koji ide pored Drine, prema Rogačici. Zato njime sve češće prolaze pogotovu vozači kamiona, šlepera, hladnjača i autobusa, kojima je značajan svaki litar ušteđenog goriva, jer je ono sve skuplje. Susret s ovakvim grdosijama u neosvetljenom tunelu izaziva strah od sudara i bežanje uz same ivice tunela, na kojima nema ni takozvanih mačje očiju, fluorescentnih pokazivača pravca.
Neverovatno je da na okolnim kućama, čak i štalama, svetle sijalice, a da „Putevi Srbije” nisu sproveli Teslin izum u tunel i iz njega isterali isterali mrak, iako je petokraka davno izbledela. Na pisani zahtev vozača da se tunel osvetli predsednica Opštine Bajina Bašta je odgovorila da to nije u njenoj nadležnosti. Dok se ne utvrdi ko je nadležan, vozačima ostaje da stisnu zube kad se u neosvetljenom tunelu sretnu s hladnjačama koje putuju u bajinobaštanski kraj po maline.
Iako je najavljena izgradnja novog tunela ispod Kadinjače, to neće doneti veliku promenu, jer tunel na Nikolića brdu ostaje na najkraćoj ruti između ova dva grada. Zato apelujem na „Puteve Srbije” ili opštinske vlasti Užica i Bajine Bašte da upale svetlo u tunelu, tim pre što su oba ova mesta uličnu rasvetu dobila među prvima u Srbiji. Užice 1905. iz sopstvene centrale na Đetinji, a Bajina Bašta dvadesetak godina kasnije, takođe iz sopstvene centrale na reci Vrelo u Perućcu. Dakle, mrak je iz ovih krajeva proteran još pre sto godina, ali u pomenutom tunelu, nažalost, caruje pola veka.
Dragan R. Pantelić,
Bajina Bašta

Ambasadori i međunarodno pravo
Autorskim tekstom koji je „Politika” objavila 3. juna ambasadori Ujedinjenog Kraljevstva, Kanade, Poljske i Norveške „rasvetljavaju nam horizonte” nad ratom koji se vodi u Ukrajini, a pre neki dan je to učinio i ambasador SAD.
Složio bih se s činjenicom da i u ovom ratu, kao i u svim ratovima, stradaju hiljade ljudi, ginu deca, žene, starci, civili, a nepregledne kolone izbeglica napuštaju svoje domove. Gradovi i naselja pretvaraju se u ruševine, nestaju bolnice, škole, bogomolje, biblioteke... Sve to je praćeno i ratnim zločinima, kancerogenim tkivom koje rađa svaki rat, pa i ovaj u Ukrajini. Pritom su činjenice prilično tvrdoglave – počinioci ratnih zločina nisu samo na jednoj strani. Ne čine ih u Ukrajini samo ruske snage, ima mnoštvo dokaza da se taj kancer zapatio i kod Ukrajinaca. Pravo i pravda mogu biti dvolični, imati dva aršina, samo kad ih diktira sila. Utvrđeno je to i u ratovima kojima je razbijena Jugoslavija, kao i u NATO agresiji na Srbiju 1999. godine.
Gospoda ambasadori kažu: „Međunarodno pravno gledište je jasno: Povelja UN: članice se obavezuju da će se uzdržavati od primene ili pretnje primenom sile protiv teritorijalnog integriteta ili političke nezavisnosti bilo koje zemlje”. A nekoliko rečenica dalje tvrde da je „međunarodno pravo prekršeno ne samo napadom, već i samim ponašanjem Rusije tokom rata”.
Gospodo, ovaj član UN, koji s pravom navodite kao kamen temeljac međunarodnog prava, važi li on i za Srbiju? Nisam čuo i ni u jednim novinama nisam pročitao da ste se oglasili tvrdeći da je međunarodno pravo pogaženo kada je NATO bombardovao Srbiju. Te bombe su padale i na naše bolnice, na ulice naših gradova, na zgradu RTS-a i radnike u njoj, na trogodišnju Milicu Rakić, na voz sa civilima i Varvarinski most na kojem je stradala i učenica Matematičke gimnazije Sanja Milenković. Sve to je propaganda agresorskih zemalja umotala u bezlični čaršav na kojem je pisalo „kolateralna šteta”.
I sad hoćete da nas ubedite da je rušenje bolnica, škola i gradova u Ukrajini ratni zločin i kršenje međunarodnog prava od strane Rusije, a da su bombe kojima je 19 najmoćnijih, tzv. zapadnih zemalja, zasipalo našu zemlju donosile demokratiju i poštovanje ljudskih prava, a uzgred nam otele Kosovo i Metohiju. Hoćete da poverujemo kako će „istinska pravda” sutra suditi Putinu, kao što je juče sudila Slobodanu Miloševiću i srpskim generalima koji su branili svoju zemlju. Kuvali smo se, ne tako davno, i mi u kazanu takve „pravde” pod kojim su vatru ložili Vesli Klark, Bil Klinton i Toni Bler, a kasnije i Haški tribunal. Za Putina je taj kazan mali, a teško je veći napraviti.
Dr Dimitrije Stojšić,
Sremska Mitrovica

Soros, Čomski i Kisindžer – cena za Ukrajinu
U poslednje vreme sve se češće čuju glasovi upozorenja da bi tekući sukob u Evropi – agresija Rusije na Ukrajinu – mogao ubrzo prerasti u globalni sukob velikih razmera, gde nije čak isključena ni mogućnost izbijanja trećeg svetskog rata. Od krajnje heterogene skupine svetskih biznismena i intelektualaca, među kojima su imena kao što su Noam Čomski, Henri Kisindžer, Bil Gejts i Džordž Soros, stižu ozbiljna upozorenja da je svet na ivici nuklearne kataklizme i da bi spirala nasilja, pokrenuta ruskom invazijom na Ukrajinu, mogla završiti nestankom sveukupne ljudske civilizacije. Ono što je u svemu tome unekoliko neobično jeste utisak da je apel na razum i dogovorno rešenje sukoba adresiran ne toliko na Rusiju koliko na predsednika Zelenskog i Ukrajinu, kao da su oni strana koja je prekršila osnovne norme međunarodnog prava, a ne obrnuto. U svim geostrateškim kalkulacijama ispada na kraju da su Ukrajinci ti od kojih se očekuju žrtva i teritorijalni ustupci radi očuvanja navodne svetske stabilnosti (kao da je stabilnost ikada bila išta drugo do eksces i slučajnost u mahom turbulentnim svetskim tokovima).
Po rečima Džordža Sorosa, „svet je sve više angažovan u borbi između dva dijametralno suprotna sistema upravljanja – otvorenog društva i zatvorenog društva”. Po njegovom mišljenju, rat u Ukrajini ušao je u novu fazu nakon odluke SAD da Ukrajini dodele dotle neviđenu vojnu i finansijsku pomoć u iznosu od 40 milijardi dolara, dok je u isto vreme borba protiv klimatskih promena pala u drugi plan iako su klimatske promene već dugo na ivici da postanu nepovratne.
Filozof Noam Čomski, poznat već i po tome što je u svom polemičkom žaru spreman da svaku novu svetsku krizu upotrebi kao izgovor za napad na američki politički sistem i podsetnik za njihovu globalnu odgovornost, i ovog puta ostao je dosledan sebi – za njega je rusko-ukrajinski sukob „gnusni eksperiment”, gde su SAD i NATO odlučni da se bore do poslednjeg Ukrajinca kako bi zaključili gde su Putinove krajnje granice u rešenosti da pokori Ukrajinu (ili da uništi Rusiju i svet). Najveću opasnost Čomski vidi u tome da bi Rusija iz ovog sukoba mogla da izađe kao trećerazredna svetska sila, koju bi Zapad gurnuo u naručje Kine, omogućivši time da autoritarni režim u Pekingu dodatno ojača na globalnom planu, dobivši po niskim cenama pristup ogromnim ruskim prirodnim resursima, to jest energentima, gasu i mineralima (a budući da već drži blizu trećine svetske industrije, s ruskom sirovinskom bazom niko joj se ne bi mogao suprotstaviti). Čomski, uspostavljajući istorijske analogije, po pravilu težište diskusije polaže na zločine SAD, preuzimajući narativ druge strane kao opravdan i po sebi razumljiv. Tako i u slučaju ruske invazije na Ukrajinu nekritički preuzima Putinovu uveliko raubovanu mitsku tvrdnju kako je NATO prekršio dogovor da se neće širiti na istok.
Na istu „istorijsku nepravdu” Putin se pozvao i prilikom nezakonite aneksije Krima 2014, kao i 2007. u Minhenu na međunarodnoj konferenciji o bezbednosti. Oba puta Putin je ustvrdio kako je NATO prekršio obećanje da se neće širiti na istok iako se Severnoatlantska alijansa u članu 5 sporazuma iz 1990. nijednom rečju na tako nešto nije obavezala, budući da se navedeni sporazum odnosio isključivo na raspored vojnih snaga u tadašnjoj Zapadnoj Nemačkoj. Na kraju, Čomski iznosi zaključak kako je u narednih mesec-dva neophodno postići mirovni sporazum između Rusije i Ukrajine, uz znatne koncesije ruskoj strani kako bi se otklonila opasnost od nuklearnog rata.
Možda najdalje u svom ciničnom pragmatizmu (koji se drugačije još i naziva „real-politikom”), i rušeći sve diplomatske konvencije na međunarodnom forumu u Davosu, otišao je Henri Kisindžer, bivši američki državni sekretar. On je upozorio da bi poraz Rusije bio fatalan za Zapad, pošto bi to dovelo do reorganizacije evropske hijerarhije moći, s nesagledivim posledicama po svetski mir i ravnotežu. Stoga on predlaže da Ukrajina, ako treba, žrtvuje i deo svoje teritorije radi postizanja mirovnog sporazuma s Rusijom, ne pitajući za cenu.
Koliko god ovi predlozi bili dobronamerni i istorijski opravdani (ili neopravdani), ostaje nesumnjivo moralno pravo Ukrajine i Ukrajinaca da sami odlučuju o svojoj sudbini, pre svega stoga što je na kocki sudbina i opstanak njihove zemlje, čiju suverenost i integritet upravo oni brane, a ne intelektualci zabrinuti za sudbinu sveta (makar to bilo u ime Evrope i SAD). Znajući dobro s kim ima posla, ukrajinski predsednik Zelenski je, kao odgovor na gornje mirovne predloge, izjavio kako bi svet, kao jedini dobitak od eventualnog ustupanja kontrole nad nekim ukrajinskim delovima Rusiji, dobio tek „iluziju mira” i ništa više. Ruska imperijalna glad za teritorijama je neutaživa.
Esejista i prevodilac
Prilozi objavljeni u rubrici „Pogledi” odražavaju stavove autora, ne uvek i uređivačku politiku lista

Političko podešavanje ekonomije
Sve nam govori da je uloga države važnija nego ikada da bi se ekonomski razvoj odvijao u poželjnom pravcu. Naravno, ne u vidu intervencija po principu gašenja požara i uhodane prakse da država nešto daje ili ne daje, da nekog obilato časti, a nekoga uskraćuje, da nešto zamrzava, pa odmrzava, zabranjuje i odobrava. A kako će se država ponašati, zavisi ko su akteri države u izboru razvojne i ekonomske politike – političari ili državnici.
Svojevremeno je Ivan Mikloš, ministar finansija, najzaslužniji za uspešno sprovedene ekonomske reforme u Slovačkoj, rekao da su ekonomske reforme posao za državnike, a ne političare jer državnici misle na sledeće generacije, a političari na sledeće izbore.
Razlika između državnika i političara jeste u shvatanju mere uspeha u ekonomiji. Kod prvih su to dobri ekonomski izgledi u budućnosti, a kod drugih brzi trenutni rezultati. Drugim rečima, za državnika je važno kuda vodi sadašnja razvojna i ekonomska politika, a za političara koliko su trenutni rezultati dopadljivi i koliko jačaju poziciju političara na vlasti.
Tako gledano, ne može se govoriti o državničkom delovanju u našoj dugogodišnjoj ekonomskoj istoriji, a, nažalost, i sadašnjem vremenu. Prvo, istorijski posmatrano, država nije, kako često ističe jedan naš poznati ekonomista, napravila „proizvod” zvani sistem, koji sadrži određena pravila i procedure kao okvir za samostalno delovanje pojedinačnih privrednih subjekata i, razume se, javnog sektora. Sistem koji ohrabruje privatnu inicijativu i štiti legalno stečenu imovinu i postignuti uspeh sadrži pravila raspodele stvorenog za zadovoljavajući nivo akumulacije za nove investicije i, što je najvažnije, omogućuje kontinuirani visok učinak raspoloživih sopstvenih resursa. Na kraju, mada ne manje važno, koji obezbeđuje zadovoljavajuću suverenost u odlučivanju o ekonomskom i svakom drugom razvoju zemlje.
Naravno, nije dovoljan samo sistem. Potrebna je dugoročna razvojna politika s jasnim prioritetima, kratkoročnim i dugoročnim, te materijalno i kadrovski sposobne institucije za osmišljavanje i sprovođenje odgovarajuće ekonomske politike koja obezbeđuje ostvarivanje utvrđene razvojne politike. Time se daju putokazi privatnoj inicijativi i pojedincu gde mogu da se ostvaruju u svojoj zemlji, a ne da svoje usluge, u ovoj meri, nude inostranim poslodavcima, institucijama, pa i prestižnim institutima.
Aktuelna vlast, uostalom kao i prethodne, suočena je sa činjenicom da nemamo napred opisani ekonomski sistem i shvatila da nije u stanju da stvori takav sistem, ni u dužem, a kamoli kraćem vremenskom periodu, pa nije to ni pokušala. O stvaranju institucija koje bi svojim ovlašćenjima, umešnošću i angažovanošću, koliko-toliko, nadomestile sistemske praznine, i o koncipiranju neke prepoznatljive razvojne politike da i ne govorimo. Sve se svodi na pojedinačne odluke i ocene političkog vrha šta su prioriteti i kako ih realizovati.
Investicije u državnoj nadležnosti su diktirale ili okolnosti (zdravstvo, vojska) ili želja da se investicijama u infrastrukturu stvori vidna razlika u odnosu na rezultate prethodnih vlasti i istovremeno stvore uslovi za rast bruto domaćeg proizvoda velikim doprinosom građevinarstva, dok su investiranja u oblasti obrazovanja, nauke, energetike i hrane zapostavljena.
Infrastrukturne investicije su uglavnom zasnovane na zaduživanju i uz strane izvođače. U privatnim privrednim investicijama skoro odlučujuće efekte daju strane direktne investicije, ne samo u pogledu rasta BDP-a, veće, ali nezadovoljavajuće i nesigurne zaposlenosti, pa i većih zarada, već i u pokriću deficita tekućeg računa platnog bilansa.
Prilivom deviza po tom osnovu, zajedno s visokim doznakama iz inostranstva obezbeđena je viša devizna ponuda od tražnje na deviznom tržištu, što je bogomdano za jačanje dinara, jačanje deviznih rezervi, pa i kontrolu inflacije. Godinama unazad, skoro fiksnim dinarom na visokom nivou u odnosu na evro, omogućena je ulepšana slika većine ekonomskih pokazatelja, poput rasta i iznosa BDP-a, plata, a posebno stanja javnih finansija, čiju stabilnost iskazujemo relativno niskim učešćem javnog duga u BDP-u iako je pokazatelj valjanosti javnih finansija – apsolutni iznos i cena javnog duga, valutna struktura duga, mogućnosti povoljnijeg zaduživanja i refinansiranja tog duga.
S obzirom na, sasvim izvesno, novo zaduživanje, apsolutni iznos javnog duga će nam ubrzo biti na kritičnoj granici. Gore od toga je velika zavisnost od stranog zaduživanja, s obzirom na to da je mogućnost zaduživanja u dinarima neverovatno mala, što pokazuju neuspešna zaduživanja na osnovu dinarskih obveznica i pad učešća dinarskog duga u ukupnom javnom dugu, za petnaest meseci sa 30,5 na 26,1 odsto. Ako se javnom dugu doda dug stanovništva i privrede bankama od preko 4.000 milijardi dinara, od čega preko 60 odsto u deviznom znaku, ima razloga da se drugačije razmišlja i radi.
Za početak, da se manemo uverenja da imamo i politiku i ekonomiju sposobnu za domete koje državni zvaničnici nekritički najavljuju. Da razmišljanja o brzim efektima preokrenemo u razmišljanja na duge staze i stvaranje ekonomije za neodređeno vreme, s tim da mera valjanosti nove razvojne politike bude stepen samodovoljnosti u hrani i energetici i doprinos podizanju učinaka sopstvenih resursa. U suprotnom, sve ćemo se brže udaljavati od optimalnog.
Ekonomista
Prilozi objavljeni u rubrici „Pogledi” odražavaju stavove autora, ne uvek i uređivačku politiku lista
  </div>
  <div id="magazin">
Pisanjem rasteruje demone i raduje dušu
Nedavno je na festivalu „Beldoks” premijerno prikazan dokumentarni film „Pod našim prozorima” Vladislave Vojnović, koju čitalačka i filmska publika u Srbiji (i šire) dobro poznaje po pričama, romanima, pesmama, pozorišnim, filmskim i televizijskim scenarijima. A sad nas, uz pomoć radoznale kamere, uvodi u svakodnevicu češke manjine u vojvođanskom gradiću u kojem je rođena pre 56 godina.
– Bela Crkva je multinacionalna. Kad smo bili deca, takva stvar se stalno s ponosom isticala. Česi su brojna manjina u Srbiji, a većina živi na teritoriji Bele Crkve. To su vredni ljudi koji neguju red, zajedništvo i uzajamnost, dakle, onakvi su kakvi smo nekad bili svi (ili smo se barem trudili). Međutim, Česi su uz sve to imali i jednu dozu distanciranosti, koja nije svima bila simpatična. Vremenom će se ispostaviti da im je upravo ta osobina očuvala identitet kad je došlo do haotične tranzicije, surovog materijalnog i još više duhovnog osiromašenja, mahnitanja najgorih osobina kapitalizma i loših aspekata globalizacije – priča autorka.
Česi i ostali Belocrkvani
Prisećajući se detinjstva u Beloj Crkvi, „malom gradu, onako baš po meri deteta”, Vladislava priznaje da je to, nažalost, i grad nekad zataškavane, a posle površnošću izgubljene burne i nesrećne istorije, prema kojoj se nismo ljudski odredili.
– Kad to kažem, mislim na stradanja prvo Jevreja, pa onda i ostalih, za vreme nacističke okupacije i Drugog svetskog rata, pa „belih” Rusa posle oslobođenja, pa mnogobrojnih domaćih, većinskih Nemaca koji nisu pobegli s nemačkom vojskom u povlačenju (jer ni za šta nisu bili krivi), i predratne imućne ili obrazovane ili naprosto komunizmu nesklone bivše elite i onih koji su je podržavali. Ipak, u mom detinjstvu, tih prosperitetnih i delom prosvećujućih šezdesetih i sedamdesetih godina prošlog veka, ličilo je da rane grada kako-tako zarastaju i da će zajednica napredovati. Da će možda dobiti profesionalno pozorište, muzičku školu, bazen za zimske treninge plivača i vaterpolista i još mnogo toga o čemu smo maštali – navodi naša sagovornica.

Ono što su imali, kaže, uzimali su zdravo za gotovo – porodilište, Opštinski sud, bioskop, veliku kasarnu punu vojske, oficira, njihovih porodica, gimnaziju iz 1875. punu đaka, mali aerodrom, železničku stanicu i romantične šinobuse, njive rodne, „vinograde blagorodne, u karuce pregnute čilaše”, razne lepe prostore i u njima amaterska udruženja za sportske, kulturno-umetničke i razne druge aktivnosti.
– Grad je imao petnaestak hiljada stanovnika, mirisale su lipe, zimi smo se klizali na zaleđenom jezeru. E, onda su došle devedesete. Za vreme sankcija većina je ostavila sve i bavila se samo švercom cigareta i goriva iz susedne Rumunije. Kad je to vreme prošlo, malo ko se vratio onome što je radio pre sankcija. Koga nije pojela depresija, taj je otišao trbuhom za navodno lakšim, ako već ne zdravijim kruhom u veće gradove, a češće u inostranstvo. Danas u Beloj Crkvi živi možda 5.000 ljudi, ono čemu smo se nadali nismo dobili, a ono što sam nabrojala da smo imali većinom smo izgubili – s tugom primećuje Vladislava.
Jasno nam je da je mnogo tih zapažanja prenela u svoja dela, ipak, koliko je njenih likova, zapleta i replika zasnovano na ličnim iskustvima?
– Ne znam može li išta što čovek misli i piše da ne bude lično. Čak i kad doslovno navodite tuđi tekst, izbor tog teksta je vaš i govori o vama, barem isto onoliko koliko i o autoru. Dok je mlad, čovek misli da je previše dobio genetikom, vaspitanjem, okruženjem, čitajući, gledajući, učeći. A posle, sazrevajući i stareći, saživljavajući se s napabirčenim, učini mu se da ga možda ima i previše, da je „ja” odebljalo i postalo teško kao Trepča, da ga treba tesati i štrihovati. Sve je, dakle, kod mene autobiografsko, bilo bi i kad bih sad sela i napisala naučnofantastični roman iz vizure vanzemaljca. Zapravo, kad zrelo razmislim, u tom slučaju bilo bi to možda i najautobiografskije – smatra umetnica.
Tri mačke u Zemunu
Iz Bele Crkve je stigla u Beograd „na pola školovanja”, puna optimizma, smelih planova i velikih očekivanja. Velegrad joj se, kaže, činio kao mesto puno mogućnosti i nekih fantastičnih ljudi koji se bave svim onim što je nju zanimalo, koji jedva čekaju da je prime u svoje društvo, da je poduče onome što još ne zna i da se dive onome što već zna.
– U Dvanaestu beogradsku gimnaziju sam se upisala zbog drugarice Tamare Vujisić, koja je takođe došla iz Bele Crkve. Ona je pronašla tu školu za obrazovanje „šuvarevski” reformisanih kadrova iz oblasti kulture i javnog informisanja. Ja sam već znala da ću studirati dramaturgiju na FDU, moji roditelji bili su prijatelji, pa i kumovi s pozorišnim rediteljem Jovanom Putnikom, takođe Belocrkvaninom po poreklu. Postojale su, doduše, i svakojake alternative: od scenskog maskera i vlasuljara (što mi se činilo veoma uzbudljivim zanimanjem), preko veterinara i lekara (jer sam bila odličan đak, volela biologiju i želela da pomažem životinjama i ljudima), pa do studija prava (jer su mi otac i deda bili advokati), ali mi se to činilo previše „građanskim” za moje tadašnje liberalne-zenbudističke pojmove – priznaje Vladislava.





I tako se posvetila pisanju, ostavivši po strani sva druga interesovanja (ako ne računamo brigu o životinjama, trenutno, to su tri mačke, Kika, Ćića i Rajko, koje s njom, mužem i ćerkom žive u kućici u Zemunu okruženoj zelenilom). Piše knjige za decu i odrasle, scenarije za film, televiziju, pozorište i radio. A počela je od pesama. Prvu zbirku je objavila 2002.
– Za pisanje se čovek valjda najčešće zainteresuje čitanjem. Čita, svidi mu se pročitano i pomisli da bi možda i on mogao nešto tako, ili mu se ne svidi ono što čita i pomisli da bi to moglo drugačije. Podsticanje dece na ovo i ono u današnjem smislu nije bilo moderno u mojoj mladosti, to se radilo samo sa onima s kojima nešto nije bilo u redu, koji nisu imali ličnu motivaciju, a imali su brižne roditelje. Češće je bilo obeshrabrivanje dece u izborima koji se roditeljima nisu sviđali iz ekonomskih ili razloga poput „šta će svet reći”. Srećom, mene niko nije obeshrabrivao. Moji roditelji su voleli umetnost, nisu mislili da je najvažnije zaraditi novac i egzistencijalnu sigurnost, mama je i sama pisala pesme. Oni sami nisu bili naročito „samoostvareni”, pa je iz svakog njihovog stava, gesta ili reči proizlazilo da čovek mora da radi na tome. Ne vaspitavaju se deca samo pozitivnim nego i negativnim primerom. Da, otac mi je govorio da treba da pišem, a ja sam jedan solidan period života bila ljuta na njega jer mi nije rekao od čega ću za to vreme živeti – iskrena je Vladislava.
Ipak, njen otac je bio u pravu, dobro je procenio ćerkin talenat i mogućnosti i ne bi se reklo, posmatrajući njene mnogobrojne radove i nagrade koje je za njih dobila, ali i radosnu iskru u očima dok govori o svom poslu, da je njen život mukotrpan, neispunjen. Možda ne piše uvek ono i onako kako bi htela, pa ipak...
– Da imam nešto više socijalne inteligencije, da sam uspela da se pozicioniram na neko čvršće mesto, verovatno bih pisala samo filmske scenarije. Ovako, pišem razne stvari, neke zato što su kako-tako plaćene, a neke zato što bih iz kože iskočila kad sve to ne bi izašlo iz mene. Baš sam skoro rekla prijateljici da zaista ne znam kako žive ljudi koji ne pišu, kako se izbore s tugama, strahovima i ostalim demonima, a i kako im ne dođe da spoznaje, smejurije i vedrine ne podele s drugima – čudi se naša sagovornica.
Šta ima sledeće u planu?
– Eh, čovek kaže, a Bog raspolaže: život je ono što se događa dok vi pravite neke pete planove. Glavni mi je plan da još malo poživim jer je u jednom trenutku bilo zaizgledalo da je možda „gejm over”. Sve ostalo biće bakšiš i biće kako bude moglo da bude, nikog više neću siliti ni na šta, a sebe ću naročito pustiti da budem kao onaj novinski prelom šarene stranice u poslednjem trenutku, a koji se zove „kako padne” – tvrdi Vladislava.

Vladislava sa ćerkom Milicom

Porodične zavrzlame
Vladislava Vojnović je udata za Miloša Spasojevića, filmskog i TV snimatelja. Zajednički su osnovali malu producentsku kuću, ali kad je reč o podeli posla, drže se onoga što je njen deda govorio: „Sa svojim jedi i pij, a ne radi!” Mada, dodaje naša sagovornica, brak koji traje uvek je preduzeće, samo je pitanje šta se u njemu preduzima.
– Naša kći Milica Spasojević (1998) apsolvent je na Filmskoj i TV režiji na FDU. Žestoka je kao otac, a elokventna kao majka, sve ostalo joj je na samu sebe. Kako talenat retko ide sam, osim u rediteljskom poslu, dobra je u organizaciji snimanja, likovno i muzički je nadarena, a kad bi više čitala, više bi i bolje i pisala. Sve se nadam, sići će Duh na nju, pa će steći i tu autoterapeutsku veštinu, mada joj, s obzirom na to da svira, možda i ne treba. Sviđa joj se ponešto od nas, a zameranju kraja nema, kako i priliči uzrastu u kojem se nalazi – kaže ponosna majka.
Humor i horor – dve strane apsurda
U svojim delima, bilo da su namenjena odraslima ili deci, Vladislava se rado bavi smešnom stranom ozbiljnih tema (muško-ženski i porodični odnosi, položaj žena u maloj sredini, život manjina u Srbiji, problemi tranzicije u našem društvu), ali jednom prilikom je rekla da ima materijala i za „dobar horor”.
– Rano sam otkrila da i najtužnije stvari, kad o njima govorim ili pišem, imaju tendenciju da se preokrenu na humor, ponekad i urnebesan. Pretpostavljam da se to dogodi zbog jakog i prodornog osećanja apsurdnosti svega i svačega, a koja mi, otkad sam je kao dete uočila, nikad nije iščilela iz glave i duše. Horor bi, u mom slučaju, uvek izvirao iz ogledala, iz samih junaka, iz onoga što živ čovek može da oseti ili ne oseti i šta onda može da uradi ili ne učini drugom, a bogami i samom sebi – objašnjava autorka.
Biografske crtice
Objavila je zbire pesama „Ženske junačke pesme” (2002), „Lovac na grinje” (2007), „PeeMeSme” (2010) i „Ljubav hladnija od smrti” (2018), romane „Lenjinova desnica ili kako se udati za agenta CIA” (2010), „Kozje uši” (2013), po kojem je 2017. snimljen istoimeni film (ona je bila producent i scenarista) i „Avram, Bogdan vodu gaze”, kao i zbirke priča „Priče iz glave” (2019) i „Epizodisti i junaci” (2020). Za roman „Princ od papira” iz 2008. dobila je nagrade „Rade Obrenović” „Zmajevih dečjih igara” i „Dositejevo pero”. Po njemu je snimljen istoimeni film (prikazan na više od 70 festivala i osvojio 13 nagrada). Bila je koscenaristkinja filma „Kako su me ukrali Nemci” iz 2011, sa Svetozarom Vlajkovićem i režiserom Mišom Radivojevićem. Pisala je scenario za domaću sapunicu „Istine i laži”. Autorka je (pod pseudonimom Iskra Ignis) pozorišnih predstava „Kolumbovo jaje” i „Šef, šefica”, koje se igraju u Ljubljani, kratkog igranog filma „Mašine”, dokumentarno-igranog serijala „Dosije”, dokumentarne serije „Kako sam postao ja” i dokumentarca „Pod našim prozorima”.
  </div>
  <div id="vesti">
Da li će rečni desanti odlučiti rat u Ukrajini
Ruske snage nastavile su s artiljerijskim napadom na Severodonjeck i potisnule ukrajinske trupe iz centralnih četvrti grada, saopštio je juče Generalštab oružanih snaga Ukrajine. Kako navode, ruske snage su iz artiljerijskog oružja gađale položaje ukrajinskih snaga u oblastima oko Lisičanska, Severodonjecka i Toškivke.
Predsednik Ukrajine Volodimir Zelenski u svom redovnom noćnom obraćanju izjavio je da se ukrajinski vojnici „žestoko bore za svaki metar Severodonjecka”. Ovaj grad je poprište žestokih borbi, čiji širi cilj je kontrola regiona Donbas.
„Ukrajinske snage bezbednosti blokirane su u Severodonjecku i imaju dve opcije – ili da slede primer svojih kolega i predaju se, ili da poginu”, izjavio je Eduard Basirun, zamenik načelnika Odeljenja narodne milicije samoproglašene Donjecke narodne republike (DNR).
Ruska novinska agencija RIA Novosti javlja da se nastavljaju borbe na teritoriji fabrike „Azot”, gde, kako navode, „blokirani nacionalisti drže nekoliko stotina civila”. U ovom izveštaju se ističe da je oslobođena skoro cela teritorija samoproglašene Luganske narodne republike (LNR) i da je Lisičansk poslednji veći grad koji još kontroliše Kijev.
U analizama britanskog Ministarstva odbrane, koje se objavljuju svakodnevno, procenjuje se da će operacije prelaska reka, takozvani rečni desanti, odrediti tok rata u Ukrajini. Navodi se da će to biti „narednih meseci”, što govori da je London uveren da će ovaj rat potrajati.
Britanski stratezi tvrde da je ključ u centralnom sektoru ruske linije razdvajanja u Donbasu, dugom oko 90 kilometara, koji se nalazi zapadno od reke Severni Donjec.
„Kako bi ostvarila uspeh u trenutnoj operativnoj fazi u ofanzivi na Donbas, Rusija će morati ili da napravi ambiciozne bočne akcije, ili da izvrši jurišne akcije preko reka”, preneo je „Gardijan”.
Rusko Ministarstvo odbrane saopštilo je juče da su ruske snage u raketnim napadima uništile veliku količinu naoružanja i vojne opreme u istočnom ukrajinskom regionu Donbasa, uključujući i one koje su poslale SAD i zemlje EU, javlja Tanjug.
Portparol ruskog Ministarstva odbrane general-potpukovnik Igor Konašenkov rekao je da je pogođeno sedam položaja višecevnih raketnih sistema i stanica za elektronsko ratovanje u Pokrovskom rejonu DNR.
Zanimljivo je da je Genadij Kazakevič, zamenik ministra unutrašnjih poslova Belorusije, saveznice Rusije, saopštio da se oko 200 Belorusa bori – na strani Ukrajine. Objasnio je da su to uglavnom učesnici protesta iz 2020. godine, koji su, kako je rekao, „počinili razne zločine i uspeli da izbegnu krivično gonjenje”.
Moskva pozdravlja posredničke napore Vatikana
Rusija pozdravlja posredničke napore Vatikana u sukobu u Ukrajini, izjavio je za RIA Novosti Aleksej Paramonov, direktor Prvog evropskog odeljenja Ministarstva spoljnih poslova Rusije.
„Na sve inicijative Vatikana i pape Franje koje mogu dovesti do mira u Evropi gledamo s velikim poštovanjem. Održavamo otvoren i poverljiv dijalog”, rekao je Paramonov, prenosi Tanjug.
  </div>
  <div id="sport">
Ruski teniseri će moći da se takmiče na Ju Es Openu
NjUJORK - Ruski i beloruski teniseri će moći da igraju na ovogodišnjem Otvorenom prvenstvu SAD, uprkos ruskoj invaziji na Ukrajinu, saopštili su danas organizatori tog grend slem turnira.
Izvršni direktor Teniskog saveza SAD (USTA) Lu Šer rekao je danas za agenciju AP da je Savez odlučio da dozvoli ruskim i beloruskim teniserima da se takmiče pod neutralnom zastavom, kao što je to bio slučaj na drugim teniskim turnirima širom sveta, uključujući i Rolan Garos koji je završen 5. juna.
Otkako je Rusija započela napade na Ukrajinu u februaru, ruskim sportistima je onemogućeno da se takmiče u brojnim sportovima, uključujući i baraž za odlazak na Svetsko prvenstvo u fudbalu.
Ruski i beloruski teniseri, takođe, neće moći da učestvuju na predstojećem Vimbldonu što je odmah izazvalo reakcije teniskih urduženja, kao i nekih istaknutih igrača poput branioca titule Novaka Đokovića. U maju su ATP i WTA saopštili da neće dodeliti nijedan bod na Vimbldonu ove godine.
Ju Es Open počinje 29. avgusta u Njujorku, a titulu u muškoj konkurenciji će moći da brani ruski teniser Danil Medvedev.
  </div>
  <div id="magazin">
Mik Džeger pozitivan na kovid, otkazani nastupi
LOS ANĐELES – Frontmen grupe „Rolingstons” Mik Džeger pozitivan je na koronavirus zbog čega je bend otkazao koncert u ponedeljak samo nekoliko sati pred početak najavljenog nastupa.
„Veoma mi je žao što moram da vas obavestim da odlažemo nastup u Amsterdamu. Upravo sam pomoću testa, saznao da imam kovid. Trudićemo se da napravimo novi raspored nastupa, što je pre moguće, i da se što pre vratimo na scenu. Hvala na razumevanju i strpljenju”, napisao je Džeger na Tviteru, prenosi Tanjug.
Bend je takođe saopštio da je Džeger (78) testiran pošto je osetio simptome kovida po dolasku na stadion u predgrađu Amsterdama.
„Rolingstonsi iskreno žale zbog odlaganja koncerta ali bezbednost publike, drugih muzičara i ekipe na turneji moraju da budu prioritet”, navedeno je u objašnjenju o otkazivanju koncerta.
Rolingstonsi su na evropskoj turneji povodom 60 godina postojanja.
  </div>
  <div id="vesti">
Popisom do istine o naciji, veri i jeziku
Od našeg dopisnika
Podgorica – Brojna sporenja oko toga da li je potrebno organizovati popis stanovništva prekinuo je Predlog zakona o popisu stanovništva, domaćinstava i stanova u Crnoj Gori, koji je vlada uputila Skupštini Crne Gore na razmatranje, odnosno usvajanje.
Već petnaestak meseci u crnogorskom parlamentu, ali i u javnosti, vode se sporenja da li treba izvršiti zakonsku obavezu i organizovati popis. Prosrpske partije, kao i manjinske partije, insistiraju da se popis stanovništva izvrši, dok se višedecenijska koalicija Demokratske partije socijalista (DPS), Socijaldemokratske partije i Socijaldemokrata protivi, jer bi navodno njegovi rezultati ponovo mogli da „prodube jaz nesporazuma između građana Crne Gore”. Ova koalicija bi i pristala na popis pod uslovom da se iz njega izbace pitanja o naciji, veri i jeziku. Na takvu ponudu ni sada ne pristaje vladajuća Socijalistička narodna partija, ali ni Građanski pokret URA.
U Predlogu zakona o popisu stanovništva o kojem će se uskoro izjasniti poslanici, definisano je da u upitniku ostaju pitanja o prikupljanju podataka o naciji, veri i jeziku. Vlada je saopštila da će ona, ukoliko se predlog za održavanje popisa usvoji u Skupštini, odrediti termin održavanja popisa.
Poslanik Demokratskog fronta Dejan Đurović za „Politiku” kaže da je „obaveza vlade da organizuje i sprovede prvi slobodni popis od 1945. godine, da se posle 77 godina utvrdi realna slika Crne Gore”. Prema njegovim rečima, „svako ko se protivi održavanju popisa pristaje na rezultate falsifikovanja popisa iz 2011, koji je u uslovima diktature i ucena sproveo DPS”.
„Bez popisa država ne zna koliko ima poreskih obveznika, kakva je obrazovna struktura stanovništva, koliko je nezaposlenih, koliko ljudi radi, kakva je starosna struktura... Jedino poštenim popisom može se implementirati zakon o prebivalištu i dobiti regularni birački spisak, tako da se bez popisa filtriranje biračkog spiska ne može sprovesti u delo”, ocenio je Đurović.
Za njega nema dileme da bi „eventualno neodržavanje popisa bilo direktno usmereno protiv srpskog naroda, protiv onih ljudi koji su se borili da se ova zemlja vrati sebi i svojoj tradiciji nakon decenija progona i zatiranja srpskog identiteta”.
Kako kaže, veštačko odlaganje popisa zbog lokalnih izbora u 14 opština predstavljalo bi stvaranje novih turbulencija na političkoj i društvenoj sceni Crne Gore.
Podsećanja radi, Predlog zakona o popisu koji je pripremila vlada bivšeg premijera Zdravka Krivokapića povučen je sredinom maja iz procedure, navodno iz tehničkih razloga, kako bi se, uz ostale akte, vratio ponovo u proceduru s novim predlagačima.

Recept za bolju budućnost zapadnog Balkana
Specijalno za „Politiku”
Ohrid – Premijer Severne Makedonije Dimitar Kovačevski bio je domaćin najnovijeg samita „Otvoreni Balkan” u Ohridu, gde je dočekao predsednika Srbije Aleksandra Vučića, albanskog premijera Edija Ramu, ali i predsednika Saveta ministara BiH Zorana Tegeltiju i predsednika Vlade Crne Gore Dritana Abazovića, koji iz Ohrida nose utiske koji mogu prevagnuti u odluci ove dve zemlje da se priključe ovoj regionalnoj inicijativi. O snazi „Otvorenog Balkana” kao prilike za most mira između Istoka i Zapada, jačanje dobrosusedskih odnosa i zajedničkog prosperiteta zemalja zapadnog Balkana za „Politiku” govori Dritan Abazović, premijer Crne Gore.
Strateški ciljevi zemalja u okruženju koncentrisani su, pre svega, na pripajanje evropskoj porodici, ali se u međuvremenu izrodila inicijativa „Otvoreni Balkan”, koja je povezala Srbiju, Severnu Makedoniju i Albaniju, a čijem ste samitu prisustvovali u Ohridu. Šta za Crnu Goru znači inicijativa „Otvoreni Balkan”, s obzirom na današnju situaciju u svetu?
Samit u Ohridu video sam kao priliku za jačanje dobrosusedskih odnosa, kao nečega čime se zemlje zapadnog Balkana ranije nisu mogle pohvaliti. Mislim da je ovo prvi put da su se lideri zapadnog Balkana okupili i razgovarali o stvarnim potrebama svojih građana, opasnostima koje prete zbog najavljene krize i nedostatka osnovnih životnih namirnica i energenata na tržištu, ne bi li zajedničkim snagama predupredili sve negativne efekte koje će na Evropu ostaviti invazija Ruske Federacije na Ukrajinu. Mislim da je to recept za bolju budućnost zapadnog Balkana: manje o prošlosti, više o budućnosti. Zapadnom Balkanu je mesto u EU i Crna Gora, kao lider evropskih integracija, spremna je da pruži doprinos da sve države budu deo evropske porodice, jer bez njih EU nije potpuna.
Balkan je kroz istoriju bio mesto sučeljavanja raznih kultura, ali i interesa koji su neretko proizvodili žestoke sukobe (od Velikog rata do raspada SFRJ). Uverili ste se u ciljeve „Otvorenog Balkana”. Može li ova inicijativa postati most mira između Istoka i Zapada?
Naravno da može. Kada se otvoreno razgovara o budućnosti zapadnog Balkana, na sasvim drugačiji način od onoga koji je bio uobičajen, bez osvrtanja na teme koje izazivaju sukobe, onda svetu šaljemo sasvim drugačiju poruku. EU ne želi da uvozi probleme. Zato naš dijalog i inkluzivan pristup mogu imati, ne samo pozitivne efekte za građane, nego i spoljnopolitičke koristi za sve države zapadnog Balkana.
Na putu evrointegracija Evropska unija stalno marginalizuje i Crnu Goru. Iako je vaša zemlja članica NATO-a, smatraju da još nije vreme da postane deo evropske porodice, jer kao balkanska država ugrožava mir i stabilnost. S druge strane, liderske zemlje (osnivači EU) direktno su uključene u sukob s Rusijom na tlu Ukrajine. Ako su balkanske zemlje pretnja miru i bezbednosti, a u Ukrajini je rat, kakvi su to standardi Evrope i kakve još zahteve treba ispuniti da bi Crna Gora postala deo EU?
U ranijim godinama Crna Gora je zakočila na putu evrointegracija zbog nedovoljne borbe protiv korupcije i organizovanog kriminala i zaustavljanja procesa reformi. Ipak, ono što je urađeno u poslednjem periodu, nakon prve demokratske smene vlasti u istoriji države, vraća Crnu Goru na vodeću poziciju evropskih integracija. U tome prednjači naročito ono što je postigla aktuelna vlast za veoma kratak period. Deblokadom pravosuđa u narednom periodu smatramo da ćemo napraviti ogroman korak napred na tom putu. To čeka sve države zapadnog Balkana na putu evropeizacije: suočavanje s korupcijom i kriminalom, kao ključnim boljkama ovog regiona. U Ohridu je Evropa videla jedan drugačiji zapadni Balkan – koji otvoreno razgovara o svojoj budućnosti, rešen da zajedničkim snagama prebrodi nastupajuću ekonomsku krizu. To je recept za budućnost i progres. Mislim da je upravo to ključna stvar samita u Ohridu: pronalazak recepta za budućnost.
Da li bi članstvo Crne Gore u „Otvorenom Balkanu” još više zbližilo članice ove zajednice i koja bi bila vaša generalna poruka iz Ohrida za građane Srbije, Severne Makedonije i Albanije?
Crna Gora je miroljubiva država, koja sa svim svojim susedima ima tradicionalno dobru saradnju. Zato prisustvo Crne Gore, kao multinacionalne i multiverske države, ima poseban značaj. U Ohridu je zapadni Balkan pokazao novo lice. Umesto o tome „ko je prvi počeo rat”, razgovaralo se o turizmu, slobodnom prometu, energetici, poljoprivredi, ekonomskoj i zdravstvenoj krizi, kao i o infrastrukturi. Desio se zaokret, na koji treba da budemo ponosni. Crna Gora je spremna da dâ doprinos jedinstvu i zajedništvu na zapadnom Balkanu, jer za nas put u EU nema alternativu.

Cibona pred gašenjem zbog dugova
ZAGREB- Hrvatski košarkaški gigant Cibona nalazi se pred gašenjem, jer duguje 40 miliona kuna (oko 5,31 miliona evra), prenose hrvatski mediji.
To je danas potvrdio i gradonačelnik Zagreba Tomislav Tomašević.
„Cibona nema problem s gradom jer su njeni dugovi prema gradu i gradskim ustanovama manji od 10 odsto. Iako je uz to bilo nenamenskog trošenja gradskog novca, izašli smo joj u susret i nudili sporazume i odlaganje naplate dugova kako bi stala na noge i kako bi se dala prilika novoj upravi. Uprkos tome što nije pokrila dug i prema pravilima nije mogla da ostvari finansiranje iz gradskog budžeta s obzirom na dugove, pronašlo se rešenje da koristi dvoranu, a to nije bilo lako pronaći”, naveo je gradonačelnik.
„Nakon svega nova uprava odlazi i nekorektno je stavljati bilo kakvu odgovornost na nas, nego je treba tražiti u upravi koja je dovela klub u takvu situaciju i staroj gradskoj upravi koja je to dopustila. Očito se katastrofalno upravljalo, jer kako može da se dogodi da tako istorijski klub, koji je osvojio 20. titulu prvaka, uđe u dugove od 40 miliona kuna?”, izjavio je Tomašević, preneo je Tanjug.
Cibona je prošlog vikenda osvojila 20. titulu prvaka Hrvatske i prvu duplu krunu u poslednjoj deceniji.
Klub trenutno nema direktora i predsednika, jedino ovlašćeno lice je finansijski direktor Ivan Matašić, čovek kog su hrvatski mediji okarakterisali kao „predstavnika misterioznih investitora predodređenih da spase posrnulog zagrebačkog diva”.
Cibonin račun će 21. juna biti u blokadi tačno dva meseca, nakon čega će najverovatnije biti pokrenut stečajni postupak.
Zagrebački velikan dvaput zaredom bio je prvak Evrope 1985. i 1986. godine.

Hrvatski Vrhovni sud pooštrio kaznu gardisti za ubistvo srpskog civila
ZAGREB- Hrvatski Vrhovni sud prihvatio je žalbu tužilaštva i pooštrio zatvorsku kaznu hrvatskom gardisti sa tri na šest godina zatvora zbog ubistva srpskog civila za vreme oružanog sukoba zajedno sa još jednom osobom.
Osuđeni hrvatski gardista je 1991. godine na lokalnom groblju ubio srpskog civila ispalivši 25 hitaca iz vatrenog oružja, navodi se, između ostalog, u presudi objavljenoj na internet stranici Vrhovnog suda, prenosi Tanjug.
Vrhovni sud je ocenio da je prvoizrečena kazna bila prekratka i da nije obuhvatila sve utvrđene okolnosti izvršenja ovog zločina.
Prihvaćene su olakšavajuće okolnosti za optuženog koji nije bio ranije osuđivan, da je roditelj i da je od zločina proteklo dosta vremena.
Navodi se da prvostepeni sud nije uzeo u obzir otežavajuću okolnost da je optuženi krivično delo počinio kao vojnik, da je u noćnim satima samoinicijativno napustio borbeni položaj i otišao u grad, van zone ratnih operacija, u stan nenaoružanog civila da bi ga ubio.
Time su, konstatuje se, narušeni ugled i čast vojske kao i dignitet Domovinskog rata.

Zaplenjeno 150.000 paketa cigareta u Luci Bar
PODGORICA- Nadležni državni organi Crne Gore su u poslednjih četrdeset dana u Luci Bar zaplenili oko 150.000 paketa cigareta i poručili da su odlučni u nameri da „duvanska mafija više ne kontroliše” crnogorske institucije, saopšteno je na današnjoj konferenciji za medije.
Krajem nedelje je u akciji policije i Uprave carina u Luci Bar zaplenjeno oko 4.000 paketa cigareta vrednosti 3,5 miliona evra, a dodatno je početkom ove otkriveno 1.568 paketa duvana, čija se cena na crnom tržištu kreće od 1,2 do 1,5 miliona evra.
Ministar unutrašnjih poslova Filip Adžić je na konferenciji za medije kazao da su poslednje akcije nadležnih državnih organa pokazatelj da „duvanska mafija više ne kontroliše institucije” u Crnoj Gori, prenosi Beta.
Po njegovim rečima šverc cigareta u Crnoj Gori nije bio državni posao, već je duvanska mafija bila srasla sa ljudima iz državnih institucija.
„Osim borbe protiv kriminala mi smo morali da se borimo i protiv onih ljudi iz institucija koji su srasli sa kriminalom, a da institucije ostanu funkcionalne”, kazao je Adžić.
Ministar policije je rekao da država traži model da zaplenjene cigarete proda i novac „upumpa” u državni budžet.
Predstavnici policije i Uprave carina su naveli da pretpostavljaju da u Luci Bar ima još cigareta koje nisu evidentirane, da je u toku kontrola preostalih kontejnera u slobodnoj zoni i najavili podnošenje krivične prijave Tužilaštvu za krijumčarenje cigareta.

Duvanska mafija više ne kontroliše institucije u Crnoj Gori
PODGORICA - Nakon još jedne zaplene cigareta, u vrednosti od 1,2 miliona evra, crnogorski ministar unutrašnjih poslova Filip Adžić tvrdi da je to dokaz da duvanska mafija više ne kontroliše institucije u Crnoj Gori. Adžić je na vanrednoj konferenciji za novinare rekao da „država konačno ima snažne institucije, da je napravljena međusobna saradnja, koja daje rezultate”.
„Mislim da u ovih mesec dana pokazujemo spremnost, volju i snagu da se konačno razračunamo sa negativnostima koje su rušile imidž Crne Gore, ali i narušavale budžet”, rekao je Adžić ocenivški da je „napravljen istorijski rezultat”.
Poručio je da niko neće moći da se bavi kriminalom, a da ne bude na udaru institucija koje sa bave borbom protiv kriminala i korupcije.
„Crna Gora možda ima manjinsku vladu, ali ova vlada zaista predstavlja većinsku volju građana koji žele pravdu, borbu protiv organizovanog kriminala i korupcije i mi ćemo im te rezultate isporučiti”, kazao je Adžić, preneo je Tanjug.
Kao ključno je istakao da iza crnogorskih institucija stoje međunarodni partneri koji, kako je rekao, veruju nama i koji nam pružaju podatke.
„Zbog toga Crna Gora ima svoju veliku šansu, i u narednom periodu očekujemo da ćemo imati još ovakvih efikasnih akcija i nadamo se da ćemo vrlo brzo biti spremni da se pridružimo najrazvijenijim zemljama Evrope”, naveo je Adžić.
U nastavku akcije „Tranzit”, kako je jutros saopšteno, sprečeno je krijumčarenje 1.568 paketa cigareta u vrednost od oko 1,2 miliona evra. Prethodno je u Luci Bar oduzeto osam kontejnera, sa oko 4.000 paketa cigareta, čija je vrednost oko 3,5 miliona evra.

Akcija suzbijanja komaraca sutra u Beogradu
Ekipe Sektora ekologije i unapređenja životne sredine JKP „Gradska čistoća” nastaviće sutra sa akcijama suzbijanja odraslih jedinki komaraca na teritoriji Beograda.
U terminu od 19. 30 sati do ponoći ekipe tog preduzeća vršiće suzbijanje komaraca uređajima sa zemlje na lokalitetima Hajd park, Topčider, Košutnjak, Novo groblje, Zvezdarska šuma, Centralno groblje, Šumice, Banjička šuma, Sremačka šuma, groblje Orlovača.
Takođe, akcije suzbijanja komaraca vršiće se i na lokalitetima Rucka, Pećani, Ostružnička šuma, Čukarička padina, Banovo brdo, Julino brdo, Bele vode, Rupčine, Repište, Cerak, Cerak vinogradi, Železnik i Sremčica, prenosi Tanjug.
U saopštenju „Gradske čistoće” se ističe da je preparat koji se koristi za tretman termalnog zamagljivanja odraslih formi komaraca sa zemlje registrovan od strane Ministarstva za zaštitu životne sredine i upisan u Privremenu listu biocidnih proizvoda što, dodaje se, znači da građani nisu u opasnosti zbog upotrebe preparata i da nema razloga za strah.
Na sugrađane se apeluje da ekipama koje izvode tretmane suzbijanja komaraca omoguće nesmetan rad, a na pčelare da preduzmu potrebne mere kako bi zaštitili pčele tokom sprovođenja akcija.
Podseća se da sugrađani svakog radnog dana od sedam do 15 sati mogu da prijave lokacije na kojima primete povećano prisustvo komaraca pozivom na besplatan broj telefona 0800–000807 ili putem elektronske pošte na adresu [email protected].

Elektrana na otpad u završnoj fazi
Izgradnja elektrane koja će kao „pogonsko gorivo” koristiti komunalni otpad u novom kompleksu deponije u Vinči u završnoj je fazi. Kako je ranije najavljeno, ona bi potpuno trebalo da bude gotova u novembru. Rad elektrane zavisiće od mnogo faktora, počevši od otpada koji se koristi, procesa sagorevanja, efikasnog prečišćavanja dimnih gasova i tretmana, kao i odlaganja produkata sagorevanja.
– Jedan od najvažnijih preduslova je da su iz komunalnog otpada prethodno izdvojene komponente koje se mogu ponovo iskorišćavati, kao što su metalni otpad, staklo, opasan otpad iz domaćinstava (baterije, boje, pesticidi i slično) i građevinski šut i otpad od rušenja. Istovar komunalnog otpada vrši se direktno u „bunker otpada” u sklopu postrojenja (elektrana na otpad), odakle se pomoću krana doprema do takozvane Martinove rešetke – rekao je Vladimir Milovanović, direktor „Beo čista energija”.
Predviđeno je da se u elektrani iz 15 gradskih opština termički tretira 340.000 tona čvrstog komunalnog otpada godišnje.
– Pri maksimalnom iskorišćenju raspoloživog kapaciteta od 43,6 tona na sat otpada s prosečnom kalorijskom vrednosti od 8,5 megadžula po kilogramu biće omogućena proizvodnja 30,24 megavata električne i 56,50 toplotne energije. Proizvedena električna energija biće isporučena EMS-u preko 110-kilovatnog dalekovoda i trafostanice „Beograd 20” potrošačima, dok će toplotna energija biti isporučena „Beogradskim elektranama” preko daljinskog toplovodnog sistema grejanja koji povezuje elektranu na otpad u Vinči i toplanu „Konjarnik”, a zatim dalje beogradskim domaćinstvima – objasnio je Milovanović.
Nova elektrana je opremljena sistemom za prečišćavanje dimnih gasova od sagorevanja primenom specijalnog tehnološkog procesa.
– Sistem za prečišćavanje dimnih gasova omogućava smanjenje koncentracije štetnih materija koje se ispuštaju u atmosferu do nivoa propisanim zahtevima revidirane Direktive EU o industrijskim emisijama iz 2019. godine. Na elektrani na otpad u Vinči primenjena su najbolja dostupna tehnološka rešenja, dok će se mnogi parametri procesa koji se odvijaju u postrojenju neprekidno pratiti, a emisije štetnih gasova kontrolisati pomoću sistema senzora koji će biti ugrađeni na dimnjaku. Ovakav sistem odabran je da bi se ispunili zahtevi standarda i smanjile granične vrednosti dozvoljenih emisija štetnih materija propisane Direktivom EU – dodao je on.
Milovanović je napomenuo da je odlaganje komunalnog otpada na deponiji tokom proteklih 45 godina, prema današnjim standardima, vršeno na neodgovarajući način, te da su negativne posledice višestruke.
– Stara deponija je uticala na povećanje aero-zagađenja u gradu usled slobodnog isticanja deponijskih gasova (pretežno metana), kao posledica razgradnje organskog otpada, dok su zagađene procedne vode slobodno i nekontrolisano oticale prema Dunavu. Kada se ovome dodaju posledice čestih manjih i većih požara u telu i na površinama deponije kada su se dešavale emisije veoma štetnih gasova kao posledica nepotpunog sagorevanja otpada u kraćim periodima i neadekvatno odlaganje komunalnog otpada, jasno se zaključuje da je reč o velikom izvoru zagađenja – rekao je Milovanović.
Manje ugljen-dioksida
Komunalni otpad se već odlaže na novu sanitarnu deponiju izolovanu geosintetičkim materijalima od okoline. Tu se redovno sabija i prekriva, a procedne vode se sistemom cevovoda dovode do postrojenja za prečišćavanje. Tako prečišćene Ošljanskim potokom otiču do Dunava. Efekti poboljšanja životne sredine u Beogradu postaće primetni i merljivi kada budu završeni i neki drugi procesi. Kao prvo, kada se završi izgradnja elektrane u kojoj će se za proizvodnju energije koristiti dve trećine beogradskog komunalnog otpada, dok će ostali otpad svoj „životni put” završavati na sanitarnoj deponiji.

Sutra otvaranje obilaznice od petlje Orlovača do tunela Straževica
Ministar građevinarstva, saobraćaja i infrastrukture Tomislav Momirović izjavio je da će sutra biti otvorena i druga traka autoputa na Sektoru 5 obilaznice oko Beograda, od petlje Orlovača do tunela Straževica, a da će ceo projekat obilaznice biti završen najkasnije u martu.
Momirović je rekao za Tanjug da je traka od Orlovače do Straževice koja se otvara sutra duga oko četiri kilometra, sa novim tunelom Straževica dugim 700 metara.
Prema njegovim rečima, obilaznica oko Beograda je veoma značajan projekat jer se njime centar grada rasterećuje od teretnog saobraćaja a to će olakšati i svakodnevni život građana.
„Pre godinu dana smo pustili u saobraćaj Sektor 4, dužine osam kilometara, sada puštamo još četiri kilometara zajedno sa tunelom Straževica i za šest do osam meseci spojićemo celu obilaznicu do Bubanj potoka i završiti ovaj projekat koji se razvlači više od 30 godina”, kazao je Momirović.
Komentarišući jučerašnje kamenovanje brzog voza „soko” i BG voza Momirović je rekao da se kamenovanje ponavlja drugi put, te da je u pitanju državna imovina i da će oni koji su to uradili odgovarati.
Dodao je i da su uhapšeni maloletnici koji su kamenovali voz „soko” pre desetak dana i naveo da je šteta od njihovog ponašanja velika, jer je država, kako kaže, uložila više od milijardu evra da bi osposobila tu prugu.
„Uložili smo ogromne pare da bi osposobili tu prugu, da bi je napravili da bude najbolja u Istočnoj Evropi i molim sve koji koriste železničku infrastrukturu da se odgovorno ponašaju”, kazao je Momirović, preneo je Tanjug.
Na pitanje da li su poznati motivi zbog kojih su uhapšeni maloletnici kamenovali voz, Momirović je odgovorio da nije razmišljano u pravcu da ih je neko naveo da to urade, ali da će se razmotriti i ta mogućnost ako se kamenovanje bude ponavljalo.
„Uhapšena je i grupa ljudi koja je krala železničku infrastrukturu, pre svega zaštitne ograde, formirali smo operativni tim sastavljen od pripadnika Ministarstva unutrašnjih poslova i Republičkog državnog tužilaštva kako bismo efikasno suzbijali ova krivična dela”, rekao je Momirović.
Momirović je juče obišao Čačak i Gornji Milanovac gde je zbog poplava oštećeno nekoliko mostova i istakao da će država nastalu štetu sanirati u najkraćem roku.
Naveo je da su u Gornjem Milanovcu oštećena tri mosta, u Čačku jedan, Mionici šest, a u Požegi veoma važan most.
„Užice je pretrpelo štetu, Lajkovac, Ćićevac, sagledavamo stvari i naše građevinske ekipe su na terenu kako bi dovele primarnu infrastrukturu u stanje da može da se koristi, a sve puteve i mostove koje je ova nepredviđena bujica odnela ćemo sanirati u jako kratkom roku”, kazao je Momirović.
Dodao je i da je država dosta novca uložila u regulisanje vodotoka reka, te da zahvaljujući tome nije bilo većih oštećenja.
„Država će sanirati svu štetu i to je najvažnije za sve ljude koji žive u Gornjem Milanovcu ili Čačku”, kazao je Momirović.
  </div>
  <div id="sport">
Marselo: Došao sam kao dečak u Real, a odlazim kao muškarac
Dosadašnji fudbaler Reala Brazilac Marselo (34) oprostio se od madridskog kluba, ali još nije odlučio gde će da nastavi karijeru, prenose španski mediji.
Marselo je na svečanosti u Madridu govorio u prisustvu prvog čoveka Reala Florentina Pereza.
„Obećao sam sebi da neću da plačem, ali je stvarno teško. Hvala svim mojim saigračima i trenerima, ali najveća hvala stražarima, ljudima iz obezbeđenja i svim onim ljudima iz senke, koji za nas odrađuju prljavi posao. Želim da naglasim koliko su oni važni, jer na nama fudbalerima je samo da igramo, a oni su brinuli za sve ostalo”, rekao je Marselo.
Brazilski fudbaler je za Real igrao poslednjih 15 godina. On je najtrofejniji fudbaler u istoriji Reala sa čak 25 trofeja.
„Kada sam odlazio iz Brazila, želeo sam da igram u Ligi šampiona. Danas odlazim kao najuspešniji igrač u istoriji najvećeg kluba na svetu. Reći ću nešto što nikada nisam. Posebno hvala Raulu. On mi puno pomogao kada sam došao u Real i kada mi se rodio sin. Bila je ovo predivna avantura. Došao sam kao dečak, a odlazim kao muškarac. Hvala svima”, istakao je Marselo.
Brazilski fudbaler je u Real došao 2007. godine iz Fluminensea za 6,5 miliona evra. On je za Real odigrao 545 utakmica u svim takmičenjima, postigao je 38 golova i imao je 103 asistencije. Marselo još nije odlučio gde će da nastavi igračku karijeru.

Vaterpolisti Srbije u Beogradu nastavili pripreme za Svetsko prvenstvo
Kandidati za vaterpolo reprezentaciju Srbije nastavili su u Beogradu pripreme za Svetsko prvenstvo u Budimpešti i Segedinu.
Selektor Dejan Savić će u sredu odrediti sastav koji će igrati na svetskom prvenstvu. Ekipa će potom biti u Hotelu M do nedelje, kada će otputovati na šampionat, preneo je vaterpolo savez.
Ekipa je imala kratak odmor posle treninga u Kragujevcu, pa se od večeras priprema na zatvorenom bazenu Banjica. Treningu su prisustvovali i predsednik saveza Viktor Jelenić i operativni direktor Đorđe Đorđević. Jelenić je pozdravio igrače i naveo da ekipa sada bez igrača koji su obeležili vaterpolo epohu, ima puno poverenje organizacije i javnosti i da radeći vredno i bez pritiska može da nastavi sa vrhunskim rezultatima.
Danas i sutra će sa Srbijom sparingovati reprezentativci Gruzije na čijoj je klupi nekadašnji član stručnog štaba Srbije Dejan Stanojević.
U petak će sa Srbijom sparingovati selekcija SAD, prvi rival u grupi u Segedinu.
Svetsko prvenstvo održaće se od 20. juna do 3. jula.

Baza će ostati igrači koji su se borili za titulu do poslednjeg kola
Fudbaleri Partizana su i zvanično u Sportskom centu Teleoptik u Beogradu počeli pripreme za narednu sezonu, predvođeni novim trenerom Ilijom Stolicom.
"Prvo i ono najvažnije ste vi, vi ste fokus, vi ste ono zbog čega smo svi mi ovde zajedno kao vaš servis. Znam da ste toga svesni i da to znate, znam da znate koju težinu ima ovaj grb", rekao je Stolica u obraćanju igračima.
"Isto tako znam da znate da od prvog momenta energiju želimo da usmerimo samo na teren. Vidim i osećam da će sve strukture kluba biti mobilisane da nam pomognu da mi budemo na terenu, da budemo ono što treba da budemo, da se fokusiramo na igru i da kroz tu igru ispunimo ono što očekujemo prvo sami od sebe", dodao je Stolica.
On je rekao da ispred Partizana uvek treba da budu trofeji i pobede, ali je istakao da će crno-beli ići od dana do dana, od pobede do pobede.
"Ono što mi je najvažnije u ovom trenutku je da vam poželim dobro zdravlje. Znam da se niste odmorili dovoljno... Momci, puno sreće i zdravlja, pričaćemo dalje na terenu", zaključio je Stolica.
On smatra da nijedan igrač bez njegove saglasnosti "ne može da ode, dođe ili vrati se" i dodao da se nada da će tim biti formiran u najkraćem roku.
"Bilo je raznih vesti, pretpostavki i bespotrebnih donošenja zaključaka. Ono što je činjenica da nijedan igrač bez moje saglasnosti ne može da ode, dođe ili vrati se", rekao je Stolica novinarima na početku priprema crno-belih.
"Želja mi je da osvežimo stvari i preokrenemo energiju koja smatram da nije dovoljno dobra posle završetka prošle sezone. Voleo bih da sam izašao na prvi trening i rekao da je ovo tim za narednu sezonu, ali čeka nas dugo formiranje ekipe", rekao je Stolica.
"Prelazni rok je živa stvar, ali ono što je do nas jeste da mora da postoji volja da što pre posao oko formiranja tima završimo i da imamo tim sa kojim ćemo pokušati da ostvarimo ciljeve. Dolaziće igrači i nadam se da će do Slovenije biti poznat veći deo tima", dodao je on.
Stolica je kao jedan od osnovnih kriterijuma kod izbora igrača naveo - zdravstveni razlog.
"To je nažalost jedan od faktora kod igrača kojima se produžavaju ili neprodužavaju ugovori. Danilo Pantić je jedan od primera, očekujemo da se potpuno oporavi do septembra", rekao je Stolica.
Iako je generalni direktor Partizana Miloš Vazura poručio da je Partizan zahvalio igračima kojima ističu ugovori, Stolica je istakao da sa svima želi da porazgovara.
"Žao mi je što su se statusi igrača provlačili kroz medije. Želim sa svakim da razgovaram. Svaki igrač ima ličnu specifičnu situaciju i status svakog fudbalera ću moći da kažem tek nakon razgovora sa njima, odnosno za dva ili tri dana", rekao je on.
Novi trener Partizana je istakao da će se baza igrača tražiti među onima koji su u prošloj sezoni igrali za titulu do poslednjeg kola.
"Partizan je prošle sezone osvojio rekordan broj bodova, imao sjajni sezonu ali to nije krunisao makar jednim trofejom. Među tim momcima mora da se traži baza", rekao je Stolica.
"Broj eventualnih odlazaka će uslovljavati dolaske. Ne mogu da kažem precizan broj transfera, ali gledaćemo da tim bude formiran u najkraćem roku", zaključio je on.
Generalni direktor Partizana Miloš Vazura rekao je da crno-beli pregovaraju sa sedmoricom igrača i da je jedan od njih Žilijen Ngoj, bivši fudbaler Eupena.
"Prošle godine smo bili spremni da platimo transfer, a sada je on slobodan. Možda je čudno, ali je bilo lakše dok je imao klub. Ima i druge ponude, u kontaktu smo, želimo ga, ali je to za sada sve", rekao je Vazura novinarima.
"Igrač koji je tražen poput njega bira opcije. Neće se svakako završiti brzo", dodao je Vazura.
On je objasnio da će crno-beli dovesti "dva do tri stranca".
"Takođe, dovešćemo nekoliko domaćih igrača. Prelazni rok nije praktično ni počeo, a mi već krećemo na pripreme. Idemo ka tome da rešimo goruće, pregovaramo sa četiri domaća i tri strana igrača. Biće velikih promena, očekujemo veliki broj odlazaka i dolazaka", rekao je Vazura.
Generalni direktor Partizana je podsetio i da ima dosta igrača kojima ističu ugovori 30. juna.
"Svima smo zahvalili i želimo da osvežimo tim sa novim trenerom. Biće potpuno jasna slika pre odlaska u Sloveniju, znaće se sve za nekoliko dana", naveo je on.
Vazura je istakao i da Partizan ne može finansijski da se trka sa Crvenom zvezdom kada je prelazni rok u pitanju.
"Nažalost nismo približno cifri od 4.000.000 evra za obeštećenja kao Zvezda, ali mi drugačije tražimo igrače. Imamo svoj budžet i po učinku stranaca smo pokazali da bolje radimo, iako se u javnosti postavljaju stvari kao da Rikardo nije postigao 35 golova, da Leonardo i Tavamba nisu ostvarili šta su ostvarili...", rekao je on.
"Kada su domaći igrači u pitanju tu ne možemo da pariramo rivalu jer može da ponudi više novca što je kod domaćih igrača primarno. Uzeli su nam nekolicinu igrača", dodao je Vazura.
Dodao je Vazura i da crveno-beli imaju više ponuda za igrače.
"Zvezda ima ponude i za igrače na klupi, poput Ohija, a mi nemamo ponudu za Rikarda koji je postigao 35 pogodaka. Ne govorimo da imamo ponudu da bismo podigli igraču cenu. Mi imamo ponude za naše štopere, uvek za naše mlade igrače, ali nećemo brzati sa odlukama", rekao je Vazura.
Vazura je istakao i da crno-beli nisu u finansijskim problemima i da mirno čekaju novu sezonu.
"Finansijska situacija je stabilna, ostvarili smo dobar bonus na Sadiku... Rasterećeniji ulazimo u novu sezonu. Nismo više u situaciji da moramo da prodamo igrača i možemo da sačekamo. Zaboravio sam i kako izgleda kada moramo da prodamo fudbalera", rekao je Vazura.
"Nije samo novac prioritet već je bitno i u koju sredinu ide. Primer je Vlahović koji je ostavio odličan utisak", dodao je on.
Vazura je rekao da će i naredne sezone prioritet biti titula.
"Prethodne sezone nismo uspeli da sačuvamo prednost. Pod čudnim okolnostima smo izgubili titulu, ali zatvaramo to poglavlje. Stanojević je rekao stav, a mi ga podržali. Kolega iz Zvezde je dao veliki intervju kao da su osvojili titulu sa 20 bodova razlike. Nisu osvojili sa duplo više bodova iako su imali duplo veći budžet", rekao je on.
"Verujemo da će sve biti pošteno naredne sezone i da neće biti nijedne greške. Prethodne godine je bilo mnogo bolje suđenje nego pretprošle, te se nadam da će ove biti savršeno", zaključio je Vazura.
Ekipa Partizana će 18. juna otputovati na pripreme u Sloveniju gde će boraviti do 2. jula.

Mali otkrio koliki su poreski dugovi Zvezde i Partizana i koliko su novca dobili od države
Ministar finansija Siniša Mali izjavio je danas da košarkaški klubovi Crvena Zvezda i Partizan duguju za porez skoro 750 miliona dinara, a fudbalski klubovi Zvezda i Partizan skoro 2,2 milijardi dinara.
Nakon što je predsednik Srbije Aleksandar Vučić nedavno pozvao klubove da izmire svoje dugove državi, Mali je danas izneo podatke da KK Crvena Zvezda ima dug za porez od 96,6 miliona dinara na današnji dan, a KK Partizan 649,7 miliona dinara.
„To je skoro 750 miliona dinara”, istakao je Mali za TV Pink i dodao da je za taj novac moglo nešto da se izgradi za građane.
Naglasio je da su ti klubovi od 2012. do 2022. dobili veliku pomoć od države, državnih institucija, lokalnih samouprava i državnih preduzeća: KK Crvena Zvezda 26 miliona evra, a KK Partizan 24,4 miliona evra u šta je uključen i sponzorski ugovor od 8,9 miliona evra sa NIS-om.
Mali je rekao da je urađena detaljna analiza poslovanja fudbalskih i košarkaških klubova Crvena Zvezda i Partizan i da je problem dugova nasleđen problem.
„Kada saberete ulaganja u fudbalske klubove Zvezde i Partizana u prethodnih 10 godina, vidite da ih je država sa više od 120 ili 130 miliona evra direktno ili indirektno podržala”, naveo je Mali, preneo je Tanjug.
Mali je govoreći rekao da je u FK Zvezda od 2012. do 2022. država uložila 17,6 miliona evra.
„Kada dodate na to i sponzorski ugovor sa Gaspromom, to je još 45,8 miliona evra. Znači, 63,4 miliona evra Zvezda je dobila od države i od sponzora. Partizan je dobio 14 miliona evra, tu je velika razlika od skoro 50 miliona evra u odnosu na Zvezdu. Pričao sam i sa Vučićem i obojica smo se složili da država treba da uradi šta god može da nađemo jednog stranog, dobrog i jakog sponzora za FK Partizan koji će da ga podrži u narednih pet do 10 godina”, naveo je Mali.
Kaže da FK Zvezda duguje na današnji dan 859,7 miliona dinara za porez, a FK Partizan 1,299 milijardi dinara.
„Dobio je Partizan manje novca od države, ali i duguje više. Nismo videli veliku razliku između ulaganja u Partizan i Zvezdu i ostalih manjih klubova. Poslednje dve godine smo po 10 miliona evra svake godine, pred kraj godine, izdvajali za više od 300 klubova u 17 sportova, nikada više, da pomognemo sve sportove u Srbiji. Ako budemo imali novca ponovo ćemo uložiti 10 miliona evra do kraja godine za te klubove”, naglasio je Mali.
Dodao je da su KK i FK Zvezda i Partizan u reprogramu i pokušavaju da vrate dugove, ali da su se oni iz godine u godine samo gomilali. „Ali, nije to samo problem novca već i navika”, rekao je Mali.
„Država je uložila preko 130 miliona evra u FK i KK Partizan i Zvezdu. Vi i dalje dugujete za poreze i to ogromne sume novca, to dovoljno govori o njihovom stavu prema svojoj državi, ali mi smo tu da pomognemo, ali moramo da uvedemo više reda u poslovanje sportskih klubova. Rekao sam i predsedniku da ćemo pomagati i dalje ukoliko treba, ali uz veću kontrolu njihovih finansija, ali da se porez plati i da ti klubovi budu primer drugima”, zaključio je Mali.
Kaže da je država mogla tokom krize da pomogne toliko privredi i građanima samo iz poreza.
Pozvao je građane da uvek uzmu fiskalni račun, jer ako to ne učine sami sebi nanose štetu i dodao da države sve finansira iz poreza.
Mali je rekao da država gradi uprkos krizi, ali da građani moraju da uzimaju fiskalne račune.
„Ko ne izdaje fiskalni račun, sebi je kupio dva džipa na štetu svih nas”, naveo je Mali.
Kaže da je Srbija imala u prvom kvartalu 4,4 odsto rast BDP, a da će u drugom imati 3,7 ili 3,8 odsto.
Imamo veće prihode od poreza, ali ne plaćaju porez svi, naveo je Mali.
  </div>
  <div id="kultura">
Predstavljena knjiga dnevnika Milovana Đilasa
Knjiga „Raspad i rat - Dnevnici 1989-1995” donosi eksluzivno zapise revolucionara, partizana i potom komunističkog disidenta Milovana Đilasa (1911-1995) koji su hronika propadanja jedne zemlje i čitaju se kao roman, ocenjeno je večeras na promociji dela u Maloj sali Kolarčeve zadužbine.
„Đilasu se posrećilo nemalo književno čudo. Pisac je idući u korak sa vremenom vodio dnevnik, a usput je napisao roman kakav je odavno želeo da napiše”, rekao je Đilasov lični prijatelj, pesnik i akademik Matija Bećković, prenosi Tanjug.

Prema njegovoj oceni, da su „Raspad i rat” objavljeni u ediciji romana „niko ne bi pomislio da to nije roman”. „Bila bi pravda da mu ovaj put ne izmakne NIN-ova nagrada koju bi mu trebalo dodeliti posthumno”, naglasio je Bećković. Primetivši da je opisujući druge Đilas opisao i sebe, Bećković je rekao i da je delo čitao sa radoznalošću i ubuđenjem sa kakvim nije čitao nijedan roman, mada mu je ovde bio poznat početak i kraj.
Bećković je istakao da Đilasove rečenice posvećene supruzi Štefaniji spadaju u vrhunce srpske književnosti, uz najlepše pesme posvećene mrtvoj dragoj, kao što su „Santa Maria de la salute” Laze Kostića, „Što te nema” Alekse Šantića i druge.
Vlasnik izdavačke kuće „Vukotić medija” Manojlo Manjo Vukotić rekao je da knjiga donosi eksluzivno štivo koje je „tri decenije gotovo zaboravljeno počivalo u radnoj sobi autora”, koje je „ispisala pomalo drhtava ruka Milovana Đilasa”. Prema njegovim rečima, u knjizi se Đilas pokazuje kao izvaanredan znalac prilika, prosuđujući o vremenu kad se rastače zemlja u čije stvaranje je uložio život. Vukotić je najavio da će Bećković napisati knjigu „Moj drug Đido” koja će biti spremna do Sajma knjiga u Beogradu. „Tako ćemo imati još jedan uzbudljivi spomenar, novo, drugačije osvetljeno lice Đilasa”, naveo je Vukotić. Iz „Vukotić medije” je navedeno da su dnevničke beleške pisane od januara 1989. do smrti njegovog pisca aprila 1995, i predstavljaju pregled tragedije druge Jugoslavije i vredan istorijski dokument, u kome Đilas beleži svoja razmišljanja, osećanja, strahove i tugu.
Govoreći na skupu, istoričar Veljko Stanić je rekao da je u trenutku kada počinje vođenje dnevnika Đilas u poodmaklim godinama i narušenog zdravlja ali je „osećao da Jugoslaviji predstoje krupni događaji”.
Sin Milovana Đilasa, Aleksa Đilas ocenio je da „ljudi ostavljaju traga o sebi i svojim bliskim u pismima, autobiografijama i memoarima ali nigde ne otkriju toliko kao u dnevniku”. „Dnevnik je uvek memoarsko delo, ali memoari tek ponekad imaju iskrenost i neposrednost dnevnika”, istakao je Aleksa Đilas.

Više od koncertne dvorane
U novobeogradskom Bloku 13, na temeljima davno započetog Muzeja revolucije, a u neposrednoj blizini Palate „Srbija”, Beogradska filharmonija održava svoje koncerte na otvorenom i na tom mestu trebalo bi da bude njena nova zgrada, što je bila velika želja Ivana Tasovca, njenog prerano preminulog direktora. Prošle godine Program Ujedinjenih nacija za razvoj uz brojne vladine institucije iz Srbije raspisao je međunarodni arhitektonski konkurs za idejno rešenje Koncertne dvorane Beogradske filharmonije. Posle dva kruga u jakoj konkurenciji pobedio je predlog londonskog arhitektonskog studija „Amanda Levit” (Amanda Levite Architects AL_A). Prošlog vikenda Amanda Levit je sa svojim timom boravila u Beogradu, održala predavanje na Arhitektonskom fakultetu i prezentaciju u Beogradskoj filharmoniji.
Kako ste odlučili da radite konkurs za Beogradsku filharmoniju?
Ne znam kako bih mogla da ga ne radim. Uvek smo želeli da projektujemo koncertnu dvoranu. Muzika i arhitektura su na vrlo različite načine reprezenti zajednice. One okupljaju ljude, a Beogradska filharmonija je mnogo više od koncertne dvorane. Na veoma je važnoj strateškoj poziciji. Ovde se Istok susreće sa Zapadom, na ušću je dve reke, u Novom Beogradu je, u blizini je i stari Beograd, pored je Palate „Srbija” i Muzeja savremene umetnosti, ima tu i teških uspomena. Kapacitet lokacije je veliki… to treba da bude i mesto pomirenja. Ne mogu da zamislim da postoji lokacija sa koje bi se bolje mogla poslati poruka o Beogradu i napretku. To je velika prednost. I zbog svega toga veoma smo želeli da stvorimo oblik, prostor koji će biti takav da se Beogradska filharmonija zaista može čuti i na međunarodnoj sceni. Dobiće prostor u kojem mogu da rastu.
Znate da je na tom mestu bila započeta izgradnja Muzeja revolucije?
Naravno. To je Blok 13. Do sada smo uradili dva konkursa za koncertne dvorane. Jedan je bio za univerzitet MIT u Bostonu, a drugi za londonski simfonijski orkestar. Čini mi se da smo to dobro uradili. Ipak, nismo dobili te konkurse. I onda, kada sam čula za ovaj beogradski, znala sam da moramo da ga radimo. Bilo je naporno, trudili smo se da dobijemo esenciju onoga što bi to zdanje moglo da bude. A u stvari imate malo vremena da smislite šta to znači vama, šta gradu, a šta orkestru. Bili smo oduševljeni kad smo ušli u drugi krug. Ovo je najveća investicija u kulturu u regiji u poslednjih nekoliko decenija. I već to šalje samo po sebi vrlo važnu poruku.

Amanda Levit (Foto: M. Đoković)

Verujete da će biti izgrađena?
Naravno. Koliko shvatam, ovaj projekat ima jaku političku podršku. Sve vode Ujedinjene nacije, što je vrlo pametan strateški potez jer je sve podignuto na viši nivo. A mislim da je Beogradu to potrebno.
Na kom nivou projekta, kad radite u inostranstvu, birate lokalni biro s kojim ćete sarađivati?
Još pre nego što smo ušli u drugi krug zapazili smo Zabriski studio. To su beogradski arhitekti s kojima smo želeli da sarađujemo na ovom projektu. Pozvali smo ih i oni su nam rekli da su već uključeni u drugi tim na ovom konkursu. A onda, kada smo ušli u uži izbor, mislim da su oni nas pozvali i rekli da s drugim arhitektom nisu ušli u drugi krug i zatražili sastanak. Mislim da su svi želeli da rade s njima i ispalo je skoro da oni intervjuišu nas zarad moguće saradnje. U Zabriski timu imamo savršene partnere. Od samog početka. Odlični su, dobro ukorenjeni i dobro povezani, entuzijastični, pružaju mnogo i velika su podrška. Imamo jak međusobni afinitet. Apsolutno je zadovoljstvo raditi s njima. Potrebna nam je ta lokalna saradnja, ne možemo to sami. Inače, imamo internacionalan tim – na direktorskom nivou su ljudi sa tri kontinenta. U timu su nam ljudi iz celog sveta, ali sam sasvim svesna da smo ovde relativno nepoznati. Imamo međunarodne potencijale i veoma smo zadovoljni što smo pozvani u Beograd da govorimo o projektu jer to je prilika da se predstavimo ovdašnjoj arhitektonskoj zajednici. Veoma mi je važno da ih pridobijemo i da nas podrže.
Vaš projekat je zavodljiv, a kao što znamo, od ideje do realizacije mnogo toga se dogodi. U stvari, koliko se ideja najčešće razlikuje od onoga što se izgradi?
Uvek ima razlike, ali mislim da je najvažnije boriti se za ono što je esencija projekta i njegov konceptualni integritet. Čini mi se da sam dosta dobra i u pregovaranju i da imam osećaj kada treba da promenimo kurs. A to se dogodi kad shvatite da su ograničenja prejaka, bilo da je reč o regulacijama, budžetu ili planiranju. Planiranje je veoma važno. Uradićemo sve što je u našoj moći da realizujemo ono što smo projektovali. Naravno, na svakom nivou se istražuje više, vrlo vodimo računa o balansu akustike i arhitekture. Važno nam je i da zainteresovanim stranama pokažemo kakve sve mogućnosti postoje za Beograd u ovom poduhvatu. Kao što rekoh, ovo je mnogo više od koncertne dvorane.
To je i tačka okupljanja.
Tačno. Lokacija je važna strateška tačka i ljudi će joj gravitirati. Blizu je Muzeja savremene umetnosti, koji je divna građevina i vrlo je cenim. Projektovali smo prostore okupljanja, ta lokacija je zanimljiva ne samo u urbanom već i u socijalnom i društvenom smislu. To je na neki način i gradski trg. U parku je, a park nije još dovoljno izrastao. Naša strategija za okolni zeleni prostor je divlja priroda. Potpuno smo svesni snage prirode Velikog ratnog ostrva, koje je u neposrednoj blizini. To nema nijedan grad na svetu. Takvu divljinu usred grada. To je nešto izuzetno i treba mu odati počast. Divljina koja se planira za park i ivicu reke je u stvari proširenje divlje prirode Velikog ratnog ostrva. Bukvalno i metaforički. Želimo da podstaknemo diverzitet flore i faune... i želimo mesto za muziku. Zamislite, kad dolazite, hodate tom lepom šumom. Bez obzira na to da li ste umetnik ili posetilac. I taj osećaj otkrivanja – zgrada se ne otkriva odjednom u celini. Možete joj prići sa nekoliko strana i uvek ćete je drugačije sagledati.
Vrlo ste entuzijastični i strastveni.
Naravno da jesam, ja to živim i dišem.

Kocka je bačena
Kockanje stručnjaci smatraju jednom od najbrže rastućih bolesti mentalnog zdravlja, upozoravajući da ga karakteriše propast cele porodice, a ne samo pojedinca. U srži te pasije je težnja za nagradom koja dolazi u vidu lučenja dopamina, za šta je zadužen „primitivni deo mozga”, a relikt vremena kad nam je život zavisio od lova. Edikcija od kockanja u rangu je zavisnosti od droga. „Među onima koji se kockaju u Srbiji sve više je mladih od 18 do 25 godina”, naglašavaju eksperti za prevenciju i lečenje od patološkog kockanja.
Međutim, za razliku od droga, kockanje, uključujući i klađenje, dozvoljena je radnja i spada u industriju zabave. „Igre na sreću imaju za cilj ostvarivanje materijalne koristi, uz iluziju kontrole, osećaj zadovoljstva i poniranje u svet fikcije”, objašnjava se na raznim specijalizovanim portalima.
Kao da potonji navodi nisu dovoljni da nekog privuku u šljašteće lokale na svakom ćošku bilo kog grada naše, ali i drugih država, lanci kladionica sve češće angažuju slavne ličnosti da popularišu njihovu delatnost. Ta, uvek draga lica koja znamo sa estrade, sportskih terena, iz filmova, kvizova, TV serija... bivaju obuzeta posebnom – zaraznom vrstom strasti kad njihov tiket osvoji zgoditak.
Neki od promotora igara na sreću dobro su situirani, dok drugi i nisu, iza čega stoji pomalo naopak sistem vrednosti uspostavljen u današnjem društvu. I samo reklamiranje povlači različite reakcije javnosti, ponekad i iz pijeteta koji se vezuje za određene ličnosti.
Tako je prošlogodišnji EPP spot za kladionice „Mocart” izazvao salve negodovanja, ali i jednu, u najmanju ruku, ambivalentnu kolumnu poznatog hrvatskog pisca Miljenka Jergovića, na njegovom sajtu. Reklama se, naime, odvija u atmosferi dodele izvesne filmske nagrade, pune oskarovskog glamura, dok je laureat čuveni Rade Šerbedžija. „Tooo”, dovikuje njegov kolega Miloš Biković, ali ovo nije povik oduševljenja zbog priznanja Šerbedžiji, već što je postignut gol na nekoj utakmici. I sam se Rade, kako ga po imenu doziva publika, tom golu silno obraduje, kao i voditeljka manifestacije, zanosna Severina (Vučković).
Jergović se, opet, osvrće na komentare na „Fejsbuku” povodom ovog video-spota, prvenstveno na one glumice Gordane Gadžić, kojoj je Šerbedžijin potez odbojan. A onda i na repliku glumčeve kćerke, koja staje u očevu zaštitu, i sina, što nastoji da smiri polemiku.

Kockanje-zavisnost ili industrija zabave (Foto: Anđelko Vasiljević)

Pisac ih sve troje razume – Gadžićevu, zbog žali što joj je srušena samoprodukovana „simbolička figura”, Vanju (ćerku), što smatra da njen otac nije dužan da štiti tuđe spomenike Šerbedžiji. I sina Danila, jer raspravu relaksira tvrdnjom da se i Rade umereno kladi, trošeći sopstveni, zarađeni novac, i da zato nije postao zavisnik, pa ne vidi problem ni u tome što reklamira kockanje.
U poenti Jergović zaključuje: „Ionako će ti jednostavni i smislom oskudni dramski igrokazi, prikazivani po televiziji i na internetu, ostati jedini rudimenti filmske i kazališne umetnosti koje će stotine hiljada nevoljnika širom bivše Jugoslavije za života videti od teatra i filma u svojim životima. Za njih su te reklamice Građanin Kejn, Lovac na jelene, Kralj Lir i Višnjik njihovih života.”
„Da je u Hrvatskoj Šerbedžija ono što on u Hrvatskoj nije, da je ono što je bio sir Lorens Olivije u Engleskoj, teško da bi mu na um palo da snima reklame za Germaniju. Zapravo, verovatno mu i bi na um palo, ali bi u tome sir Rade Šerbedžija bio onemogućen svom silom javnih počasti i društvenih privilegija”, Jergović dodaje.
Glavni akter reklame, ali i afere, poručio je, nezavisno od polemike na društvenim mrežama, da mu je drago što je prvi put radio s Bikovićem, i po ko zna koji put sa Severinom. Što i jeste razlog što je pristao na ovaj projekat, u kakvima „obično ne učestvuje”.
Taj relativno zastareo slučaj pominjemo kao opis društvene klime, bez jasnih granica šta je uputno, a šta ne baš preporučljivo. Naime, reklama neće srozati globalni Šerbedžijin ugled, dok će surevnjivim biti samo jedan argument više protiv kredibiliteta ovog – našeg, hrvatskog i holivudskog barda glumišta. A igre na sreću će opstati, kao što opstaju od pamtiveka.
Pre i posle tog viđenog primera, bili smo u prilici da gledamo reklame kladionica u interpretaciji sve sile lokal(nij)ih zvezda i zvezdica, od Žike Todorovića, Andrije Kuzmanovića, Andrije Miloševića do Radoslava Raleta Milenkovića, Uroša Jovčića, Miloša Samolova, i da ne zaboravimo – Jelene Karleuše.
I, dok smo se mi čudili, ili nismo, ponekad i zbog kontradiktornosti javnih nastupa pojedinih, glumica Duda Stojanović Glid na svom fejsbuk profilu objavila je kako je odbila jednu takvu „nepristojnu” ponudu. Da bude „provajder ’Mocart’ kladionica za tiket za bolesnu decu”.
„Odbila sam, naravno, jer ne dozvoljavam da iko preko mene pere bilo savest, bilo novac”, kaže Duda Stojanović Glid. „Deca mnogih mojih prijatelja postali su zavisna od klađenja”, dodaje ona. Stoga smatra sramnim to što se i „savest i novac peru preko humanitarnih akcija” (u vezi sa sasvim drugim bolestima od one koju sami izazivaju, prim. nov.).
Kao neumesno vidi i mamac poslovnih ponuđača, da su u promociji (u biti – kladioničarskih tiketa), učestvovale mnoge slavne ličnosti. „Ne razumem zašto su to činili i šta je uopšte njihova slava, kad je sve otišlo dođavola, pa se na ulicama nižu kockarnice i apoteke, plus eventualno pekare”, decidirana je Duda Stojanović Glid.
Namera da saznamo stav Raleta Milenkovića, povodom sličnih reklama u kojima nastupa, donekle je osujećena jer nam je on rekao: „O tome ne mislim ništa, ali ako mi ponudite da učestvujem u bilo kakvoj reklami o fikciji, rado ću to učiniti.”


Igor Avžner: „Finansijski efekat je dominantan i jedino bitan” (Foto: Lična arhiva)


Reklamiranje kladionica, ali i drugih vrsta kompanija, kao i brendova i usluga, uz korišćenje nečijeg imidža, Igoru Avžneru, stručnjaku za medije i komunikacije, više liči na „brak iz koristi, sa svim posledicama po obe strane”. U reklamirano se upisuju karakteristike onog ko to propagira, ali i obrnuto, pa efikasnost takve komunikacije ponekad je upitna, smatra Avžner.
„Dovoljno je podsetiti se Đokovića i sponzorskih ugovora koje nije produžio zbog svojih stavova oko vakcinacije. Da li će se neko poistovetiti i u kom segmentu sa Šerbedžijom, Severinom i sličnim akterima, najbolje bi morali da znaju oni koji su smišljali i emitovali poruke koji su oni slali”, naglašava.
Što se tiče etičnosti, koja se često poteže u gorepomenutim slučajevima, ona je „svakako u drugom planu”. „Kockanje stvara zavisnost, kao i alkohol, ali se i dalje reklamiraju”, kaže. I u isti koš stavlja čuveni slogan „svetsko, a naše”, kojim je Lazar Ristovski propagirao MB pivo, kao i političke spotove G17 plus, SNS-a… „Tu umetničko, etičko, moralno... prestaje da postoji. Finansijski efekat je dominantan i jedino bitan”, ističe Avžner.
Ali, mora se računati i na pomenuti efekat bumeranga, koji se može obiti o glavu EPP aktera. Stoga Avžner „umetničke uradke” svetskog, a našeg Lazara „odavno ne prati”. Ne treba zaboraviti ni duh našeg vremena u kome vlada apsolutna prezasićenost informacijama, zbog čega „konzumenti medijskih poruka sve slabije pamte i lakše zaboravljaju”. „Izgleda da ona stara manje je više sve više dobija na značaju”, zaključuje Avžner.
„Kao društvo, okruženi smo svakodnevnim bombardovanjem nasiljem, negativnim pojavama, pa i politikom, koja je sve, samo nije čista rabota, tako da lov na nove i zadržavanje starih mušterija, bilo da su u pitanju deca, penzioneri ili nedovoljno edukovane i medijski pismene osobe, postaje svojevrsna igra bez granica. Deca, koja su svakako žrtve i ovakvog oglašavanja, s druge strane izložena su i mnogo perfidnijim, ali i banalnijim (a svakako i bahatijim) vidovima komuniciranja kroz razne rijaliti programe na nacionalnim frekvencijama. Političku komunikaciju takođe ne treba izostaviti”, naš sagovornik rezonuje. A za kraj kaže „kocka je bačena”. I nema joj povratka.

Pod zvezdanim nebom „malog Monmartra”
Sad već tradicionalni, četvrti Festival francuskog filma u Beogradu, biće održan od sutra do 19. juna na tri lokacije: besplatne projekcije pod otvorenim nebom će, osim na Kosančićevom vencu, biti prvi put organizovane i u Silosima Beograd, a gledaoci će osam od ukupno deset filmova moći da gledaju i u bioskopu MTS dvorane u dva večernja termina. Deo programa će se naći i na onlajn platformi „Moj off”.
Kako je na konferenciji za novinare rekao Fatih Akčal, prvi sekretar Ambasade Francuske u Srbiji, koja od osnivanja prati ovu manifestaciju, među filmovima će se naći i dva ostvarenja iz ovogodišnje kanske selekcije, kao i nova ostvarenja istaknutih francuskih reditelja i glumaca. On je najavio dolazak tri gosta iz Francuske (to su reditelji Manuel Šapira i Serž Bozon, čiji će filmovi biti na festivalu, i glumac Aleksis Manoti, koji snima u Beogradu sa Draganom Bjelogrlićem) i dodao da festival doprinosi povezivanju kultura naše dve zemlje, naročito kinematografije, i da je sve više srpsko-francuskih filmskih koprodukcija otkako je 2019, uoči dolaska predsednika Emanuela Makrona u Srbiju, potpisan sporazum o saradnji u ovoj oblasti. Akčal je sa zadovoljstvom primetio i da je sve više francuskih i frankofonih filmova na festivalima u Srbiji.
Katrin Fodri, ataše za kulturu Francuskog instituta u Beogradu, rekla je da će povodom festivala biti upriličeni i francusko-srpski filmski susreti, kao i filmski karavan kroz Srbiju, kako bi program bio dostupan najširoj publici, a u tom smislu je pozdravila i besplatne projekcije u „malom Monmartru” (kako je nazvala Kosančićev venac) i novom mestu koje je sad „u modi” (Silosi Beograd). Ona je najavila da će se na onlajn platformi, osim novih filmova, tokom festivala naći i neki kanski klasici.
Na programu festivala su, pored ostalih, i aktuelni francuski bioskopski hitovi „Don Žuan” (koji otvara festival u prisustvu reditelja Serža Bozona), „Jadnici”, „Brigada”, „Noć 12. oktobra”, „Mač sa dve oštrice” sa Žilijet Binoš i „Hronologija nasilja”, kojim se smotra zatvara. Potonji je prvo dugometražno ostvarenje višestruko nagrađivanog reditelja Manuela Šapire. Kako je objasnio novinarima, obraćajući se putem video-bima, ova njegova drama iz 2022. godine odigrava se na malom, udaljenom tropskom ostrvu koje pripada Francuskoj, i podseća na brazilske favele. Šapira je primetio da je kinematografija za njega jedna od retkih preostalih „teritorija slobode” i da jedva čeka da dođe u Beograd i čuje kako je ovdašnja publika doživela njegov film.
Kum festivala Miki Manojlović, jedan od najboljih srpskih glumaca i veliki prijatelj Francuske, kako su ga predstavili, podsetio je na značajan uticaj francuske kulture i francuskog filma na generacije naših reditelja (i nekolicinu glumaca) i na kriterijume i ukus ovdašnje publike. Takođe je istakao da je francuska kinematografija u današnjem svetu poslednja linija odbrane od onoga što dolazi s druge strane okeana, da čuva evropski duh kad je film u pitanju, i da to pored ostalog uspeva i tako što Francuska od početka („od braće Limijer”) ima gotovo savršen sistem finansijske podrške snimanju filmova.

EPK postaje „Tvrđava mira”
Novi Sad – U Evropskoj prestonici kulture počinje serijal događaja čija je svrha da se oda počast žrtvama rata i promoviše kultura mira i dijaloga. Pod nazivom „Tvrđava mira”, novi programski luk projekta „Novi Sad – EPK” počinje 17. juna sećanjem na Novosadsku raciju, pogrom iz Drugog svetskog rata, dok će se do 17. jula odvijati mnoštvo različitih događaja, poput velikog koncerta klasične muzike „Betoven maraton”, pozorišne premijere predstave „Mefisto”, prve projekcije igranog filma „Liberta – rađanje grada”, o tome kako je Novi Sad postao slobodni kraljevski grad, mjuzikla „Mi smo narod”, koji će ljubljanski sastav „Lajbah” izvesti u Domu vojske...
Direktor Fondacije EPK Nemanja Milenković kazao je da će Novi Sad u narednih mesec dana zaista postati tvrđava mira i jedinstveni grad u Evropi po broju ovih događaja i umetnika, kojih je oko 1.500. On je rekao da ovaj projekat počinje pričom o stradanju jer je najveća opasnost po mir zaborav, kao i preformulacija stvari.
– Ovaj luk stvaramo već četiri godine i kada smo zvali evropske umetnike, oni su se rado odazivali, ali su podrazumevali da je to važno samo Novom Sadu, samo ovom podneblju. Nažalost, od marta je cela Evropa shvatila koliko je važna poruka „Tvrđave mira” – kazao je Milenković novinarima u kulturnoj stanici „Svilara”.
Kada umetnost predvidi budućnost, kako je u vezi s tim rekao reditelj Haris Pašović, to je uvek potresno i impresivno.
– Delovalo je da je samo Balkan taj koji je nemiran, a ne i drugi delovi Evrope, a sad vidimo da to nije tako. Sad smo u prilici možda da i mi pokažemo neka naša iskustva u tome kako i u najtežem vremenu sačuvati te ljudske veze, tu osnovu za ono što će morati da dođe kasnije. Mir nema alternativu i sigurno će proći ove strahote, ali kako ponovo uspostaviti život, tu negde mi znamo, imamo iskustvo – kaže.
Pašović je pozvan kao gost da režira „Mefisto” u saradnji SNP i EPK, predstavu koja će biti izvedena 12. i 17. jula, u kojoj učestvuje 41 glumac, a među njima i Mirjana Karanović i Gordana Đurđević Dimić.
On je novinarima ispričao da se ljudski i umetnički formirao u Novom Sadu, gde je došao sa 18 godina i proveo jedan period, kao i da je srećan zbog prilike da radi „Mefista”.
U sklopu „Tvrđave mira”, na Petrovaradinskoj tvrđavi će 17. jula biti premijerno prikazan film „Liberta – rađanje grada” autorskog tima reditelja Žanka Tomića i Gvozdena Đurića. Film stiže, po Tomićevim rečima, nakon šest godina priprema, istraživanja, kao i sklapanja produkcije, u čemu je pomogla Fondacija EPK.
Glavni glumci su Zlatan Vidović, Stefan Lukić, Tamara Gucunović, Davor Janjić, Aleksandar Đurica, Danijel Sič.
– Ovo je priča koja je dovela do Elibertacione povelje, ali nije Histori čenel. Ovo je ipak autorsko delo i jedan pogled na Evropu u to vreme – kazao je Tomić i naveo da su tokom filma došli do toga da su novosadski trgovci i zanatlije bili proganjani zbog zalaganja da kupe ovu povelju od carice Marije Terezije.
U novom programskom luku izdvaja se i „Betoven maraton”, izvođenje devet Betovenovih simfonija u jednom danu, uz dirigenta Gabrijela Felca, šefa dortmundske filharmonije. On je uputio video-poruku uoči događaja koji će se održati 26. juna u Gradskoj koncertnoj dvorani i na Petrovaradinskoj tvrđavi.
Mjuzikl „Mi smo narod” (Wir sind das Volk) u izvođenju „Lajbaha” 2. jula u Domu vojske inspirisan je, kako su naveli u Fondaciji EPK, provokativnim postmodernističkim dramaturškim delima Hajnera Milera i prvi put će biti izveden u Srbiji.
– Nasledivši brehtovsku revolucionarnu inspiraciju, Miler je tematizovao probleme nacionalizma i razvoja socijalističkog društva, zbog čega se često susretao s cenzurom – naveli su u Fondaciji EPK.
  </div>
  <div id="ekonomija">
Cena kukuruza najniža u poslednja tri meseca
Svi primarni poljoprivredni proizvodi protekle nedelje zabeležili su negativne cenovne trendove. Kako je saopšteno iz novosadske Produktne berze, cena kukuruza najniža je u poslednja tri meseca, dok soja košta koliko i krajem 2021.
– Na svetskim tržištima raste neizvesnost izazvana dešavanjima u Ukrajini, što se odražava na aktivnosti na domaćem tržištu. Najveći pad beleži se kod kukuruza – navodi se u izveštaju berzanskih stručnjaka. Dodaje se da se početkom nedelje kukuruzom trgovalo po 31 dinar za kilogram bez PDV-a. Međutim, usled nedovoljne tražnje, cena kukuruza imala je silazni trend pa su krajem sedmice ugovori zaključeni u rasponu cena od 29,5 do 29,7 dinara. Poslednjeg dana u nedelji, bila je primetna povećana tražnja za žutim zrnom po nižim cenama od zaključenih, dok je, s druge strane, ponuda bila veoma slaba i na višim nivoima. Srednja cena iznosila je 30 dinara što je pad od osam odsto u odnosu na ranije posmatrani period. Iz Produktne berze naglašavaju da je i cena pšenice nastavila da pada, a da je na to uticala smanjena tražnja kupaca. Berzanski ugovori, početkom nedelje, zaključeni su po ceni od 40 dinara bez PDV-a, da bi krajem nedelje pšenicom bilo trgovano po 39 dinara tako da je i kod žita zabeležen pad od 7,84 odsto.
– Na tržištu soje, od kraja maja, takođe je zabeležena manja aktivnost i kupaca i prodavaca. Nedostatak interesovanja kupaca i mnogo manji obim ponude, uticali su na negativno kretanje cene ove uljarice. U odnosu na prethodnu nedelju, beleži pad od pet odsto – kažu u Produktnoj berzi.
Pregovori Ujedinjenih nacija sa Rusijom oko izvoza žitarica završeni su nedavno „konstruktivno”, a nakon najave da će ta zemlja odblokirati luke u Crnom moru došlo je do pada cena žitarica na svetskim berzama, objavio je nedavno Rojters.
Kako je preneo portal „Agroklub”, na Pariskoj berzi cene pšenice su, početkom juna, prvi put u poslednje tri sedmice pale ispod 400 evra po toni, a potom i i na 392 evra. Rusija i Ukrajina čine gotovo trećinu globalne proizvodnje pšenice, Rusija je najvažniji izvoznik đubriva, a Ukrajina kukuruza i suncokretovog ulja. U ukrajinskim silosima čeka više od 20 miliona tona žitarica, jer su najbitnije transportne luke dugo bile blokirane.
Rusija je tražila ublažavanje sankcija koje su poremetile njenu proizvodnju đubriva i izvoz žitarica, kako bi dozvolila transport ukrajinske robe na druga tržišta.

Radnici „Fijata” imaju još jedan dan da se izjasne
Radna grupa za rešavanje statusa zaposlenih u „Fijatu”, koja se juče sastala u Kragujevcu, nije dogovorila ništa konkretno, a sledeći susret su zakazali za sredu, do kada traje izjašnjavanje radnika za odlazak na rad u inostranstvo. Zoran Miljković iz sindikata „Fijat plastike” kaže da će već od 20. juna „Stelantis” onima koji se ne opredele moći da uruči otkaze. Poslodavac je ponudio dvogodišnji angažman za oko hiljadu radnika u jednoj od četiri fabrike u inostranstvu, 500 zaposlenih planira da zadrži u Kragujevcu, dok 500 radnika smatra tehnološkim viškom i za njih je opredelio minimalne zakonom propisane otpremnine uvećane za 20 odsto, što je oko 2.200 evra za deset godina staža. Radnici se s tim ne slažu i traže oko hiljadu evra po godini staža.
Miljković kaže da je menadžment „Fijata” radnicima tek juče dao preciznije informacije u vezi sa uslovima rada u inostranstvu i da su im ostala samo dva dana da donesu odluku. Koliko je radnika zainteresovano da radi u Slovačkoj, Poljskoj, Nemačkoj ili Italiji zna samo poslodavac, koji je na početku izjašnjavanja zaposlenih saopštio da se 100 radnika dobrovoljno prijavilo. Miljković kaže da je malo radnika zainteresovano, ali će se tek u četvrtak ujutro znati tačna brojka.
Zaposleni su tražili da im se omogući da rade tri meseca u nekoj od inostranih fabrika, a potom da provedu mesec dana kod kuće, ali je „Stelantis” bio izričit da u inostranstvu rade dve godine, uz mogućnost da dođu kućama na letnji i zimski odmor i na još jedno kraće odsustvo u toku godine s plaćenim troškovima putovanja. Onima koji se odluče za Slovačku ili Poljsku sleduje bonus pre odlaska od 11.000 evra, a u povratku 6.000 evra i garantovan posao u Kragujevcu posle dve godine. Plata u Slovačkoj je 800, a u Poljskoj 850 evra. Njihove porodice imaće zdravstveno osiguranje u Kragujevcu.
Miljković najavljuje masovne proteste već od petka ukoliko do kraja nedelje ne dobiju zadovoljavajuće otpremnine. Pitanje visina otpremnina i dalje ostaje otvoreno, a juče je, kaže, razgovarano ko sve može da bude izuzet iz socijalnog programa. Od otkaza bi trebalo da budu zaštićeni invalidi, trudnice i porodilje, kao i majke dece do pet godina. Sindikalci i radnici koji učestvuju u pregovorima zalažu se da u tu grupu uđu invalidi prve i nulte kategorije, roditelji dece s posebnim potrebama, parovi u procesu vantelesne oplodnje i bračni parovi koji rade u „Fijatu”.
Za radnike koji ne prihvate da rade u inostranstvu i ne žele da uzmu otpremnine načelno je dogovoreno da uz minimalac sačekaju zaposlenje u drugim firmama, udaljenim najviše 50 kilometara od Kragujevca. Oni će biti u evidenciji Nacionalne službe za zapošljavanje najviše dve godine uz uveravanja nadležnih da postoje mogućnosti da se zaposle i u mnogo kraćem roku, za nekoliko meseci. Dok su u evidenciji NZS-a primaće nadoknadu od 47.000 dinara mesečno, od čega će sami plaćati doprinose i za dve godine neće moći da se zaposle u „Fijatu” kada počne proizvodnja električnih automobila.
U sastavu radne grupe su predstavnici sindikata radnika „Fijata”, kabineta premijerke Srbije, Razvojne agencije Srbije i ministarstava rada i privrede.

Bez zaustavljanja na naplatim rampama
Uspostavljanje jedinstvenog sistema elektronske naplate putarine u Srbiji, Severnoj Makedoniji i Albaniji, a kasnije i u ostalim zemljama koje se priključe inicijativi „Otvoreni Balkan”, dogovoreno je na samitu u Ohridu. Građani Srbije, Severne Makedonije i Albanije sa istim uređajem za elektronsku naplatu putarine vrlo verovatno već tokom avgusta moći će da plaćaju putarinu u sve tri zemlje bez zaustavljanja, kaže za „Politiku” Tomislav Momirović, ministar građevinarstva, saobraćaja i infrastrukture.
– Ovo znači da bilo koji korisnik elektronske naplate iz bilo koje zemlje u okviru inicijative „Otvoreni Balkan” može samo sa jednim tagom da plaća putarinu. Tokom maja održani su sastanci tehničkih ekipa iz Beograda, Skoplja i Tirane, a mi smo već sada u fazi testiranja sistema – naglasio je Momirović. Dodao je da će se na ovaj način smanjiti gužve na auto-putevima i rasteretiti protok vozila na naplatnim stanicama, a građani će brže stizati do željene destinacije.
Prema njegovoj oceni, inicijativa „Otvoreni Balkan” je najbolji projekat koji se pojavio u Jugoistočnoj Evropi u poslednjih trideset godina, osmišljen da okupi sve zemlje regiona oko onoga što nas spaja – tržište i jedinstveni životni prostor. „Otvoreni Balkan” će doprineti otvaranju granica i zajedničkom udruživanju ekonomija i tržišta, te tako dovesti i do podizanja životnog standarda u čitavom regionu.
– Trenutno investiramo milijarde evra u potpuno novu putnu i železničku infrastrukturu, ali ako ne uklonimo granične barijere nećemo u potpunosti ostvariti naš cilj. Nema previše smisla ulagati tolika sredstva, izgraditi novu mrežu auto-puteva, a da pritom čekamo na granicama više sati. Paralelno sa procesom izgradnje puteva, moramo da relaksiramo granične procedure kako bismo pomogli našoj ekonomiji, i samim tim omogućili da svi građani na zapadnom Balkanu dožive ekonomski procvat i na taj način povučemo region napred – naveo je Momirović.
Dimitar Kovačevski, premijer Severne Makedonije takođe je prošle sedmice u Ohridu potvrdio da će građani Srbije sa tagovima za putarinu moći da prođu rampe bez stajanja i u Severnoj Makedoniji, pa će se tako smanjiti gužve na naplatnim rampama. Kako su prethodnih dana pojasnili iz „Puteva Srbije” vozači samo treba da dođu na pumpu i da traže da im tag uređaj bude „Otvoreni Balkan”, kao i da preko servisa „Puteva Srbije” registruju svoju platnu karticu. Očekuje se da putarina sa ovim tagom bude jeftinija za pet odsto u sve tri zemlje.

Momirović: Dronovi će pratiti vozove na brzoj pruzi
Ministar građevinarstva, saobraćaja i infrastrukture Tomislav Momirović najavio je danas da će zbog slučajeva vandalizma na brzoj pruzi između Beograda i Novog Sada biti angažovani dronovi koji će pratiti vozove.
„Nije cela pruga pokrivena kamerama, jer je to prevelika infrastruktura. Morali bi stotine kamera da postavimo i zaposlimo ogroman broj ljudi da prati te kamere, ali ono što ćemo morati je da angažujemo dronove koji će pratiti vozove. Ne ugrožava se samo imovina već i bezbednost putnika”, rekao je Momirović gostujući na K1, preneo je Tanjug.
Dodaje da veliki infrastrukturni projekti uvek otkriju i drugu stranu društva.
„Pojedinci iz čistog vandalizma kamenuju vozove i nemaju svest o tome koliko je opasno krasti ogradu na železnici. Napravili smo nešto najbolje u Evropi i moramo da suzbijemo vandalizam. Naših 150 inženjera iz celog sveta vratilo se u zemlju da završe ovaj projekat.
Podseća da je formirana Radna grupa sa pripadnicima Ministarstva unutrašnjih poslova i Republičkim tužilaštvom.
„I već imamo rezultate, uhapšeni su ljudi koji su kamenovali voz i oni koji su krali ogradu, nažalost i jedan čovek iz železnica. Sve koji uništavaju društvenu imovinu ćemo goniti i sankcionisati. Kazne su velike za oštećenja na železničkoj infrastrukturi i mogu ići do osam godina, jer je reč o ugrožavanju saobraćaja i mogućnosti gubitka života. To su ozbiljna krivična dela”, istakao je Momirović.
Kaže da je brzu prugu između Beograda i Novog Sada za tri meseca koristilo više od 400.000 ljudi.
„Svakog dana koriste ovu prugu ljudi iz Inđije, Banovaca... Vikendom je i dalje nemoguće doći do karata. Ogroman je broj putnika iz Crne Gore i Bosne koji su došli samo da se provozaju vozom - iz Pljevalja, Banjaluke, Bijeljine. Mi nemamo kašnjenja na toj liniji u prethodnih nekoliko meseci i veliki je to uspeh, svakog dana dobijam izveštaje. Ne slažem se da je cena karte od 400 dinara neodrživa”, naveo je Momirović.
Podseća da je barska pruga do Valjeva kompletno rekonstruisana.
„U oktobru kreće investicija brze pruge od Beograda do Niša, spojićemo ih najkvalitetnijom infrastrukturom”, kazao je ministar.

Majska inflacija u Nemačkoj najviša za pet decenija
Stopa inflacije u Nemačkoj u maju iznosila je 7,9 odsto u odnosu na isti mesec prošle godine, saopštio je Statistički zavod Nemačke.
Treći mesec za redom je stopa inflacije u najvećoj privredi Evrope iznad sedam odsto.
Od aprila do maja inflacija je skočila za 0,9 odsto, navodi se u saopštenju.
Inače ovaj nivo inflacije nije zabeležen od ponovnog ujedinjenja Nemačke, a sličan visoki nivo bio je na zimu 1973. godine.
Tada je cena naftnih derivata usled naftne krize drastično porasla. Slična je situacija i danas kada je poskupljenje energenata izazvalo poskupljneje gotovo svih ostalih proizvoda i usluga.
  </div>
<div id="tehnologija">
Globalna rasprodaja kriptovaluta - bitkoin pao na kratko ispod 21.000 dolara
NjUJORK - Bitkoin je danas na kratko pao na azijskom trgovanju ispod 21.000 dolara, pošto se panična rasprodaja kriptovaluta nastavlja, ali se kasnije tokom trgovačke sesije blago oporavio i kreće se oko nivoa od 21.800 dolara.  Najveća svetska kriptovaluta pala je za skoro 14 posto u poslednja 24 sata, dok je etereum oslabio više od 12 procenata u istom periodu, prema podacima Koinbejza, izveštava Si-En-Bi-Si.
„Sve trenutno puca, bilo da se radi o akcijama, o kripto imovini ili bilo čemu drugom. Ono što vidite na tržištu je strah, neizvesnost i sumnja”, kaže Nirmal Ranga, šef za trgovanje i tehničke analize na kripto berzi ZebPej.
Težak nokaut kripto imovine u ponedeljak usledio je kada su platforme za trgovanje poput Celzijusa i Bajnensa zaustavile povlačenja, a neke kompanije su čak zatvorile posao. Iz Celzijusa su saopštili da će povlačenja, zamene i transferi između računa biti prekinuti zbog „ekstremnih tržišnih uslova” i da bi taj potez trebalo da „stabilizuje likvidnost i poslovanje”.
U međuvremenu, Bajnens, najveća kripto berza na svetu, blokirala je povlačenje bitkoina na više od tri sata „zbog zagušenja transakcija što je izazvalo gomilanje naloga i zastoj”, prenosi Tanjug.
Tržišna kapitalizacija kriptovaluta pala je ispod 1,0 bilion dolara u ponedeljak, prvi put od februara 2021. godine, pokazali su podaci sa platforme KoinMarketKap. Poslednjih dana sa tržišta je zbrisano oko 200 milijardi dolara. Do rasprodaje kriptovaluta došlo je pošto investitori uglavnom beže iz rizičnih sredstva usled straha od potencijalne globalne recesije, dok vodeće centralne banke širom sveta podižu kamatne stope kako bi ukrotile inflaciju. Bitkoin je pao za skoro 70 posto sa istorijskog rekorda koji je dostigao u novembru 2021.
  </div>
  <div id="vesti">
Belivukova grupa odgovorna za četiri ubistva u Grčkoj
Veljko Belivuk, Marko Miljković i pripadnici njihovog kriminalnog klana odgovorni su, kako je juče izjavio ministar policije Aleksandar Vulin, za još četiri ubistva – Igora Dedovića i Stevana Stamatovića u januaru 2020. u Atini i Damira Hadžića i Alana Kožara u julu iste godine na Krfu.
Da li će istrage povodom ove četiri likvidacije voditi srpski ili grčki istražitelji još nije poznato s obzirom na to da se o tome, prema Vulinovim rečima, još pregovara.
Zbog prikupljanja dokaza neophodnih za pokretanje istrage, ali i zbog razmene informacija, tužilac za organizovani kriminal Mladen Nenadić imao je sastanak sa predstavnicima grčke policije.
– Takođe, tužilac Nenadić i njegovi saradnici imaju kontakte i sa predstavnicima drugih zemalja u vezi sa ubistvima u inostranstvu, a iza kojih, kako se veruje, stoje pripadnici Belivukove i Miljkovićeve kriminalne grupe – navodi sagovornik našeg lista blizak istrazi.
Dedović i Stamatović ubijeni su 19. januara 2020. oko 18.30 u restoranu „Voskopula”, u centru Atine. Četvorica muškaraca, maskirana kapuljačama i šalovima, ušli su u lokal i prišli stolu za kojim su sa suprugama i decom sedeli Dedović i Stamatović. Naočigled gostiju lokala i članova porodice, ubice su pucale dvojici Crnogoraca u glavu i grudi. Grčki mediji su, posle dvostruke likvidacije, objavili da su u Dedovića i Stamatovića ispaljena najmanje 24 hica i da je policija na mestu pucnjave pronašla čaure kalibra devet milimetara, ispaljene iz dva oružja.
Šest meseci kasnije, 23. jula 2020, u vili u mestu Halikunas, na grčkom ostrvu Krf, lokalna policija pronašla je tela dvojice muškaraca – Alana Kožara i Damira Hadžića. Kako se ispostavilo u istrazi, u njih je pucano dok su bili u automobilu kojim su se neposredno pre toga dovezli do vile. Na mestu ubistva pronađeno je 29 čaura, a obojica muškaraca pogođena su sa po najmanje 10 metaka – u grudi, vrat, ruke i noge, preneli su mediji.
Prema informacijama do kojih je „Politika” došla, telefonski poziv koji je Veljko Belivuk obavio sa atinskog aerodroma neposredno nakon zločina u prestonici Grčke bio je u početku istrage jedini posredni dokaz koji ga je indirektno dovodio u vezu sa ubistvom „škaljaraca” Dedovića i Stamatovića.
Nedugo posle dvostrukog ubistva u Atini, srpski istražni organi su od kolega iz Grčke dobili informaciju da postoje određene indicije koje ukazuju na to da su u pucnjavi učestvovali srpski državljani. Shodno tome, srpski istražitelji su počeli da rade na ovom slučaju.
– Srpskoj policiji dostavljena je informacija da je signal telefona Veljka Belivuka, u trenutku pucnjave u Atini, lociran u Solunu. Tim povodom, Belivuk je, u svojstvu građanina, u septembru 2020. ispitivan u Trećem odeljenju PU za grad Beograd – otkriva sagovornik našeg lista.
Tokom ispitivanja, Belivuk nije negirao da se u vreme ubistva Dedovića i Stamatovića nalazio u Grčkoj. Tvrdio je da je u Solunu bio turistički. O saslušanju Belivuka, kako nezvanično saznajemo, sačinjena je službena beleška, ali protiv njega tada nije podneta krivična prijava.
– Do sada prikupljeni podaci ukazuju na to da je jedan od neposrednih izvršilaca dvostrukog ubistva u Atini bio Novosađanin Ljubomir Lainović, stariji sin Branislava Lainovića Dugog, likvidiranog u martu 2000. godine, ispred beogradskog hotela „Srbija”. Veruje se da je Lainović u Dedovića i Stamatovića pucao po nalogu Belivuka i Miljkovića – navodi naš sagovornik.

Migrantska kriza nije prošla, čuvaćemo naš način života
Predsednik Radne grupe za rešavanje problema mešovitih migracionih tokova i ministar unutrašnjih poslova Aleksandar Vulin, obišao je danas Trening centar za migracije u Plandištu i poručio da se Srbija tokom migrantske krize pokazala kao izuzetno organizovana i sposobna država.
Vulin je istakao da migrantska kriza nije prošla i da ćemo zaštititi naš način života, saopštio je MUP prenosi Tanjug.
Ministar je, u pratnji komesara za izbeglice i migracije Vladimira Cucića, obišao prostorije Trening centra i razgovarao sa zaposlenima u toj ustanovi o njihovim svakodnevnim aktivnostima i načinu rada.
Vulin je poručio da migrantska kriza nije prošla i ponovio da Srbija koja nije ni odgovorna za migrantsku krizu, neće biti parking za migrante.
„Srbija neće biti parking za migrante niti sabirni centar gde će oni čekati svoju priliku da pređu u Zapadnu Evropu. Srbija je organizovana i snažna država, koja je pod vođstvom predsednika Aleksandra Vučića pokazala da ima institucionalne odgovore na sve izazove i da ume da se nosi sa problemima kao što je migrantska kriza”, rekao je Vulin.
Dodao je da bogatije i razvijenije države od Srbije nisu uspele da adekvatno odgovore na migrantsku krizu i na njene posledice.
Vulin je istakao odličnu saradnju između MUP-a i Komesarijata za izbeglice i migracije.
Naglasio je i da za rešavanje migrantskog problema od 2015. godine do danas Evropa nije uspela da formuliše jedinstvenu politiku i da je to jedan od razloga zašto migrantska kriza neće prestati, ali i razlog zašto moramo da se povezujemo i vodimo računa o bezbednosti naše zemlje i građana.
„Migrantska kriza nije prošla i mi ćemo čuvati i sačuvati naš način života. Nećemo dozvoliti da se svakodnevni život naših građana na bilo koji način poremeti zbog migrantske krize”, poručio je Vulin.

MUP: Za vikend 7.000 saobraćajnih prekršaja
Tokom akcije pojačane kontrole saobraćaja koja je sprovedena prethodnog vikenda, od 10. do 12. juna, saobraćajna policija otkrila je 6.983 prekršaja, od kojih se najveći broj odnosio na prekoračenje dozvoljene brzine kretanja.
Dozvoljenu brzinu kretanja prekoračilo je 3.099 vozača, 656 je sankcionisano zbog vožnje pod dejstvom alkohola, 19 pod dejstvom psihoaktivnih supstanci, a u službenim prostorijama na trežnjenju zadržano je 130 osoba, saopšteno je iz MUP-a, prenosi Beta.
Zbog nekorišćenja sigurnosnog pojasa saobraćajna policija prekršajno je kaznila 1.235 osoba, a tokom akcije otkriveno je i 1.576 drugih prekršaja.

Obdukcijom utvrđeno da je Zukorlić preminuo prirodnom smrću
NOVI PAZAR – Više javno tužilaštvo u Novom Pazaru saopštilo je danas da je obdukcionim nalazom utvrđeno da je lider Stranke pravde i pomirenja Muamer Zukorlić umro prirodnom smrću koja je nastupila kao posledica naglog pogoršanja funkcije i prestanka rada srca.
Više javno tužilaštvo je, kako se navodi u saopštenju, postupajući po krivičnoj prijavi koju je podneo njegov sin Usame Zukorlić protiv NN lica zbog krivičnog dela teško ubistvo, odredilo ekshumaciju radi obdukcije posmrtnih ostataka tela kao i hemijsko-toksikološku analizu bioloških ostataka u cilju uvažavanja uzroka smrti muftije.
U saopštenju se navodi da je juče Zavod za sudsku medicinu u Nišu dostavio Višem javnom tužilaštvu u Novom Pazaru objedinjeni nalaz i mišljenje zajedno sa nalazom i mišljenjem Zavodom za zdravstvenu zaštitu radnika Novi Sad u kojem je navedeno da izmerene vrednosti koncentracije toksičkih metala i metaloida u uzorcima se nalaze u okviru normalnih vrednosti za ove vrste uzoraka i ne predstavljaju neposredan ni posredan uzrok akutne i hronične intoksikacije i time nisu uzrok smrti Zukorlića, preneo je Tanjug.
U saopštenju se dodaje da je „uzimajući u obzir celokupnu medicinsku dokumentaciju sada pokojnog Muamera Zukorlića i obdukcioni nalaz, smrt prirodnog porekla te da je nastupila kao posledica naglog pogoršanja funkcije i sledstvenog prestanka rada srca na terenu od ranije prisutnog teškog i progresivnog oboljenja srca”.

Vatrogasci van dužnosti spasli dete iz šahta punog vode
Vatrogasci iz Zaječara Andrija Trifunović i Saša Lalić spasili su trogodišnjeg dečaka koji je u Ulici generala Gambete u tom gradu upao u šaht pun vode, dubok oko četiri metra.
Vraćajući se sa posla, vatrogasci-spasioci zatekli su okupljenu grupu ljudi i tom prilikom videli maloletno dete koje je upalo u nezaštićen šaht.
Brzom reakcijom, jedan vatrogasac-spasilac se sajlom za vuču vozila spustio u šaht, uhvatio dete za noge i izvukao ga.
Dečak nije davao znake života, a nakon što su ga Trifunović i Lalić reanimirali, došao je svesti, nakon čega je prevezen u Zdravstveni centar Zaječar, gde mu je ukazana lekarska pomoć, prenosi Tanjug.
Ministar unutrašnjih poslova Aleksandar Vulin je zahvalio Trifunoviću i Laliću povodom spasavanja trogodišnjeg dečaka, istakavši da su učinili podvig vredan svakog divljenja.
Kako je saopšteno iz MUP-a, ministar policije će nagraditi hrabre vatrogasce koji su spasili život trogodišnjaku.

Dijagnoza i terapija za oporavak sela
Novi Sad – Neka naša sela su kao u TV seriji „Đekna”, kaže sociolog prof. dr Milovan Mitrović: „Još nisu umrla, a ka’ će – ne znamo.” To su ona sela koja se nalaze, prema njegovoj tipologiji pet sela, u sredini. Jedva su održiva, ali su održiva. Ispred su ugledna i perspektivna sela, a iza ona koja nestaju ili su već nestala.
„Svakom od ovih tipova sela morate napraviti posebnu dijagnozu i terapiju, akcioni model za njihovu održivost”, kazao je za „Politiku” profesor Mitrović povodom okruglog stola „Selo između tradicije i stalnih promena”, održanog nedavno u Matici srpskoj, gde je kao sekretar Odeljenja za društvene nauke otvorio naučni skup i izneo neke svoje predloge oko modela održivosti sela.
Ugledna sela, kako je objasnio, postoje i u nepovoljnim okolnostima i primer su drugima, na koji se valja ugledati, a država tu jedino što treba da radi jeste da im ukloni prepreke da bi ta sela bila još bolja.
„Kad se kreira nacionalna politika i agrarnog i ruralnog razvoja, onda treba videti šta tim najuglednijim selima smeta da budu još bolja”, kazao je profesor, koji je i član Akademijskog odbora za selo SANU.
S druge strane su sela koja nestaju ili su već nestala, čiji je tok, kako kaže, skoro nemoguće preokrenuti, izuzev radikalnim promenama čitavog sistema, koje ipak ne smatra previše verovatnim.
Ovaj sociolog sela podseća na niz stručnjaka koji su kod nas postavili naučni temelj za razvoj sela, ali kaže da danas „pomalo deprimira” pogled u zaključke s takvih skupova od pre 20 ili 30 godina.
„Ni reč ne biste ni oduzeli, ni dodali. Niko se na zaključke osvrtao nije. Ni danas, nažalost, situacija nije mnogo bolja. Nama ništa drugo ne preostaje nego da istražujemo i predlažemo, da to svako u svojoj sredini pokuša da doturi do onih koji donose odluke, koji imaju moć”, kazao je dr Mitrović na skupu.
To što stanje sela nije mnogo bolje govori da je problem dubinski, pa ističe da su potrebna sistemska rešenja, a ne „palijativne” mere, neke pojedinačne mere koje su usmerene, pa navodi primer pet ljudi u zadruzi.
„Broj onih koji mogu da čini zadrugu nije više 10, po starom, nego je sad pet, a tih pet kad pomognete u selu, onda tamo kažu da su iz ove stranke, iz one stranke, kako su došli do sredstava. I krene priča koja kompromituje akciju”, navodi.
Dodelu bespovratnih sredstava za kupovinu seoskih kuća takođe smatra „palijativnom” merom. Ne može da šteti, kako je našem listu rekao, medijski je atraktivno, ali ne rešava nijedan veliki problem s kojim se naše selo i poljoprivreda suočavaju.
Država, koja ima Ministarstvo za brigu o selu, po rečima profesora, ne treba da „brine o selu”, već mora da stvori uslove za održivi razvoj. Među njegovim predlozima je i uvođenje seoske samouprave, odnosno izbor seoskog odbornika, i osnivanje, za brdsko-planinska i pogranična područja, malih seoskih opština i pokretnih opštinskih kancelarija, što iziskuje i političku reformu.
„U proporcionalnom izbornom sistemu svaka stranka ima svog čoveka u selu, a selo nema svog predstavnika ni na jednom državnom nivou. To je jedan problem. Drugi problem su naselja koja nestaju ili su već nestala. Tu moramo da se borimo s kvadraturom kruga”, izjavio je dr Mitrović.
Za sela koja su opustela predlaže još osnivanje zavičajne mreže, virtuelne zadruge koja bi imala svoj proizvodno-potrošački odnos. Oni koji su se iselili u gradove i njihovi potomci došli bi u kontakt, preko pokretne opštinske kancelarije, sa onima koji su u selu ostali. Tako bi jedni, kaže ovaj profesor, kupovali od poznatog prodavca, a drugi proizvodili za poznatog kupca.
Stočarima u Vojvodini 100 miliona dinara za opremanje farmi
Stočarima iz Vojvodine juče su uručeni ugovori o dodeli ukupno 98,2 miliona dinara bespovratnih sredstava za opremanje farmi širom pokrajine.
Ugovore su dobila 104 korisnika koja će za odobrene investicije uložiti nešto više od 70 miliona dinara sopstvenog novca, navodi se u saopštenju pokrajinske vlade i dodaje da je ugovore uručio pokrajinski sekretar za poljoprivredu, vodoprivredu i šumarstvo Čedomir Božić. „Za opremanje stočarskih farmi ove godine smo imali budžet od 110 miliona dinara, znatno više nego prethodne godine, kada smo na raspolaganju imali 90 miliona dinara”, kazao je Božić, prenosi Tanjug.
Dodao je da su za podsticaje aplicirala 123 korisnika, da su odobrene 104 validne prijave nosilaca poljoprivrednih gazdinstava, a da 19 nije ispunilo propisane uslove.
Božić je naglasio da će resorni sekretarijat i naredne godine nastaviti sa ovom podrškom poljoprivrednim gazdinstvima u AP Vojvodini. Na ovogodišnjem konkursu gazdinstva su dobila bespovratna sredstva za sufinansirenje opremanja farmi – govedarskih, svinjarskih, ovčarskih, kozarskih i živinarskih, zatim za nabavku opreme za mužu, za hlađenje i skladištenje mleka, za izđubravanje, te za pripremu, rukovanje i distribuciju koncentrovane i kabaste stočne hrane na gazdinstvu.

U Srbiji dve osobe preminule od korone, novozaraženih 356
U Srbiji je u poslednja 24 sata registrovano 356 novih slučajeva koronavirusa, na osnovu 8.102 testirana uzorka.
Od poslednjeg preseka preminule su dve osobe, prenosi Tanjug.
Na bolničkom lečenju je 88 pacijenata, od kojih je osam na respiratorima, objavljeno je na zvaničnom sajtu kovid-19.rs.
Od početka pandemije u Srbiji su otkrivena 2.020.952 slučaja koronavirusa, a testirane su 9.801.694 osobe.
Ukupno su do sada od posledica koronavirusa preminule 16.103 osobe.
Procenat smrtnosti je 0,80.

Zaštita useva u fokusu Dana polja
Pančevo ‒ Ozbiljni proizvođači u poljoprivredi kažu ‒ svake godine idemo u prvi razred, pa tako i ove sezone, sa prilično mekom zimom i dosta vlage, a onda setva u suvu zemlju i vetrovi ‒ sve stresni uslovi koji se ne daju kontrolisati a rezultat je neujednačeno nicanje i pojava biljnih bolesti. Stoga, slažu se i stručnjaci i ratari južnog Banata, na oko 21.650 hektara atara Alibunara, Kovačice, Pančeva i Opova, treba očekivati prosečan prinos pšenice. Za kukuruz i suncokret još je rano prognozirati, moglo se čuti na Danu polja strnih žita, zaštite bilja i uljane repice Instituta „Tamiš” iz Pančeva.
Na osmom kilometru od Pančeva ka Banatskom Novom Selu, skup sa temom pravilnog uzgajanja pšenice, kukuruza i slatkog korena, na parcelama ogledog polja instituta, okupio je proizvođače, ljude od struke, ali predstavnike resornog ministrstva, pokarajinskog sekretarijata i lokalne samouprave, na istom zadatku ‒ da prikazom praktične primene, predlozima, rešenjima i primenom agrotehnike i tehnoloških novitetima u proizvodnji, omoguće ratarima što bolje prinose. U Institutu „Tamiš” podsećaju, svi ogledi su dostupni i tokom godine, a agrotehničke mere opisane u vodiču i biltenu sa rezultatima i prinosima, koji se štampa na kraju svake.
‒ U fokusu su i noviteti u zaštiti bilja, kao i kombinacije koje su dale najefikasnije rezultate prikazano u herbicidnim ogledima na pšenici, kukuruzu, sucokretu, soji i šećeroj repi, kao i fungicidni ogledi, što je razlika u odnosu na marketiške flajere iinformacije i reklame. To, kako je zaista, ovde se može videti, a trudimo se da budemo i korak ispred, da primenjujmo ono što nas očekuje i da idemo u korak sa ovim vremenskim prilikama i neprilikama, što agrotehnikom što hemijskim preparatima ‒ kaže za „Politiku”, Maja Sudimac, rukovodilac Savetodavne službe Instituta „Tamiš”.
   Sa mikroogleda i ovog varljivog proleća savet najboljeg saradnika ratara regiona, Instituta „Tamiš”, koji postoji sedam decenija, jeste da ih ratari barem jednom u toku godine posete, jer se ovde radi naučno priznatim metodama i daju validni i precizni rezultati, a sve s ciljem da se poveća prinos, smanje troškovi proizvodnje i učešće rada i zaštiti okolina, kao uslov da se dođe do kvalitenog proizvoda.
„Na Dan polja dolazim preko 30 godina. Značajno mi je da vidim više sorti pšenice, a naročito herbicidne oglede i kako je koja kombinacija delovala. Ima mnogo sredstava koja nam se nude, ali je najbolje videti kako to deluje u praksi i na jednom mestu, da čovek zna šta da radi kod sebe. Čujemo i neki savet, ali je očigledna nastava uvek bila najbolja”, mišljenja je Đurica Jovanov, poljoprivrednik iz Omoljice.
Statistika u Srbiji registruje preko pola miliona poljoprivrednih gazdinstava, od čega su preko 95 odsto ona mala. Upravo je njihovo obrazovanje i prenošenje znanja sa praćenjem trendova, ključni u ovoj dinamičnoj grani. Zato stručnjaci Instituta „Tamiš”, sezonski organizuju Dan polja, a zimi predavanja i obilazak domaćinstava individualnih poljoprivrednika.

Izložba povodom 140 godina diplomatskih odnosa Srbije i Japana
U Ministarstvu spoljnih poslova, povodom 140 godina diplomatskih odnosa Srbije i Japana, otvorena je danas izložba na kojoj su kroz arhivsku građu prikazani najvažniji događaji u bilateralnim odnosima dve zemlje od Drugog svetskog rata.
Izložbu je otvorio ministar Nikola Selaković, koji je ambasadoru Japana u Beogradu Takahitu Kacumati uručio i specijalno poklon izdanje prigodnih poštanskih maraka Pošte Srbije „140. godišnjica prijateljstva Srbije i Japana”.
Otvaranju su prisustvovali i v.d. direktor JP „Pošte Srbije” Zoran Đorđević, ali i selektor fudbalske reprezentacije Srbije Dragan Stojković Piksi, koji je decenije proveo u Japanu igrajući fudbal, ali i radeći kao trener.
Ministar Selaković podsetio je na prve diplomatske prepiske srpskog kralja Milana Obrenovića i japanskog cara Meiđija 1882. godine i u tom smislu naveo da je u pismu od 30. marta 1882, kralj Srbije obavestio japanskog cara da je Srbija na Berlinskom kongresu stekla punu nezavisnost, prenosi Tanjug.
Kako je dodao, car Japana je u odgovoru na to pismo od 27. septembra 1882. izrazio spremnost za saradnju sa dalekom Srbijom, obraćajući se srpskom vladaru srdačno sa „Dragi prijatelju”.
„Proteklih 140 godina obeležile su burna istorijska dešavanja, ratovi i ekonomske krize, a Srbija i Japan su, u gotovo svim periodima, održali kontakte i saradnju na koje smo ponosni i danas. Velika geografska udaljenost naših dveju država od više od 9.000 kilometara nikada nije obeshrabrila obostrana stremljenja da podstičemo i negujemo međusobnu saradnju i prijateljstvo”, kazao je Selaković.
Ističe da nema mnogo država u svetu koje mogu da se podiče kontaktima i saradnjom kakvu su već krajem 19. i početkom 20. veka imali Srbija i Japan i ukazuje da je već 1893. godine Srbiju posetio princ Jorihito Komacu, nećak cara Meiđija, a da su se prvih godina 20. veka nizale posete visokih japanskih zvaničnika i predstavnika carske porodice.
Šef srpske diplomatije izdvaja kao veoma dirljiv simbol prijateljstva i solidarnosti činjenicu da je japanski Crveni krst upućivao materijalnu pomoć Srbiji tokom Prvog svetskog rata.
„Nakon što su se dve zemlje našle na suprotstavljenim stranama u Drugom svetskom ratu, početkom 50-ih godina prošlog veka se obnavljaju kontakti, otvaraju ambasade i razmenjuju diplomatski predstavnici na najvišem nivou, a uzajamne posete i saradnja dobijaju novi zamah i odvijaju se kontinuirano sve do današnjih dana”, rekao je on.
Prema njegovim rečima, proslavljajući 140. godinu prijateljstva, sa zadovoljstvom može da se konstatuje da se bilateralna saradnja dveju zemalja uspešno razvija u velikom broju oblasti, uz odlične međusobne kontakte zvaničnika i intenzivan i otvoren politički dijalog koji krase međusobno uvažavanje, razumevanje i solidarnost.
U tom smislu Selaković navodi da su u poslednjih nekoliko godina Srbiju posetili visoki japanski zvaničnici, među kojima nekadašnji premijer Japana Šinzo Abea i nekadašnji ministar inostranih poslova Japana Taro Kona, dok je premijerka Ana Brnabić prisustvovala ustoličenju japanskog cara Naruhita u Tokiju.
„Izuzetno nas raduje činjenica da Srbija i Japan beleže značajne rezultate u privrednoj oblasti, kao i da su japanske kompanije od svetskog ugleda, poznate po svojoj profesionalnosti, pouzdanosti i visokoj poslovnoj etici, prepoznale prednosti prisustva u našoj zemlji i odlučile da posluju na našem tržištu”, kazao je Selaković.
Istakao je da Srbi i Japanci, bez obzira na geografsku udaljenost, neguju veliko međusobno poštovanje, simpatije i interes za upoznavanje kulturnog i istorijskog nasleđa i tradicije, a da izuzetnu dimenziju prijateljstvu dveju država pruža činjenica da su srpski i japanski narod bili jedni uz druge i u teškim trenucima.
Podseća da je za vreme NATO bombardovanja SR Jugoslavije u Beogradu svih 78 dana ostao japanski ambasador, koji je u tom trenutku bio jedan od retkih, ali i na prijateljsku podršku i solidarnost Japanaca nakon velikih poplava 2014.
„Svaki Beograđanin zna za japanske žute autobuse, popularne 'Japance' koji su simbol japanskih nesebičnih donacija i pomoći našoj zemlji u protekle dve decenije. Koristim ovu priliku da izrazim veliku zahvalnost na izuzetnoj solidarnosti i pomoći koju je Japan pružao građanima Srbije, a koja je, obuhvatajući donacije, povoljne jenske kredite i tehničku pomoć, premašila 508 miliona evra”, kazao je on.
Selaković navodi i da je srpski narod bio solidaran sa japanskim tokom velikog zemljotresa u Japanu 2011. godine.
„Bogatstvo saradnje i prijateljstvo Srbije i Japana u proteklim decenijama možda na najbolji mogući način ilustruje poznata japanska izreka 'jedinstvo, solidarnost, složno napredovanje ka zajedničkom cilju'”, kazao je Selaković.
Istakao je da je snažno opredeljenje i cilj Srbije da upravo na tim osnovama podstiče dalji uspešan razvoj sveobuhvatne i obostrano korisne bilateralne saradnje.


(foto Tanjug/Z. Žestić)


Japanski ambasador Kacumati rekao je da se kroz dugu istoriju prijateljstvo dve zemlje i naroda dobro razvijalo i da smo ostali čvrsti u negovanju odličnih odnosa u različitim sferama.
Primećuje da je poslednjih godina ubrzano unapređenje političkog dijaloga, diplomatske saradnje i ekonomsko-poslovnih odnosa.
Navodeći da otkako se situacija sa pandemijom virusa korona popravlja, ima sve više mogućnosti da posećuje lokalna mesta u Srbiji, Kacumati kaže da je impresioniran ljudima koji pokazuju srdačno gostoprimstvo i prijateljska i naklonjena osećanja prema Japanu, njegovom narodu i kulturi.
Đorđević, govoreći o filatelističkom izdanju Pošte Srbije objavljenom u čast jubileja, kazao je da se na taj način to javno preduzeće pridružuje obeležavanju jubileja diplomatskih odnosa Srbije i Japana.
„Slaveći stalni uspon naših odnosa i sveobuhvatan napredak Srbije i Japana na planu političkog dijaloga, u ekonomiji i privredi, ali i u oblastima kulture i umetnosti, gde obe strane iskazuju jaku želju i interes za međusobno upoznavanje kulturnog i istorijskog nasleđa i tradicije. Izdanje smo priredili sa željom da trajno sačuvamo uspomenu na ovaj jubilej, kao i u čast novih perspektiva za dalji razvoj saradnje”, rekao je Đorđević.

Vanredno u Mionici
Mionica – Zbog poplava izazvanih obilnim kišama ovog vikenda, u Mionici je na celoj teritoriji opštine proglašena vanredna situacija, a na vodotocima prvog reda, Ribnici i Toplici, uvedena je vanredna odbrana od poplava.
Izlivene reke i bujični potoci odneli su četiri mosta, dok su dva pretrpela ozbiljna oštećenja, presečeni su neki putni pravci, a u delovima opštine prekinuto vodosnabdevanje, saopšteno je iz Opštinske uprave Mionica. Ozbiljne štete pretrpeli su meštani svih 36 sela mioničke opštine, ali je najteža situacija u Planinici, Krčmaru, Gornjem Lajkovcu i Paštriću, gde meštani zbog srušenih mostova ne mogu da pređu preko reke. Poplavljene su brojne kuće, nanosi su završili na poljoprivrednim parcelama i uništili useve, na izvorištima je uočeno zamućenje pijaće vode, bujice su na putevima napravile vododrine, dodaje se u saopštenju.
– Voda je nosila sve pred sobom, zadesila nas je elementarna nepogoda, poplavljene su kuće, uništeni prilazni putevi, zaista imamo tešku situaciju – izjavio je predsednik opštine Boban Janković. On je istakao da su ekipe već uspele da saniraju neke puteve. Janković je poručio da će obići svako selo, svaku kuću i biti u stalnom kontaktu sa građanima, da vidi na koji način ljudima može da se pomogne.
Procena je da je za 12 sati palo preko 70 milimetara kiše po kvadratnom metru. Padavine koje su izazvale poplave prestale su u nedelju, voda je počela da se povlači ostavljajući za sobom pravu pustoš, velike količine nanosa i ogromnu štetu. Tokom prethodna dva dana u opštinski kol-centar stiglo je više od 60 prijava štete i zahteva za saniranje puteva, mostova, kuća, pomoćnih zgrada...
  </div>
  <div id="politika">
Naprednjaci i socijalisti za korak bliži saradnji
Nakon konstitutivne sednice Skupštine grada u subotu izvesno je da će koalicija Srpske napredne stranke i Socijalističke partije Srbije ponovo zajednički formirati vlast u Beogradu, posle čega se postavilo pitanje da li ovakav ishod može da nagovesti dogovor SNS-a i SPS-a oko većine na republičkom nivou, kao i oko nove Vlade Srbije. Komentarišući napise u pojedinim medijima o sastavu nove vlade, predsednik Srbije Aleksandar Vučić je pre dve nedelje rekao da ne želi da trpi ničije ucene zarad eventualne buduće saradnje. Na konstataciju da mediji spekulišu o budućem sastavu vlade, u kojoj će Dačić biti ministar policije, a pominje se novi ministar zdravlja i da li mu je to poznato, Vučić je rekao da se to čak ni po kuloarima ne zbiva. Poručio je da nema nameru da pravi neku zajedničku platformu za Beograd i republičku vladu.
„Hoćete socijalisti u gradu sa Đilasom? Idite sa Đilasom. I ako ćete da idete sa nama u gradu, to ne znači šta će i kako i da li će išta da budu na republici... I nemam strah da to izgovorim. Nema problema, idemo mi u opoziciju u gradu, jer neću da trpim ucene. Nisam ih trpeo od SPS-a, ali neću ni kroz novinske napise, ni od koga, a ponajamanje od ljudi iz stranke kojoj pripadam”, naglasio je Vučić. Svako može, rekao je, da uradi šta želi, da uzme još pedeset pi-ar stručnjaka, da izgleda lepo u ogledalu, ali na kraju odlučuje većina u stranci koja je dobila najveće poverenje ljudi.
„I budite spremni da to prihvatite, kao što sam ja spreman da prihvatim da budemo u opoziciji u gradu Beogradu, jer oni svi onda moraju da se ujedine. Možete da zamislite to, i Milicu Đurđević, Đilasa, Vuka Jeremića, Dačića, Ćutu, Jovanovića i sve ostale, a samo mi jedni protiv njih. Gde ćete lepšu poziciju”, rekao je lider Srpske napredne stranke. Do takvog ishoda ipak nije došlo, a činjenica da SPS u Beogradu nije narušio odnose sa SNS-om i da su se pokazali kao korektan partner, što analitičari tumače kao najavu dogovora i na republičkom nivou, ali ne znači da i neke druge opcije i scenariji i dalje nisu mogući.
Reizabrani predsednik Skupštine grada iz redova socijalista Nikola Nikodijević potvrdio je da će na sednici Skupštine grada predložiti onoga koga predlože naprednjaci rekavši da je SNS apsolutni pobednik izbora i da je osvojio najviše mandata. Govoreći o mogućnosti da SNS i SPS nakon dogovora u Beogradu formiraju većinu i na parlamentarnom nivou, analitičar Dejan Vuk Stanković veruje u takvu mogućnost. „Vrlo je moguća vlada kontinuiteta između SPS-a i SNS-a, verovatno u nekom drugačijem formatu. Pretpostavljam da neće biti nekih velikih političkih nagodbi i trgovina, jer kontinuitet vlasti znači i kontinuitet saradnje”, ocenjuje za naš list Dejan Vuk Stanković.
Kako objašnjava Stanković, donošenje predloga o tome ko će biti kandidat za gradonačelnika predstavlja neki vid međupartijskog dogovora i prvi znak vlade kontinuiteta u Beogradu, ali i u Srbiji. „To je izvesno bar iz dva razloga – uz beogradsku vlast, tu je i govor predsednika Vučića koji ne odstupa od onih političkih načela koje je imala prethodna vlada i 10 godina saradnje koje su SNS i SPS imale u vršenju vlasti”, kaže Stanković. Kada se govori o tome šta bi sve moglo da utiče na to ko će činiti većinu u republici ne može a da se ne pomene ukrajinska kriza, politički zahtevi koje je pred Srbiju stavila EU i nedoslednost dela opozicije u vezi sa nekim od ključnih državnih i nacionalnih pitanja.
Posle čvrstih nemačkih poruka koje je predsedniku Vučiću u Beogradu saopštio kancelar Olaf Šolc, moglo bi da se otvori nešto više prostora za politiku koju zastupa SPS, smatra Stanković. „Ovako je dobio ekstremno nepovoljnu ponudu koja se odnosi na naša nacionalna i državna pitanja a onda iz tog razloga nema ni razloga da žrtvuje svoje odnose koje je principijelno napravio sa Rusijom. Teška je odluka da se nastavi politika kontinuiteta, da se brani ta neutralna pozicija”, objašnjava Stanković i dodaje da se ne može do kraja znati šta će se dešavati u politici velikih sila i u poznatim parametrima koji se odnose na evropske političke zahteve prema Srbiji. Ako se pođe od toga da su zahtevi poput priznavanja nezavisnosti Kosova i uvođenja sankcija Rusiji neprihvatljivi za većinu građanstva, ali i političke elite, SPS se pojavljuje kao neki prirodan partner Srpske napredne stranke.
„SPS je otvoren u saradnji sa Rusijom i apsolutno je na liniji državne politike po pitanju KiM, jer podržava prisustvo dijaloga, ali je protiv priznavanja nezavisnosti Kosova. Koalicija sa socijalistima u velikoj meri je uslovljena načinima na koje se Evropa postavljala prema otvorenim izazovima sa kojima se Srbija suočava na državnom i nacionalnom planu”, ukazuje Stanković i dodaje da se sa SPS-om vlast može formirati zato što nema spora oko državnih i nacionalnih pitanja.
Izvršni direktor Cesida Bojan Klačar kaže da je za očekivati da SPS dobije više pozicija koje sa sobom nose neku vrstu političke odgovornosti ili kritika koje mogu da dođu od najšire javnosti. Spoljnopolitički kontekst, smatra Klačar, dugo nije uticao na to kako će izgledati parlamentarna većina, što u ovoj situaciji nije slučaj, jer sada je veoma važno koje će stranke činiti koaliciju i koji će ljudi iz tih stranaka biti u ministarstvima. Zbog rata u Ukrajini koji će trajati dugo, ocenjuje, i Srbija će se suočiti sa krizom, jer ovaj sukob nosi političke i ekonomske posledice.
„U tom kontekstu, bez obzira na percepciju SPS-a kao proruske stranke, saradnja je izvesna. Kada su se već dogovorili u Beogradu, ne vidim prepreku da se ne napravi većina na republičkom nivou”, ističe izvršni direktor Cesida. On objašnjava da u glavnom gradu Srbije postoji „tanka” većina, kao i opozicija koja je mnogo glasnija nego što je to slučaj na republičkom nivou i ocenjuje da će biti zanimljivo pratiti koliko su SPS i SNS disciplinovane političke stranke same za sebe, ali i da li će njihov koalicioni sporazum u Beogradu funkcionisati dobro kada je reč o „tankoj” većini, te da će biti stalno na izazovu.
Kada je reč o koaliciji sa nekom od stranaka iz redova opozicije, Dejan Vuk Stanković smatra da bi to bila neka vrsta eksperimenta kako sa stanovišta političkih aktera, tako i sa stanovišta birača SNS-a. „Biračko telo Srpske napredne stranke teško bi ’svarilo’ koaliciju sa nekom od stranaka koje pripadaju bloku partija okupljenih oko Đilasa, Jeremića i drugih partija. Nije nešto što je očekivano i nema nekog velikog razloga za tako nešto”, zaključuje Stanković.
Gradski odbor SNS-a predložio Šapića za gradonačelnika


Aleksandar Šapić (foto A. Vasiljević)


Gradski odbor SNS Beograda na jučerašnjoj sednici jednoglasno je odlučio da za gradonačelnika Beograda predloži prvog na listi „Aleksandar Vučić – Zajedno možemo sve”, Aleksandra Šapića. Saopštili su da će lista „Aleksandar Vučić – Zajedno možemo sve” nastaviti da vodi odgovornu i domaćinsku politiku u Beogradu, a sve u interesu građana koji su nam na prvom mestu i koji su nam dali svoje poverenje na izborima. „Od gradonačelnika očekujemo da marljivo i vredno radi na novim i započetim projektima, izgradnji infrastrukture, na rešavanju komunalnih problema, da građanima obezbedi još bolje uslove života, i da sledi politiku koju vodi predsednik Aleksandar Vučić, a to je politika mira, stabilnosti, razvoja i prosperiteta”, navedeno je iz GO SNS Beograda. Ovaj predlog biće jedna od tema sednice Predsedništva SNS-a, koja će biti održana u četvrtak, preneo je Tanjug.

Specijalno tužilaštvo: Odbaciti zahteve Tačijeve odbrane
Specijalizovano tužilaštvo u Hagu saopštilo je danas da nema nedostataka u novim optužbama za ratne zločine u Semetišu i Budakovu, protiv Hašima Tačija, Kadrija Veselija, Jakupa Krasnićija i Redžepa Seljimija.
Tačijeva odbrana tražila je da se nove optužbe odbace, međutim, prema dopisu tužilaštva, u njihovom predlogu nisu utvrđeni nedostaci u optužbama i ne treba da budu prihvaćeni.
„Suprotno navodima Tačijeve odbrane, ispunjeni su uslovi iz člana 38 Zakona i pravila 86 Uredbe. Forma izmena je u skladu sa ostalim navodima optužnice, za koje je sudija iz prethodnog postupka već zaključio da su prilično jasni i konkretni”, istaklo je tužilaštvo, preneo je list „Reporteri”.
U Specijalizovanom tužilaštvu napominju da Tačijevi argumenti odbrane u vezi sa paragrafom 93 optužnice nemaju zakonsku osnovu i da ih treba potpuno odbaciti, jer sporni navodi ne spadaju u okvir izmena, navodi Tanjug.
Specijalno tužilaštvo u Hagu optužilo je Tačija 2020. godine da je odgovoran za ubistva počinjena tokom 1998. i 1999. godine na Kosovu i Metohiji.
U Hag je prebačen avionom 5. novembra 2020, sa još dvojicom osumnjičenih, Veseljijem i Seljimijem.

Bilčik: Evropski parlament ne odlučuje o priznanju Kosova
BRISEL- Izvestilac Evropskog parlamenta za Srbiju, Vladimir Bilčik, kaže da ovogodišnji izveštaj o Srbiji jasno stavlja do znanja da je „budućnost Srbije u EU”, da je „perspektiva članstva zemlje u EU vrlo jasna”, ali i da mora da se načini „odlučujući napredak” na tom putu.
„Odlučujući napredak može biti postignut ukoliko i kada Srbija učini korake ka usklađivanju sa spoljnom politikom EU”, poručio je Bilčik u prvoj izjavi posle glasanja o Izveštaju u Spoljnopolitičkom odboru EP.
Bilčik je rekao da se veliki deo izveštaja o Srbiji odnosi na agresiju Rusije na Ukrajinu, pri čemu se Srbija poziva da donese „odlučne izbore”.
„Evropski put je zasnovan na vladavini prava, evropskim vrednostima, ali i usklađivanju sa spoljnom politikom. Izveštaj naglašava da je stepen usklađenosti Srbije najniži u regionu Zapadnog Balkana. Mi ne želimo da postavljamo ultimatum, ali trebalo bi da bude jasno svima u Srbiji šta se očekuje od ovog partnerstva koje je esencija evropskog puta. Očekujemo da Srbija donese neke izbore i da bude na pravoj strani istorije kada je u pitanju ova agresija”, poručio je Bilčik, prenosi Tanjug.
On ocenjuje da je „sedenje na više stolica” i nastavak EU puta postalo „gotovo neizvodljivo” posle početka rata u Ukrajini i ističe da bi bilo korisno da se Srbija uskladi „što pre” sa potezima EU.
Kada je reč o delu teksta Izveštaja koji pominje „međusobno priznaje” kao osnovu finalnog sporazuma u dijalogu Beograda i Prištine, Vladimir Bilčik poručuje da je bilo „teških pregovora o tekstu”, da je „pohvaljena uloga Beograda u dijalogu”, a da je njegova ocena da Priština „nije bila konstruktivni partner” poslednjih meseci.
„Nisam srećan zbog pominjanja međusobnog priznanja u Izveštaju, ali većina u Evropskom parlamentu priznaje nezavisnost Kosova, i politička odluka većine je bila da se to nađe u tekstu. Želeo bih da javnosti u Srbiji objasnim da EP ne odlučuje o priznanju Kosova. U ovom trenutku ne vidimo nikakve korake u pravcu priznanja Kosova od strane pet država članica koje ga ne priznaju”, kazao je Bilčik.
Izvestilac za Srbiju napominje da je u 2021. godini postignut napredak kada je reč o otvaranju klastera od četiri poglavlja u pristupnim pregovorima Srbije sa EU, kao i da je došlo do pozitivnih promena u oblasti vladavine prava, što se ogleda u ustavnim izmenama usvojenim posle referenduma.
Bilčik poručio da je Međupartijski dijalog koji je vođen pod posredovanjem Evropskog parlamenta doveo do toga da „vlast i opozicija sednu za isti sto” i da se „okonča bojkot srpske politike”.
On je ocenio da posle izbora počinje „novo poglavlje”, za koje se nada da će doneti bolje uslove za kvalitet demokratije u Srbiji.
„Izbori su bili daleko od savršenih. Mi smo izneli zabrinutost zbog nejednakih uslova na srpskoj političkoj sceni što je bilo vidljivo u izbornoj kampanji. Nadam se da ćemo moći da radimo sa srpskim rukovodstvom i opozicijom u novoj fazi Međustranačkog dijaloga, kako bi pokušali da poboljšamo rad javnih institucija, posebno Parlamenta i da ispratimo preporuke posmatračke misije OEBS”, poručio je Bilčik.

Evroposlanici pozvali srpske vlasti da vrate zemlju na put evrointegracija
BRISEL - Spoljnopolitički odbor Evropskog parlamenta (AFET) usvojio je danas izveštaj o Srbiji u kome se pozdravlja činjenica da je članstvo u EU strateški cilj zemlje, ali i izražava žaljenje zbog nedovoljnog napretka, čak i nazadovanja po pitanjima ključnim za pristupanje Uniji.
Pozdravljajući povratak na parlament sa više pluralizma nakon izbora početkom aprila, izveštaj poziva na napredak u vladavini prava, osnovnim pravima, slobodi izražavanja, jačanju medijskog pluralizma i normalizaciju odnosa sa Kosovom.
U izveštaju za koji je glasalo 50 poslanika, pet je bilo protiv, a troje uzdržanih, duboko se žali što se Srbija nije uskladila sa sankcijama EU nakon ruske invazije na Ukrajinu i pozivaju novoizabrane vlasti da se pod hitno usklade sa odlukama EU protiv Rusije. Evroposlanici su izrazili zabrinutost zbog širenja dezinformacija i pozvali srpske vlasti i Evropsku komisiju da se bore protiv dezinformacija, ruske propagande i ostalih hibridnih pretnji na Zapadnom Balkanu.
Izvestilac za Srbiju Vladimir Bilčik rekao je da je posle aprilskih izbora i ruske agresije važno da partneri EU u Srbiji shvate koliko je hitno da napreduju na evropskom putu. Rekao je i da izveštaj Evropske komisije o Srbiji za 2021. odražava političku realnost u Srbiji sa posebnim fokusom na značaj reformi i usklađivanja, prenosi Tanjug.
„Napominjemo da se može učiniti više da se odlučno krene ka EU”, rekao je Bilčik i dodao da je on, kao izvestilac Evropskog parlamenta, spreman da radi sa novim vlastima kako bi im se pomoglo da postignu pozitivne promene za evropsku Srbiju.

Vučić: Zalažem se za teritorijalni integritet Srbije kao Zapad za integritet Ukrajine
Predsednik Srbije Aleksandar Vučić poručio je danas da se ništa više niti manje zalaže za teritorijalni integritet Srbije po pitanju Kosova, koliko se zapadni predstavnici zalažu za teritorijalni integritet Ukrajine.
Vučić je rekao da su kod zapadnih predstavnika postale omiljene reči - teritorijalni integritet, dodajući da i on samo ponavlja ono što oni govore.
Predsednik je to rekao na pitanje novinara šta preostaje Srbiji kao argument da nastavi pregovore Beograda i Prištine kada se čuje da je uslov za članstvo u EU priznanje Kosova.
„Sva žestina sa kojom se zalažu za teritorijalni integritet Ukrajine, i ja čak i ne sa tolikom žestinom, već mnogo tišim glasom, ali sa jednakom odlučnošću, zalažem se za teritorijalni integritet Srbije i ništa više i ništa manje od toga”, naveo je Vučić, preneo je Tanjug.
Kaže da smo prvi put od Olafa Šolca čuli to da se traži priznanje Kosova, pošto u zvaničnom evropskom pregovaračkom okviru toga nema, već samo stoji puna normalizacija odnosa Beograda i Prištine, ali se nigde ne govori o međusobnom priznanju.
On je ukazao da što se tiče zadiranja u status državnosti i teritorijalnog integriteta, Srbija poštuje međunarodno pravo, na koje se ceo svet poziva.



O Šapićevoj kandidaturi na sednici Predsedništva SNS

Predsednik Srbije Aleksandar Vučić izjavio je danas da će se videti da li je Srpska napredna stranka (SNS) jedinstvena oko Aleksandra Šapića kao kandidata za gradonačelnika Beograd.
„Ne znam, videćemo. Sledi uskoro sednica Predsedništva stranke” rekao je Vučić, prenosi Beta. Beogradski odbor SNS juče je odlučio da Šapića predloži za gradonačelnika.

Kaže da će biti zanimljivo na samitu EU- Zapadni Balkan 23. juna, jer će tada biti donete važne odluke za Ukrajinu, Moldaviju, Gruziju, Zapadni Balkan i da niko ne zna po prvi put šta će se desiti.
Vučić očekuje da će Ukrajina dobiti status kandidata uz pohvale, ali da to treba da bude potvrđeno na međuvladinoj konferenciji.
„Jer tu ima mnogo problema, slično sa Moldavijom. Što se tiče Zapadnog Balkana,  nisam siguran da će uspeti da slome Bugarsku što se tiče Severne Makedonije i Albanije, iako su zaslužile tu odluku. Očekujem i danas žestoke kritike na račun Srbije i KiM i neuvođenja restriktivnih mera protiv Rusije”, rekao je Vučić.
Ocenjuje i da to sve nije naivno i da je neozbiljno da se potcenjuju rezolucije Evropskog parlamenta, Evropskog saveta ili Evropske komisije.
„Ali, šta drugo da učinimo, da priznamo Kosovo”, upitao je Vučić.
Dodao je da Priština sprema mnogo stvari protiv Srba na KiM sa jedinim ciljem čišćenja severa od Srbije i Srba koji smatraju da žive u Srbiji, a ne na Kosovu.
„Podnose krivične prijave protiv ljudi koji se suprotstavljaju Prištini, to je dokaz da neko želi politički da protera Srbiju i fizički protera i skloni sve Srbe koji smatraju da žive u Srbiji, a ne na Kosovu. Njima je jedini cilj čišćenje severa i onda će misliti da su sve završili. A svi se prave ludi u međunarodnoj zajednici kao da se ništa ne dešava”, rekao je Vučić u izjavi novinarima posle polaganja venca na spomenik junacima sa Košara.
Kazao je da sada čeka da Prištinu nagrade u Briselu 23. juna viznom liberalizacijom, protiv čega, dodaje, nema ništa.
„Ali samo želim da vidim kako će da obrazlože, da nagrade one koji u dijalogu ništa nisu učinili, koji su zabranili sprovođenje izbora, koji su svakodnevnim incidentima potvrđivali da ne zaslužuju poverenje međunarodne zajednice”, objasnio je on.
Sa veteranima bitke na Košarama do kraja sedmice
Predsednik Aleksandar Vučić izjavio je danas da je spreman da se do kraja sedmice sastane sa veteranima bitke sa Košara, kako bi kroz razgovor utvrdili da li i na koji način država može da pomogne herojima jedne od najtežih bitaka u novijoj istoriji, koji su 1999. godine branili državnu granicu od albanskih snaga.
Posle polaganja venca na Spomenik herojima s Košara, jedan od veterana te bitke Darko Anđelković iz Raške, rekao je Vučiću da je dobro što heroji nisu otišli u zaborav, na čemu su zahvalni, ali da bi, iako su svesni da su vremena teška, trebalo napraviti neki pomak u rešavanju njihovog statusa, jer, kaže, mnogo boraca je na ivici egzistencije.
Vučić im je rekao da to neće biti lako, ali da ne želi da im govori neistine.
„Ne želim da vas lažem, da govorim što je nemoguće, ali spreman sam da do kraja nedelje sednem, da razgovaram sa vama, da vidimo šta možemo, šta ne možemo, a nešto sigurno možemo da uradimo”, rekao je Vučić.
  </div>
  <div id="vesti">
Otvara se humanitarni koridor za civile iz „Azota“
Na teritoriji fabrike „Azot“ u Severodonjecku je oko 2.500 vojnika, od kojih su 20 do 25 odsto strani plaćenici, izjavio je pomoćnik ministra unutrašnjih poslova LNR Vitalij Kiseljov.
Militanti Oružanih snaga Ukrajine, koji se nalaze u fabrici „Azot“ u Severodonjecku, mogu da spasu živote predajom, inače će poginuti, izjavio je potpukovnik Narodne milicije LNR Andrej Maročko.
„Ukrajinske snage su tamo u katastrofalnoj situaciji, jer su lišeni snabdevanja. Oni koji su sada u preduzeću 'Azot' našli su se između čekića i nakovnja: s jedne strane ih potiskuju naše jedinice, a sa druge su odredi za blokiranje. Stoga je jedini ispravan izbor koji mogu da naprave vojnici koji se nalaze na teritoriji preduzeća – predaja. Barem će spSnage LNR i Rusije otvaraju humanitarni koridor za civile iz „Azota“asiti živote“, rekao je Maročko za televiziju „Rusija 24“. Snage LNR i Rusije otvaraju humanitarni koridor za civile iz „Azota“.
Predsednik Ukrajine Vladimir Zelenski izjavio je da ukrajinske snage trpe velike gubitke u Severodonjecku i Harkovskoj oblasti.
Ukrajinske trupe ispalile su u 19.50 jednu raketu iz višecevnog bacača raketa „Uragan“ na naselje Jelenovka u blizini Donjecka, saopštilo je predstavništvo DNR u Zajedničkom centru za kontrolu i koordinaciju prekida vatre.
Takođe se navodi da je u 20.20 na naselje Goljmovski ispaljeno tri mine kalibra 82mm.
Snage PVO Luganske Narodne Republike oborile su raketu „Točka U“ u oblasti Fomovke. U granatiranju je teško ranjeno jedno dete, saopštilo je predstavništvo LNR u Zajedničkom centru za kontrolu i koordinaciju prekida vatre.
Nakon granatiranja DNR od strane ukrajinskih snaga došlo je vreme da Velika Britanija snosi punu odgovornost za isporuke Kijevu oružja koje se koristi za napad na civile, saopštila je ambasada Rusije u Londonu, preneo je Sputnjik.
„Ovakvi napadi na civile mogući su samo zbog ohrabrenja Zapada i vojnih isporuka Kijevu, u čemu Velika Britanija ima vodeću ulogu. Više puta smo apelovali na britansku vladu da bude oprezna i poštuje sopstvene standarde kontrole izvoza prilikom isporuke oružja Ukrajini. Naše pozive nisu čuli. Poslednji događaji pokazuju da je došlo vreme da Velika Britanija preuzme punu odgovornost za svoju kratkovidu politiku“, navodi se na sajtu ambasade.
Generalni sekretar NATO Jens Stoltenberg saopštio je da će Kontakt grupa za Ukrajinu sutra u Briselu razmatrati isporuke teškog naoružanja Kijevu.
Zamenik ukrajinskog ministra odbrane Ana Maljar izjavila je da se broj građana mobilisanih za vojsku meri stotinama hiljada.
Prema njenim rečima, planovi su u ovom momentu realizovani i nema masovnog izbegavanja vojne obaveze.
Lider DNR Denis Pušilin uveren je da će se specijalna operacija u Ukrajini završiti „potpunom pobedom“ savezničkih snaga.
„Specijalna vojna operacija je, naravno, oslobodilačka operacija. Ona će se završiti potpunom pobedom naših savezničkih snaga, u to nema sumnje“, naglasio je Pušilin.
Za sada nema promena po pitanju nastavka pregovora između Rusije i Ukrajine, izjavio je pomoćnik predsednika Rusije za međunarodne poslove Jurij Ušakov.
Ušakov je napomenuo da je nacrt mirovnog sporazuma, koji je ruska strana predala predstavnicima Kijeva 15. aprila, ostao bez ikakvog odgovora.
„Posle toga je bilo nekih, možda nezvaničnih kontakata telefonom, ali ne na nivou delegacija, na nivou pojedinačnih predstavnika. A potom je sve utihnulo“, zaključio je Ušakov.

Unuk Šarla de Gola: Šokantna diskriminacija ruskog naroda
Diskriminacija ruskog naroda zbog događaja u Ukrajini je nečuvena i veoma šokantna, izjavio je unuk prvog predsednika Pete francuske republike Šarla de Gola, Pjer de Gol.
„Moj deda je uvek podržavao i branio potrebu da se i u najtežim momentima istorije grade i održavaju čvrsti odnosi sa Rusijom. Voleo je Rusiju. Rusiju volimo i moja porodica i ja i njen narod, ruski narod, čije pravo na svojinu se tako nepravedno narušava u celom svetu“, rekao je De Gol na prijemu u ambasadi Rusije u Parizu povodom Dana Rusije, prenosi portal Sputnjik.
Prema njegovim rečima, ovo što se dešava podseća ga na najgora vremena okupacije i Višijevskog režima u Francuskoj.
„A da li su i umetnici i ruski sportisti krivi? Ova sistematska i neselektivna politika eksproprijacije i diskriminacije celog ruskog naroda je za mene nečuvena i veoma šokantna“, istakao je on.
Kako je naveo, američke sankcije protiv Rusije izazvale su duboku ekonomsku krizu u Evropi i slabe Evropljane.
„Svi danas prepoznaju odgovornost Sjedinjenih Američkih Država u aktuelnom sukobu, kobnu ulogu NATO-a koji se stalno širi i nepromišljenu politiku ukrajinske vlade. Ukrajinske vlasti, podstaknute lepim obećanjima, američkim i evropskim iluzijama, sprovodile su nepriličnu politiku prema ruskom stanovništvu Donbasa, umnožavajući diskriminaciju, pljačku i bombardovanja“, rekao je De Gol.
Prema njegovim rečima, Zapadnjaci su dozvolili Vladimiru Zelenskom, „njegovim oligarsima i neonacističkim vojnim grupama da upadnu u vrtlog rata“.
On smatra da Amerikanci žele da izazovu novu konfrontaciju Istoka i Zapada, čija je jedina svrha da oslabe i podele Evropu, kao i da joj nametnu svoje direktive, ekonomiju i sistem.
„Sankcije nisu efikasne, one samo slabe Evropljane i druge narode sveta, izazivajući duboku, sistemsku i trajnu ekonomsku krizu koja već pogađa sve nas – od cene hleba do cene ogreva i goriva, kao i nestašica hrane, sirovina i industrijskih metala – Amerikanci slabe Evropljane radi sopstvene koristi. Da li smo zaboravili da su najmanje jedan vek sve velike finansijske krize dolazile iz Sjedinjenih Država?“, istakao je unuk francuskog generala.
De Gol je naveo da Francuska i Rusija treba zajedno da rade na ujedinjenju i bezbednosti Evrope, u interesu Pariza je održavanje dobrih odnosa sa Moskvom.
„Došao sam ovde da još jednom jasno i glasno kažem da je u interesu Francuske da održava dobre odnose sa Rusijom i da kažem da treba zajedno da radimo na unapređenju ujedinjenja i bezbednosti našeg kontinenta, kao i ravnoteže i mira u celom svetu“, ocenio je on.
De Gol je naveo da bi želeo da francuski predsednik Emanuel Makron pokaže više volje i hrabrosti umesto što pati od politike koju nameću SAD, koje ga čini zavisnim.
„U sadašnjoj strašnoj i opasnoj situaciji Francuska može i mora da igra glavnu ulogu. Francuska i Rusija su obe ćerke Evrope... Dozvolite mi da citiram generala De Gola: ‘Mi u Francuskoj nikada nismo smatrali Rusiju neprijateljem. Zalažem se za razvoj francusko-ruskog prijateljstva i nikada nisam slao niti ću slati oružje ljudima koji bi se borili protiv Sovjetske Rusije’“, naglasio je unuk Šarla de Gola.

Kijev dobio od Zapada 10 odsto potrebnog oružja
KIJEV - Zamenica ministra odbrane Ukrajine Ana Malijar rekla je danas da je Kijev od Zapada dobio samo 10 odsto naoružanja koje mu je potrebno.„Koliko god napora Ukrajina uložila, mi nećemo moći da dobijemo rat bez pomoći Zapada. Dobili smo samo 10 odsto onoga što je Ukrajina rekla, od onoga što nam je potrebno”, rekla je Maljar za ukrajinski kanal TV 24, prenosi RIA Novosti.
Prethodno je ministar odbrane Ukrajine Oleksij Reznikov rekao da je prvobitni zahtev ukrajinskih trupa za NATO artiljeriju kalibra 155 mm ispunjen 90 odsto.
Prema njegovim rečima, raspoloživo oružje bilo bi dovoljno Kijevu da se bori protiv bilo koje vojske u Evropi, ali ne i ruske.
Ruski ministar spoljnih poslova Sergej Lavrov ranije je poručio da će svaki teret koji sadrži oružje za Ukrajinu postati legitimna meta za Rusiju.
Pres-sekretar predsednika Ruske Federacije Dmitrij Peskov istakao je da „pumpanje” Ukrajine oružjem sa Zapada ne doprinosi uspehu rusko-ukrajinskih pregovora i da će imati negativan efekat, prenosi Tanjug.

Uzlet francuske levice na krilima ujedinjenja
Uprkos kiksu u prvom krugu parlamentarnih izbora održanih proteklog vikenda, centristi francuskog predsednika na dobrom su putu da ostanu vodeća politička snaga u parlamentu. Međutim, i levičari bi iz bitke za parlament, koja će se okončati 19. juna, mogli da izađu kao pobednici.
Poslanici Emanuela Makrona, zahvaljujući izbornom sistemu u dva kruga i uprkos odličnom rezultatu levičarskog bloka u prvom krugu, verovatno će obezbediti prevlast, što je praksa od koje se nije odstupilo od kada postoji Peta republika, a koja baš stoga što se parlamentarni izbori raspisuju svega mesec i po posle predsedničkih, šefu Jelisejske palate obezbeđuje i ovu podršku. I levičarski savez predvođen Žan-Likom Melanšonom biće svojevrsni pobednik, jer će verovatno postati najjača opoziciona sila u parlamentu. To znači da će se Makron, za razliku od prošlog mandata kad je imao apsolutnu prevlast u skupštini, ubuduće hvatati ukoštac s negodovanjem levice na svaki zakon koji planira da sprovede zarad svojih reformi.
Ako Melanšon ponovi uspeh iz prvog kruga i postane najveća opoziciona sila, vlast će se u parlamentu suočiti s glasnim kritičarima. Makron očekuje da će njegove reforme naići na tradicionalno protivljenje francuskih sindikalaca, koji se ne libe da izađu na ulice, ali sigurno nije računao na ovu vrstu otpora u parlamentu. Melanšonova pobeda ogleda se u još jednom događaju. Levica je u nedelju, u prvom izbornom krugu za poslanička mesta, iz sedla izbacila desničarski Nacionalni skup, dugogodišnjeg glavnog rivala vlasti. Marin le Pen, iako se plasirala u finiš predsedničkih izbora, u nedelju je obezbedila samo 18,68 odsto glasova. Tako Le Penova nije uspela da iskoristi rekordno visok uspeh krajnje desnice na predsedničkim izborima.
Centrističkoj koaliciji „Zajedno” neophodna je apsolutna većina koja bi omogućila glatko sprovođenje predsednikovih predizbornih obećanja, među kojima su smanjenje poreza i podizanje starosne granice za penzionisanje sa 62 godine na 65 godina. Suprotno tome, Melanšonova platforma uključuje povećanje minimalne plate i spuštanje starosne granice za odlazak u penziju na 60 godina, kao i zamrzavanje cene energenata, što su teme posebno interesantne Francuzima od početka rata u Ukrajini.
Mediji javljaju da sveže reizabrani Emanuel Makron zbog uspeha levice hoda po „ivici žileta” ka drugom krugu. Osvajanje većine visi o koncu, smatraju tamošnji mediji, pozivajući se na izbore u nedelju, koji pokazuju blagu prednost predsednikovog saveza, koji je osvojio 25,75 odsto, dok je levičarska koalicija osvojila tek nešto manje – 25,66 odsto. Izlaznost je bila 47,5 odsto i najniža je od 1958. godine.
Veliki uspeh levičarske alijanse u prvom krugu, iako se nužno neće pretvoriti u poslanička mesta u drugom izbornom krugu, u kojem se tradicionalno favorizuju centristički kandidati, za Melanšona je dostignuće sam po sebi. Njegov blok doveo je do promena u francuskoj politici nakon godina dominacije desničarskih i krajnje desnih političara. Ovaj uspeh mogao bi 19. juna „pojesti” Makronovu parlamentarnu moć. Za većinu mu je potrebno 289 od 577 mesta. Njegova koalicija imala je do sada 345 poslanika u skupštini, a predsednik rizikuje da izgubi mnoge od njihovih fotelja.
Pojedini francuski mediji akcentuju i opasnost da izgubi, ne samo apsolutnu većinu, već da ostane i bez većine. Projekcije instituta za ispitivanje javnog mnjenja Ipsos kažu da će „Zajedno” imati najmanje 255, a najviše 295 mesta, dok će Melanšonov NUPES (Nova narodna ekološka i socijalna unija) izvući između 150 i 190 mesta. Ifop, pak, centristima predviđa između 275 i 310 poslaničkih mesta, tačnije da će drugi krug pokazati da je Melanšonov program fantazija. Zbog toga, uostalom, postoje dve faze u izboru poslanika. Ipak, ovi parlamentarni izbori najavili su buđenje „levičarskog proleća” i naglasili moć ujedinjenja koje je francuska levica izbegla tokom predsedničke trke zarad individualnih interesa, načinivši veliku grešku zbog koje se Žan-Lik Melanšon kao njihov čelnik nije plasirao u finale. Fatalnu grešku levičarski političari su uvideli sada i, što je najbitnije, iz poraza su izvukli lekciju.

Moskva: Najmanje tri ukrajinske bio-laboratorije u Zaporožju
MOSKVA - Postoje najmanje tri biološke laboratorije na teritoriji regionalnog urbanog centra Zaporožja koji je pod kontrolom ukrajinske vojske i svi ovi objekti su dobro čuvani, upozorio je danas član glavnog veća vojno-civilne uprave Zaporoške oblasti Vladimir Rogov.
Rogov je rekao da su u tim objektima ranije sprovedene mere evakuacije tokom kojih su eksperti sa Zapada napustili grad.
„Znamo da se mere evakuacije tamo sprovode od početka specijalne vojne operacije. Njihovo osoblje - građani nekih zapadnih zemalja, najviše iz Sjedinjenih Američkih Država, otišli su i odneli velike količine opreme. Obezbeđenje nije povučeno”, rekao je Rogov za TAS, preneo je Tanjug..
U dokumentu u koji izveštač ruske agencje imao uvid stoji da su po naređenju kabineta Volodimira Zelenskog ljudi iz Glavnog arhiva ukrajinskog Mnistarstva odbrane hitno uništili personalne dosijee ukrajinskog istraživačkog i vojnog osoblja, kao i predstavnika američkih vojnih bioloških laboratorija.
U tom dokumentu piše da je Glavni vojni arhiv u skladu sa uputstvima dobijenim iz predsedničkog kabineta zadužen da hitno ukloni personalna dosijea vojnih lica, eksperata i drugih zaposlenih u ukrajinskom Centru za javno zdravlje, Institutu za kugu Mečnikov i Institutu Žitomirskog laboratorijskog centra za transport, koji su sarađivali i radili zajedno sa predstavnicima američkih vojnih bioloških laboratorija Metabiota i Batele.
Prethodno je portparol ruskog ministarstva odbrane Igor Konašenkov upozorio da su tokom rata u Ukrajini ruske snage došle do dokaza koji potvrđuju da je po nalogu režima u Kijevu izvršeno „hitno čišćenje tragova vojno-biološkog programa, sprovođenog u Ukrajini koji finansira ministarstvo odbrane SAD”.
Prema rečima Konašenkova, osoblje ovih ukrajinskih laboratorija koje, kako tvrdi, vodi Pentagon potvrdili su da je 24. februara izdato naređenje za hitno odlaganje veoma opasnih patogena i to kuge, antraksa, tularemije, kolere i drugih smrtonosnih bolesti.

Amerika bez prestanka uvozi rusku naftu
Rusija je u prvih sto dana sukoba u Ukrajini (24. februar – 3. jun) od izvoza fosilnih goriva zaradila 93 milijarde evra, ponajviše od mušterija u Kini, Nemačkoj, Italiji, Holandiji, Turskoj, Poljskoj, Francuskoj i Indiji, otkriva najnoviji Izveštaj helsinškog Centra za istraživanja o energiji i čistom vazduhu (CREA). Pritom je uvoz ruske nafte diljem sveta u maju pao za „skromnih 15 odsto”, navodi CREA. Ipak, globalni rast tražnje i ruska ponuda nafte, uz izdašne popuste, učinili su da je i pored svega, prosečna cena sibirskih barela danas 60 odsto veća nego lane, navodi isti izvor.
Prema ovom izveštaju, Indija se od februara svrstala među značajne uvoznike ruske nafte, kupujući 18 odsto njenog izvoza (po bagatelnoj ceni, oko 30 dolara nižoj od vrednosti barela severnoatlantskog „brenta”). „Znatan deo sirove (ruske) nafte odatle se prerađen izvozi, uključujući u SAD i EU”, navodi CREA.
Vest da ruska nafta stiže u SAD i pored strogih sankcija koje je Amerika uvela nedavno je prvi objavio „Volstrit džornal”. U međuvremenu, zapadni posmatrači muku muče da kvantifikuju količine sibirske nafte koja novim rutama izgleda stiže do Njujorka i Nju Džerzija. U međuvremenu, finski eksperti ističu da je „niz tankera” iz Indije, tokom sukoba u Ukrajini, prispeo u američke luke, „unoseći verovatno i rusku sirovu naftu”.
Novi apetit indijskih trgovaca naftom i tamošnjih rafinerija za biznis s ruskim naftnim kompanijama izaziva u međuvremenu veliko nezadovoljstvo na Zapadu. Ejmos Hohstajn, specijalni savetnik Stejt departmenta za energetiku, upozorio je prošle sedmice zvanični Nju Delhi da „ne ide predaleko” s povećanjem uvoza ruske nafte.
„Nemojte da delujete kao da koristite prednost nasuprot bolu koji trpe domaćinstva u Evropi i SAD. Budite sigurni da dobro pregovarate, jer ako vi ne kupujete (naftu), niko drugi to ne radi”, istakao je Hohstajn.
Indijski ministar spoljnih poslova Subramanjam Džaišankar oštro je replicirao povodom ovih negodovanja iz Vašingtona, kao i iz Brisela.
„Ako Indija nabavkom ruske nafte finansira rat... recite mi, da li kupovina ruskog gasa ne finansira rat?”, upitao je Džaišankar na nedavnom forumu u Slovačkoj.
I dok političke metropole najrazvijenijeg dela sveta ističu Kinu i Indiju kao vodeće kupce sibirskih barela, koji ne mare mnogo za zapadne sankcije, izveštaj CREA navodi da je pet članica EU od početka sukoba u Ukrajini ruskim naftnim kompanijama iskeširalo 36,4 milijardi evra. Preciznije, Nemačku je uvoz ruske nafte u ovom periodu koštao 12,1 milijardu evra, ne mnogo manje nego Kinu, koja je platila 12,6 milijardi evra. Italija i Holandija su od 24. februara do 3. juna rusku naftu pazarile za po 7,8 milijardi evra, Poljska za 4,4 milijarde, a Francuska 4,3 milijarde evra.
Prateći kopneni i tankerski prevoz ruske nafte, CREA otkriva da su Indija, Francuska, Ujedinjeni Arapski Emirati i Saudijska Arabija ovog proleća povećali uvoz ruske nafte. Pritom su kupci u Francuskoj, Belgiji i Holandiji ušli u kupovinu većine kratkoročnih tereta uz popust, kupujući LNG i sirovu naftu na spot-tržištu (cena na licu mesta, mimo dugogodišnjih ugovora).
U preseku naftnih prihoda Moskve CREA ističe da su kupci širom sveta od kraja februara do početka juna za sirovu rusku naftu izdvojili 46 milijardi evra, 24 milijarde evra za gas, 13 milijardi za naftne derivate, 1,5 milijardi za tečni sibirski gas i 4,8 milijardi za ugalj.
Istovremeno s pripremom novih sankcija protiv energetskog biznisa Rusije, u Briselu i Vašingtonu jačaju inicijative za osnivanje svetskog kartela kupaca nafte (pandan OPEK-u), kao i za dalje postavljanje rampi tankerskom prevozu sibirskih energenata. CREA skreće pažnju da je u aprilu i maju 68 odsto ruske nafte prevezeno tankerima u vlasništvu država članica EU, Velike Britanije i Norveške, pri čemu su grčki tankeri prevezli 43 odsto tog tereta. Gotovo svi ti tankeri (97 odsto) osigurani su u samo tri države: Velikoj Britaniji, Norveškoj i Švedskoj.

Tužilac Bramerc u UN: Hrvatska nije voljna da goni počinioce zločina nad Srbima i Muslimanima
Glavni tužilac sudskog Mehanizma u Hagu Serž Bramerc upozorio je danas, pred Savetom bezbednosti UN, da Hrvatska nije voljna da krivično goni hrvatske počinioce ratnih zločina nad Srbima i Muslimanima.
„Sveopšti je utisak da u Hrvatskoj danas postoji volja da se zadovolji pravda za hrvatske žrtve, ali ne i za žrtve drugih nacionalnosti”, naglasio je Bramerc, podnoseći redovan izveštaj Savetu bezbednosti UN u Njujorku.
Glavni tužilac je podvukao da je „Vlada Hrvatske donela političku odluku da blokira pravosudni proces” u predmetima u kojima su žrtve bili nehrvati.
Kako je saopštilo tužilaštvo u Hagu, Bramerc je konstatovao da Hrvatska koči saradnju sa Srbijom i Bosnom i Hercegovinom u krivičnom progonu počinilaca ratnih zločina, prenosi Beta.
Srbija i BiH, koje su, po Bramercovim rečima, u međusobnoj saradnji i razmeni dokaza ostvarile napredak, „suočavaju se sa ozbiljnim teškoćama u nastojanju da obezbede saradnju Hrvatske”.
Bramerc je precizirao da je Hrvatska ostala nema na zahteve tužilaca iz BiH za saradnju u „više od 80 predmeta” od kojih su neki podneti „pre sedam godina”.
Hrvatsko ministarstvo pravde, Bramerc je optužio da „blokira” te zahteve.
„Postoji jednostavan korak koje Hrvatska može preduzeti...a to je da pošalje sve neispunjene zahteve za saradnju, koje trenutno blokira Ministarstvo pravde, svojim nadležnim pravosudnim vlastima i ohrabri ih da hitno reše te zahteve”, kazao je Bramerc.
On je ocenio da u Srbiji, Hrvatskoj i BiH još ima „više 3.000 osumnjičenih” za ratne zločine, zločine protiv čovečnosti i genocid” protiv kojih se mora sprovesti istraga i krivični progon.
Države bivše Jugoslavije, glavni haški tužilac pozvao je da „stave na stranu svoje političke razlike i značajno poboljšaju saradnju u potrazi za nestalim osobama”.

Turska spremna da na duže blokira Švedsku i Finsku
ANKARA - Turska je danas saopštila da je spremna da blokira prijem Švedske i Finske u članstvo u NATO-u na duže od godinu dana ukoliko ne dobije zadovoljavajuće garancije da su dve nordijske zemlje spremne da reše pitanje podrške kurdskim grupama koje Ankara smatra terorističkim organizacijama.
Poslanik vladajuće partije Stranke pravde i razvoja (AKP), Akif Čatagaj Kilič rekao da je „ovo pitanje od ključnog državnog interesa” i upozorio da je Ankara „spremna da zaustavi njihovo članstvo i na godinu dana ako je potrebno”.
„Turska ima drugu najveću vojsku u NATO i slala je dronove Ukrajini da se odbrani. Zaslužujemo veće poštovanje”, rekao je Kilič.
Ovo pitanje preti da poremeti vrlo važan NATO samit koji je planiran da se održi u Madridu 29. juna, preneo je „Gardijan”, javlja Tanjug.
Turska optužuje Finsku i Švedsku da skrivaju navodne članove Kurdistanske radničke stranke (PKK) i takođe se protivi njihovim odlukama iz 2019. godine da zabrane izvoz oružja u Ankaru zbog turskih vojnih operacija u Siriji.

Amerika će nekim ruskim bankama dozvoliti da nastave sa finansijskim transakcijama
Sjedinjene Države će dozvoliti Sberbanci, VTB banci, Alfa banci i nekolicini drugih ruskih entiteta da do 5. decembra nastave sa određenim finansijskim transakcijama vezanim za energiju, objavilo je danas američko Ministarstvo finansija na internetu, prenosi Tanjug.
Kancelarija ministarstva za kontrolu stranih sredstava saopštila je da je produžila generalnu licencu kojom se određenim subjektima daje ovlašnjenje za obavljanje transakcija, javlja Rojters.
Licenca se, između ostalih, odnosi i na rusku Centralnu banku, zatim na Sovkombanku i druge.

Moskva zabranila britanskim novinarima ulazak u Rusiju
MOSKVA- Moskva je zabranila brojnim britanskim novinarima, predstavnicima medija i ličnostima iz odbrambene industrije da uđu u Rusiju, saopštilo je danas rusko Ministarstvo spoljnih poslova, prenosi Tanjug.
Moskva ovaj potez naziva odgovorom na zapadne sankcije, ali i odgovorom na pritiske na ruske državne medije u inostranstvu.
Ulazak u Rusiju je zabranjen za 29 novinara i predstavnika britanskih medijskih organizacija, kao što su „Bi-Bi-Si”, „Skaj njuz”, „Gardijan” i „Tajms”, preneo je Rojters.
Više od desetak britanskih ličnosti za koje Moskva smatra da su povezani sa odbrambenom industrijom takođe ne mogu da uđu u Rusiju.

UN: Najmanje 382 deteta ubijena u represiji vojnih vlasti Mjanmara
Desetine dece ubijene su u Mjanmaru od prošlogodišnjeg puča, ne samo u unakrsnoj vatri u sukobima, već i kao namerne mete vojske s ciljem da nanese ogromnu patnju narodu, rekao je danas ekspert Ujedinjenih nacija.
Prema izveštaju specijalnog izvestioca UN za ljudska prava u Mjanmaru, Toma Endruza, maloletnici su prebijani i izbodeni, a vađeni su im nokti ili zubi tokom ispitivanja, dok su neki primoravani da trpe lažna pogubljenja, prenosi Rojters.
Navodi se da je vladajuća hunta više puta prekoravala UN i zapadne zemlje zbog mešanja u unutrašnje poslove i odbacila optužbe da čini zločine.
Na osnovu podataka agencija UN, humanitarnih grupa i organizacija civilnog društva, u izveštajima se navodi da je 250.000 dece raseljeno u borbama, a najmanje 382 je ubijeno ili osakaćeno, uključujući vazdušne napade ili tešku artiljeriju.
„Nemilosrdni napadi hunte na decu naglašavaju izopačenost i spremnost generala da nanesu ogromnu patnju nevinim žrtvama u svom pokušaju da pokori narod”, rekao je Endruz.
Rojters navodi da je Mjanmar u previranju otkako je vojska preuzela vlast početkom prošle godine i pokrenula žestoki obračun sa svojim protivnicima, što je izazvalo nasilnu reakciju novoformiranih grupa otpora, prenosi Tanjug.

Moskva ne odbacuje direktan kontakt Putin-Zelenski
MOSKVA- Pomoćnik ruskog predsednika za spoljne poslove Jurij Ušakov, rekao je danas da zvanična Moskva ne odbacuje direktan kontakt između ruskog predsednika Vladimira Putina i njegovog ukrajinskog kolege Volodimira Zelenskog.
„Niko ne odbacuje tu mogućnost, ali se moraju ostvariti određeni uslovi, i najvažnije, vrlo detaljna priprema. Niko se neće sresti sa Zelenskim bez povoda”, kazao je Ušakov, prenosi TAS S.
Kada je reč o predsedniku SAD Džozefu Bajdenu, Ušakov kaže da Putin trenutno nema planove da se sretne sa američkim kolegom.
„Koliko ja znam, takav sastanak se još ne planira”, dodao je on.
Povodom rusko-ukrajinskih pregovora, Ušakov kaže da nema pomaka otkako je Moskva predstavila svoj nacrt sporazuma, uz napomenu da je „sve zaustavljeno”, prenosi Tanjug.
On se prisetio poslednjeg susreta licem u lice ruskih i ukrajinskih delegata u Istanbulu u aprilu.
„Naš ažurirani nacrt je prezentovan 15. aprila. U ovom trenutku, to je i poslednji nacrt, jer nakon toga nije bilo reakcije. Nakon toga, možda je bilo nekih nezvaničnih kontakata telefonom, ne na nivou delegacija, već na individualnom nivou”, kazao je zvaničnik Kremlja.

SZO vanredno zaseda zbog majmunskih boginja
Svetska zdravstvena organizacija je za 23. jun sazvala sastanak Komitet za hitne slučajeve, na kome treba da bude procenjeno da li širenje majmunskih boginja predstavlja vanrednu situaciju za javno zdravlje u međunarodnim okvirima.
Najveći nivo upozorenja zdravstvene agencije Ujedinjenih nacija je za sada izdat samo za pandemiju kovida i dečju paralizu, preneo je Rojters.
Ove godine je u 39 zemalja prijavljeno 1.600 slučajeva majmunskih boginja, kao i 1.500 slučajeva na koje se sumnja, dok je preminule 72 ljudi, naveo je SZO, navodi Tanjug.

Džonson: Nije vreme da se priča o referendumu u Škotskoj
LONDON- Premijer Velike Britanije Boris Džonson ne veruje da je sada vreme da se govori o još jednom referendumu o nezavisnosti Škotske, izjavio je danas njegov portparol.
„To nije nešto za šta premijer veruje da javnost želi da bilo koja vlada bude fokusirana u trenutku kada postoje značajni izazovi koji ih trenutno pogađaju”, poručio je on, prenosi Rojters.
Premijerka Škotske Nikola Sterdžon izjavila je ranije danas da će uskoro izneti više detalja o tome kako bi nacionalni parlament mogao da nastavi sa organizovanjem novog referenduma o nezavisnosti bez saglasnosti britanske vlade, preneo je Tanjug.
Škotska premijerka započela kampanju za novi referendum o nezavisnosti
LONDON - Škotska premijerka Nikola Stardžon danas je započela kampanju za održavanje novog, drugog referenduma o nezavisnosti, navodeći da bi Škotska ekonomski profitirala od izlaska iz Velike Britanije.
Stardžon, liderka Škotske nacionalne partije, rekla je da je sada „pravo vreme” da se ponovo razmotri izlazak Škotske iz Velike Britanije, a kao jedan od razloga navela je i britanskog premijera Borisa Džonsona.
„Posle svega što se dogodilo, posle Bregzita, kovida, Borisa Džonsona, vreme je da se postavi drugačija i bolja vizija”, rekla je Stardžon, prenosi Beta-AP.
Stardžon je danas objavila prvi u nizu dokumenata njene vlade u kojima će iznositi argumente za nezavisnost.
Na prvom referendumu, 2014. godine, većina Škota nije podržala nezavisnost, pošto se za ostanak u Velikoj Britaniji opredelilo 55 odsto birača, a za odvajanje 45 odsto.
Stardžon je rekla da želi novo izjašnjavanje o nezavisnosti pre kraja 2023. godine, ali to mora da odobri britanski premijer Džonson koji se oštro protivi novom referendumu i navodi da je to pitanje rešeno 2014. godine.
Međutim, Stardžon tvrdi da se situacija znatno promenila od tada, pre svega zbog izlaska Velike Britanije iz Evropske unije, čemu se većina Škota protivila.
„Da smo 2014. znali sve što sada znamo o putu kojim će Ujedinjeno Kraljevstvo krenuti, ne sumnjam da bi Škotska tada glasala za nezavisnost”, rekla je Stardžon za Bi-Bi-Si.
Za novi obavezujući referendum potrebno je odobrenje britanske Vlade. Ako Džonson ostane pri svom tvrdom stavu, o tom pitanju će verovatno odlučivati sudovi.

Evropa protiv ulaska Turske u EU
Najnoviji izveštaj Evropskog parlamenta potvrdio je da se Turska udaljava od demokratskih reformi i da poslednjih godina nazaduje. Poslanici tog tela se protive nastavku pristupnih pregovora s Ankarom, dok u turskoj vladi odbacuju te ocene kao netačne i ističu da je i dalje njen strateški cilj punopravno članstvo u EU.
„Ankara u poslednje vreme nazaduje u pristupnim pregovorima sa EU”, ističu u Evropskom parlamentu, koji je nedavno razmatrao najnoviji izveštaj o Turskoj. U Strazburu su zabrinuti zbog sve dubljeg jaza između Turske i unije i nedostatka političke volje u Ankari za sprovođenje neophodnih reformi i rešavanje veoma ozbiljnih problema u vladavini prava i kršenju ljudskih sloboda. Sve to nepovoljno utiče na proces približavanja Ankare i Brisela, navodi se u rezoluciji za koju je glasalo 448 poslanika, 67 je bilo protiv, a 107 uzdržano.
U Ministarstvu inostranih poslova u Ankari odbacuju te „neutemeljene ocene”, koje su prepune netačnih podataka i predrasuda. „To nije iznenađenje od Evropskog parlamenta, koji je izgubio kredibilitet u očima Turaka jer toleriše terorističke grupe i širi njihovu propagandu. Ovaj izveštaj šteti ugledu EP”, smatraju u Ministarstvu spoljnih poslova u Ankari, u kom su očekivali da Strazbur podstakne pristupne pregovore, kao i dijalog o viznoj liberalizaciji i carinskim reformama, a ne da „izmišlja argumente protiv Turske”.
Turska je počela pristupne pregovore krajem 2005. godine, ali oni su još na samom početku. Dosad je završena rasprava samo o jednom poglavlju. U poslednjih pet godina oni su na ledu. U Strazburu i Briselu uporno tvrde da vlada u Ankari, pod izgovorom borbe protiv terorizma, progoni političke protivnike i pojedine opozicione stranke, kao i borce za ljudska prava. To se posebno odnosi na Narodnu demokratsku partiju (HDP), treću po snazi u parlamentu, za koju većinom glasaju Kurdi. Protiv nje je pokrenut krivični postupak za zatvaranje pod optužbom da „podržava i propagira terorizam zabranjene Radničke stranke Kurdistana”, koja se bori za veća prava tog naroda.
Bivši lider HDP Selahatin Demirtaš godinama se nalazi u zatvoru i mogao bi da bude osuđen na 142 godine robije ako se dokaže njegova krivica za sva krivična dela koja mu se pripisuju.
„Sada se još četiri hiljade članova te stranke nalazi iza rešetaka”, tvrdi se u izveštaju Evropskog parlamenta, koji osuđuje takve postupke vlasti u Ankari.
Evropski sud za ljudska prava u Strazburu je više puta tražio od Turske da oslobodi Demirtaša, kao i borca za ljudska prava dobrotvora Osmana Kavalu.
Odnosi EU i Turske su se posebno pogoršali posle pokušaja državnog udara sredinom 2016. godine . Pod sumnjom se našao turski imam Fetulah Gulen, koji poslednjih godina živi u Americi, i članovi njegovog masovnog nevladinog pokreta „Hizmet”, koji navodno imaju svoje ljude u državnim strukturama, uključujući policiju, pravosuđe i armiju. Posle toga počela su masovna hapšenja pučista, koja još traju. Za Evropski parlament to je progon političkih protivnika, a za Ankaru borba protiv terorizma. Kontroverzni imam odbacuje optužbe i traži nezavisnu međunarodnu istragu, što u Ankari odbacuju.
U Briselu i Strazburu u poslednje vreme ističu da Turskoj, takvoj kakva jeste – „nedemokratskoj”, nije mesto u Evropskoj uniji, ali s njom se mora sarađivati jer kao članica NATO-a ima posebnu stratešku ulogu na jugoistočnom krilu vojne alijanse ka Bliskom istoku i Rusiji. „Naš cilj je punopravno članstvu u EU i ništa drugo. Ne mogu se pristupni uslovi menjati u hodu, posle početka pregovora. Dakle, punopravno članstvo ili ništa”, ističu u vladi.
Turska drži neslavni rekord – sedamnaest godina vodi jalove pregovore s Briselom, koji nisu odmakli od početka. To se dosad nije desilo nijednoj zemlji kandidatu za ulazak u EU. Hrvatska je počela pristupne pregovore istog dana kada i Ankara, a već je deset godina punopravni član „briselske porodice”. U Ankari sarkastično primećuju da će sigurno ući u uniju ali, ako se nastavi ovim tempom, to će se desiti tek u 22. veku. Ako se i tada desi, pogotovo što već primetno opada početni entuzijazam, ne samo u Evropi nego i među političarima i građanima Turske.

Papa: Rat u Ukrajini možda isprovociran, situacija sigurno nije crno-bela
Papa Franja osudio je „svirepost” ruskih trupa pred „hrabrim” ukrajinskim narodom, dodajući i da je rat možda bio „izazvan” ili da „možda nije bio sprečen”.
Osuđujući „svirepost, okrutnost ruskih vojnika, ne smemo zaboraviti stvarne probleme ako želimo da se oni reše”, rekao je
U intervjuu evropskim jezuitskim časopisima koji je danas preneo jezuitski časopisa Čivilta katolika (La Civiltà Cattolica), papa je odbio da svede sukob na borbu „dobrih i zlih”.
Papa je rekao da se nekoliko meseci pre nego što je ruski predsednik Vladimir Putin poslao svoje snage u Ukrajinu,  sastao s šefom države koji je izrazio zabrinutost da NATO „laje na vrata Rusije” na način koji bi mogao dovesti do rata.
On je rekao da je opasnost i u tome da ne vidimo „dramu koja se odigrava iza ovog rata, koji je možda na izvestan način bio izazvan ili nije bio sprečen”, osudivši ponovo industriju naoružanja.
„Moglo bi mi se reći sada: 'Ali vi ste za Putina!' Ne, nisam. Bilo bi simplistički i pogrešno reći tako nešto”, kazao je rimokatolički poglavar i dodao da je potrebno razmotriti „veoma složene” uzroke i interese ovog sukoba.
„Takođe je tačno da su Rusi mislili da će sve biti gotovo za nedelju dana. Ali su se preračunali. Naišli su na hrabar narod, ljude koji se bore da prežive i koji imaju iskustvo borbe”, rekao je papa, prenosi Beta.

Zelenski: Imamo municiju, treba nam oružje dugog dometa
KIJEV- Ukrajinska vojska ima dovoljno municije i oružja, ali joj je potrebno više oružja dugog dometa, izjavio je danas ukrajinski predsednik Volodimir Zelenski, prenosi Tanjug.
„Imamo dovoljno oružja. Ono čega nemamo dovoljno je oružje koje gađa na dometu koji nam je potreban kako bismo smanjili prednost u odnosu na opremu Ruske Federacije”, rekao je Zelenski obraćajući se danskim novinarima na brifingu, koji je organizovala danska izdavačka kuća Berlingske Media, prenosi Rojters.

EU kupuje 110.000 vakcina protiv majmunskih boginja
BRISEL- Evropska unija potpisala je danas sporazum sa kompanijom „Bavarijan nordik” za nabavku oko 110.000 doza vakcina protiv majmunskih boginja, saopštile su Evropska komisija i kompanija.
Komesarka Evropske unije za zdravlje i bezbednost hrane Stela Kirijakides rekla je da će vakcine biti kupljene sredstvima EU i isporučene državama EU i dodala da će se doze isporučiti proporcionalno broju stanovnika, počevši od država sa najhitnijim potrebama, prenosi Rojters.
Kompanija je navela u saopštenju da će isporuke vakcina početi odmah i da će biti završene u narednim mesecima.
Kako je saopštila Evropska komisija, prijavljeno je oko 900 slučajeva majmunskih boginja u 19 zemalja EU, kao i u Norveškoj i Islandu, koji će imati pravo na vakcine iako nisu članice EU, prenosi Tanjug.
Vakcina danske biotehnološke kompanije Bavarian Nordik, poznata kao Imvanex u Evropi i Jyneos u Sjedinjenim Američkim Državama, odobrena je protiv malih boginja.
Ona još uvek nije odobrena u EU protiv majmunskih boginja, navodi u saopštenju EK.
„Međutim, vakcina protiv malih boginja takođe štiti ljude od majmunskih boginja, s obzirom na to da je ovaj virus blisko povezan sa virusom malih boginja”, navodi EK.
Evropska agencija za lekove (EMA) trenutno je u pregovorima sa kompanijom Bavarian Nordik o brzom odobrenju vakcine i protiv majmunskih boginja, dodala je EK.

U Iranu 130 ljudi završilo u bolnici zbog curenja hemikalija iz fabrike
TEHERAN – Više od 130 ljudi završilo je u bolnici zbog respiratornih problema nakon curenja hemikalije u fabrici u južnom Iranu, javili su državni mediji.
Medicinski zvaničnici su rekli da su radnici zbrinuti juče i da je većina otpuštena iz bolnice. Istraga o uzroku curenja hemikalija je u toku.
Fabrika natrijum karbonata u gradu Firuzabadu, u provinciji Fars, otvorena je 2020. godine, prenosi Beta.

Indija planira regrutaciju vojnika na četiri godine
NjU DELHI – Indija će regrutovati vojnike na periode od po četiri godine, nakon čega će četvrtina njih biti uvedena u aktivnu službu, jer planira da formira mlađe i sposobnije trupe.
Proces regrutovanja za pripadnike vojske ispod oficirskog čina, između 17 i po i 21 godine, počeće u naredna tri meseca, saopštili su ministar odbrane i vojni zvaničnici.
Indijska vojska dobrovoljaca je, kako prenosi Tanjug, druga po veličini u svetu.

Rusija prepravlja istoriju - u Dumi inicijativa za povlačenje nezavisnosti Litvanije
MOSKVA - Rusija bi mogla da povuče priznanje nezavisnosti Litvanije, a potom i Letonije, Estonije i Ukrajine, rekao je danas poslanik Državne dume Evgenij Fjodorov.
Ruski poslanik je podneo Državnoj dumi nacrt zakona o poništavanju rezolucije Državnog saveta SSSR-a „O priznanju nezavisnosti Litvanije”. U obrazloženju se navodi da je odluka nezakonita pošto je doneo neustavni organ kršeći zahteve nekoliko članova Ustava SSSR-a.
„Mi smo tek počeli od Litvanije, a jasno je zašto, Litvanija je opasnija po Rusiju u pogledu situacije povezanom sa Kalinjingradskom oblašću i konfrontacijom sa NATO-om i SAD. Zato je sada Litvanija važnija, ali to ne znači da ćemo se na njoj zaustaviti”, istakao je Fjodorov, prenosi Tanjug.
Prema njegovom mišljenju, nakon Litvanije takav razvoj događaja je moguć i za Estoniju, Letoniju i Ukrajinu.
„Postoji niz argumenata zbog kojih bi Litvanija trebalo da bude prva na ovoj listi. Nakon što bude razrađen mehanizam, primenićemo ga i na drugim teritorijama NATO-a, i ne samo NATO-a. Ukrajina je, na primer, takođe, nezakonito izašla iz SSSR-a”, pojasnio je poslanik.
Dodao je da je cilj takvih akcija eliminisanje pretnji koje dolaze iz pomenutih postsovjetskih zemalja, dok priznanje nezavisnosti bivših sovjetskih republika koje vode miroljubivu politiku neće biti revidirano.

Bitka za Severodonjeck ostaće upamćena kao jedna od „najbrutalnijih” borbi koje je Evropa ikada videla
KIJEV – Žestoka bitka za Severodonjeck ostaće upamćena kao jedna od „najbrutalnijih” borbi koje je Evropa ikada videla, za koju je Ukrajina platila „zastrašujuću” cenu, saopštio je ukrajinski predsednik Volodimir Zelenski, prenosi Gardijan.
Ukrajinski predsednik je ovu izjavu dao kasno sinoć, tokom svog noćnog obraćanja naciji, u trenutku kada su ruske snage blizu zauzimanja Severodonjecka, strateškog grada na istoku zemlje, navodi britanski list. On je istakao da ove borbe imaju ozbiljne posledice po civile i vojsku njegove zemlje.
„Cena ove bitke” u ljudskim životima je „za nas veoma visoka”, naglasio je Zelenski, ocenivši da je to jednostavno zastrašujuće i da će „bitka za Donbas bez sumnje ostati upamćena u vojnoj istoriji kao jedna od najnasilnijih bitaka u Evropi”, prenosi Tanjug.
On je ponovio i ranije molbe za više vojne pomoći i težeg naoružanja od zapadnih saveznika, uključujući Ameriku i Britaniju.
„Imamo posla sa apsolutnim zlom. I ne preostaje nam ništa drugo nego da krenemo napred i oslobodimo svoju teritoriju.Svakodnevno skrećemo pažnju našim partnerima da će samo dovoljan broj moderne artiljerije Ukrajini obezbediti prednost i konačno okončanje ruske torture ukrajinskog Donbasa”, poručio je Zelenski.
On je još naglasio težnje Kijeva da oslobodi celu svoju teritoriju i „otera okupatore iz svih regiona” i napomenuo da je na frontu širine sada već više od 2.500 kilometara, strateška inicijativa i dalje na strani ukrajinskih snaga.

Ekshumirani civili u improvizovanim grobnicama u okolini Kijeva
KIJEV – Ukrajinski istražitelji eshumirali su sedam tela iz improvizovanih grobnica u šumi u blizini Kijeva, a ukrajinska policija tvrdi da se radi o civilima koje su ubile ruske snage tokom okupacije tog područja, što Moskva negira.
Tela su pronađena kod sela Vorzel na oko 10 kilometara od grada Buče gde su, tvrdi Kijev, ruske snage koje su okupirale tu oblast sprovodile sistematske egzekucije u neuspelom pokušaju da zauzmu prestonicu, prenosi Tanjug.
„Ovo je još jedan sadistički zločin ruske vojske u Kijevskoj oblasti”, napisao je na Fejsbuku šef policije Kijevske oblasti Andrij Njebitov.
Jedno od ekshumiranih tela bilo je telo muškarca starog oko 40 godina u civilnoj odeći, rekao je Njebitov novinaru britanske agencije na mestu gde su pronađene grobnice.
„Ima dve povrede. Pogođen je u koleno iz pištolja. Drugi hitac je bio u slepoočnicu”, rekao je on.
Rusko Ministarstvo odbrane nije odmah odgovorilo na zahtev za komentarom, ali su kasnije odbacili postojanje masovnih grobnica u Buči. Rusija tvrdi da civili nisu meta u njenoj specijalnoj vojnoj operaciji u Ukrajini.

Pjongjang spreman za novu nuklearnu probu
SEUL - Južnokorejski ministar spoljnih poslova Park Đin saopštio je da je Severna Koreja završila pripreme za novu nuklearnu probu i da u ovom trenutku samo politička odluka najvišeg rukovodstva u Pjongjangu može da zaustavi njen napredak. Posle razgovora sa američkim državnim sekretarom Entonijem Blinkenom u Vašingtonu, južnokorejski ministar je u ponedeljak upozorio da će Severna Koreja platiti visoku cenu ako krene, kako se strahuje, sa sedmom nuklearnom probom u narednim danima.
„Severna Koreja je završila pripreme za još jednu nuklearnu probu i mislim da samo još treba da donese političku odluku”, naglasio je Park, preneo je Tanjug.
Pre ponedeljka, američki i južnokorejski zvaničnici izjavljivali su da se Pjongjang bliži kraju takvih priprema.
„Ako se Severna Koreja upusti u još jednu nuklearnu probu, mislim da će to samo ojačati naše odvraćanje, a takođe i međunarodne sankcije”, rekao je Park. Poručio je da Pjongjang treba da se predomisli i donese „ispravnu odluku”.
Osim sankcija, južnokorejski ministar nije precizirao koju će to cenu platiti Severna Koreja, niti je naveo kako će se politika odvraćanja promeniti, ali je Blinken saopštio da bi Sjedinjene Države i saveznici, Seul i Tokio, mogli da prilagode svoje vojne stavove kao odgovor.
Severna Koreja je u nedelju probno ispalila nešto što je izgledalo kao artiljerijska granata prema moru i južnokorejskoj vojsci, nekoliko dana nakon što je severnokorejski lider Kim Džong Un pozvao na veću odbrambenu sposobnost zemlje da bi se nosila sa spoljnim pretnjama. U martu, Severna Koreja je testirala interkontinentalnu balističku raketu sposobnu da stigne do teritorije SAD, kršeći moratorijum iz 2018. na takve raketne testove.

Peskov: Zaštita suvereniteta bez izolacije od ostatka sveta
MOSKVA - Zaštita suvereniteta Rusije ni u kom slučaju ne znači izolaciju zemlje od ostatka sveta, izjavio je danas portparol Kremlja Dmitrij Peskov u intervjuu za TAS S uoči Međunarodnog ekonomskog foruma u Sankt Peterburgu (SPIEF). „Videli smo da se u okviru priprema za forum, predsednik Rusije Vladimir Putin susreo sa mladim inženjerima, preduzetnicima, naučnicima koji će takođe učestvovati na skupu, i govorio dosta o našem suverenitetu, kako tehnološkom, tako i industrijskom, komercijalnom i tako dalje. Predsednik je dao važnu napomenu da naš suverenitet ni u kom slučaju ne znači izolaciju”, rekao je Peskov.
Naglasio je da su pokušaji da se Rusija potisne iz svetskih zbivanja apsolutno beznadežni jer je to, prema njegovim rečima, „zapravo nemoguće učiniti”, prenosi Tanjug.
„Istisnuti Rusiju iz međunarodnog života je apsolutno beznadežno i zapravo nemoguće, razvoj događaja tokom proteklih meseci to jasno naglašava”, zaključio je Peskov.

Politiko: Evropska komisija preporučiće status kandidata za Ukrajinu
BRISEL – Evropska komisija (EK) preporučiće da se Ukrajini dodeli zvanični status zemlje kandidata za članstvo u EU, piše briselski portal Politiko pozivajući se na više diplomatskih neimenovanih izvora.
O tom pitanju juče su razgovarali evropski komesari, a nakon iznenadne posete šefice EK Ursule fon der Lajen Ukrajini u subotu.
„Komisija ne zaboravlja da je Ukrajina jedina zemlja u Evropi gde ljudi ginu, gde se na ljude puca, jer na ulicama nose zastave EU”, rekao je jedan visoki zvaničnik.
Kako je dodao, sada se Ukrajincima ne može reći „izvinite, mahali ste pogrešnim zastavama”, preneo je Tanjug.
Za dodelu statusa kandidata Ukrajini potreban je konsenzus 27 šefova država i vlada na sastanku Evropskog saveta koji se očekuje sledeće nedelje.
Ipak, zvaničnici i diplomate kažu da se davanju statusa kandidata Ukrajini protive barem tri zemlje.
  </div>

  </body>
 </text>
</TEI>