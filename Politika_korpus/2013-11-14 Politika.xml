<TEI version="3.3.0" xmlns="http://www.tei-c.org/ns/1.0">
 <teiHeader>
  <fileDesc>
   <titleStmt>
    <title>The shortest TEI Document Imaginable</title>
   </titleStmt>
   <publicationStmt>
    <p>First published as part of TEI P2, this is the P5
         version using a namespace.</p>
   </publicationStmt>
   <sourceDesc>
    <p>No source: this is an original work.</p>
   </sourceDesc>
  </fileDesc>
 </teiHeader>
 <text>
  <body>
De Niro ponovo mafijaš u filmu „Malavita”
Filmovi „Malavita” Lika Besona i „Kapetan Filips” Pola Gringrasa, koji su nedavno prikazani na filmskoj reviji „Sinemanija”, prikazuju se u domaćim bioskopima. 
Scenarista, producent i reditelj Lik Beson realizovao je film „Malavita” prema humorističkom romanu francuskog pisca Tonina Benakvista. Dvostruki oskarovac Robert de Niro tumači glavnu ulogu, lik Freda Manconija, šefa mafije a zatim i zaštićenog svedoka. Uz De Nira u ovom filmu igraju Mišel Fajfer i Tomi Li Džons.
„Kapetan Filips”, novo delo reditelja filmova „Let 93”, „Bornova nadmoć” i „Bornov ultimatum”, prikaz je stvarnog događaja iz 2009. godine kada su kapetana Ričarda Filipsa pirati iz Somalije držali kao taoca. U centru sukoba kapetana Filipsa i vođe pirata Musea, oslikan je jaz između onih koji su deo unosnih poslova i međunarodne trgovine i onih koji su van toga. Glavnu ulogu u ovom filmu tumači takođe dvostruki oskarovac Tom Henks, a pored njega igraju: Ketrin Kiner i Maks Makartini.

„Pedeset nijansi” stižu na Dan zaljubljenih 2015.
Premijera filma „Pedeset nijansi – siva”, na osnovu istoimenog bestselera E. L. Džejms, pomeren je za Dan zaljubljenih 2015. zbog povlačenja Čarlija Hanama i traženja nove zvezde koja bi tumačila ozloglašenog Kristijana Greja.
Kako piše magazin „Entertejnment vikli”, prikazivanje ovog filma u bioskopima odloženo je za godinu dana jer se tražio drugi glavni glumac. Sada se čini izvesnim da će Hanama zameniti severnoirski glumac Džejmi Dornan (31) dok će mu partnerka biti Dakota Džonson (24), ćerka holivudskih zvezda Melani Grifit i Dona Džonsona.
Dornan i Džonsonova treba da na velikom platnu ožive likove Kristijana Greja i Anastazije Stil, koji su već poznati milionima čitalaca širom sveta. Britanska spisateljica Džejms proslavila se trilogijom „Pedeset nijansi” sa eksplicitnim scenama sado-mazohističkog seksa između studentkinje Anastazije i biznismena Kristijana. Ovi erotski romani su se na britanskom „Amazonu” prodavali u većem broju primeraka nego dotadašnji apsolutni bestseleri poput sage o Hariju Poteru ili trilera „Da Vinčijev kod”. Sada se već govori o tiražu od 70 miliona primeraka.
Prvi izbor za perverznog milijardera Greja, engleski glumac Čarli Hanam, nije do kraja objasnio zašto je prihvatio, pa vratio rolu. Nagovestio je da je reč o privatnim razlozima kao da i bez ovog projekta već ima dovoljno posla.  
Publika je Dornana, kome je na kraju pripala uloga, gledala u Bi-Bi-Sijevoj kriminalističkoj seriji „Pad”. Tumačio je lik serijskog ubice i sarađivao sa Džilijan Anderson, poznatoj po tumačenju lika Dejne Skali u seriji „Dosije iks”. Pojavio se i u „Mariji Antoaneti” Sofije Kopole.
Njegovoj partnerki Dakoti Džonson ovo bi mogao da bude naslov koji će je proslaviti i u profesionalnom smislu odvojiti od roditelja, pa i od očuha Antonija Banderasa koji joj je 1999. dao manju ulogu u filmu „Ludi u Alabami”. Dakota je bila i deo sitkoma „Ben i Kejt” na TV Foks, ali je on ugašen posle jedne sezone.
Magazin „Entertejnment vikli” objavio je prve promotivne fotografije ovih glumaca kao junaka filma. Snimanje bi trebalo da počne sledećeg meseca. Britanski „Telegraf” piše da su producenti izabrali za premijeru Dan svetog Valentina 2015. zato što pretpostavljaju da će mnogi parovi oko tog datuma izlaziti i želeti da vide film nastao po romanu koji su verovatno pročitali. Osim toga, producenti i studio „Juniverzal” su odustali od leta 2014. i zbog toga što će tada u bioskope stići i naučnofantastični spektakl „Čuvari galaksije” sa Bredlijem Kuperom, dok će deo moguće publike ostati kod kuće uz prenos Svetskog prvenstva u fudbalu u Brazilu.  
------------------------------------------------
E. L. Džejms prodala prava za pet miliona dolara
„Pedeset nijansi – siva” i nastavci „Pedeset nijansi – mračnije” i „Pedeset nijansi – oslobođeni”, o uklanjanju svih seksualnih inhibicija, bile su među najprodavanijim knjigama i u Srbiji. Mnogi kritičari osporavaju E. L. Džejms pripovedačko umeće, ali priznaju da su njena dela postala nov fenomen. Pravo ime spisateljice je Erika Leonard i ona je dugo radila kao TV producent u Londonu. Ipak, pravo za ekranizaciju nije prodala nekoj televiziji, već filmskom studiju „Juniverzal” i to za pet miliona dolara, što ju je svrstalo među sto najuticajnijih ličnosti planete na listi magazina „Tajm”.

Povelja ULUPUDS-a listu „Politika”
U obnovljenoj zgradi Jugoslovenske kinoteke svečano je obeleženo 60 godina postojanja i rada Udruženja likovnih umetnika primenjenih umetnosti i dizajnera Srbije (ULUPUDS). Tom prilikom predsednik ULUPUDS-a Vladimir Lovrić uručio je povelje pojedincima i institucijama za izuzetan doprinos umetnosti i kulturi Srbije. Povelja je pripala i dnevnom listu „Politika”, koju je u ime redakcije primila Marija Đorđević, urednica rubrike Kultura u našem listu.

Lajović nominovan umesto Tipsarevića
BEOGRAD –Selektor Dejvis kup reprezentacije Srbije Bogdan Obradović nominovao je danas Dušana Lajovića, umesto povređenog Janka Tipsarevića, za finalni meč Svetske grupe protiv Češke u Beogradu, objavljeno je na zvaničnom Tviter profilu Dejvis kupa.
Lajović će se naći u žrebu koji je zakazan za 13 sati, ali to ne mora da znači da Tipsarević neće odigrati barem jedna meč, pošto selektor ima mogućnost izmene igrača najkasnije sat vremena pre početka susreta.

Partizan kažnjen sa 7.000 evra, Evroliga upozorava
BEOGRAD –Košarkaški klub Partizan kažnjen je danas sa 7.000 evra zbog incidenata na meču Evrolige sa Fenerbahčeom i upozoren je da će, ukoliko se takvi prekršaji ponove, crno-beli igrati pred praznim tribinama.
Meč je odigran u hali Pionir 8. novembra, Partizan je poražen od Fenerbahčea, a sudije su u zvaničnom zapisniku po završetku utakmice upisale da su navijači crno-belih u više navrata na teren ubacivali upaljače i novčiće, i gađali i sudije. 
„U trećoj četvrtini treneru Partizana dosuđena je druga tehnička greška, a nakon tog trenutka utakmica je bila prekinuta na oko 90 sekundi, jer je mnogo predmeta bilo ubačeno na teren - upaljači, novčići, papiri, plastične flaše sa vodom”, objavljeno je na sajtu Partizana.
Ubacivanje predmeta na teren koji ne izazivaju ozbiljne posledice se smatraju manjim prekršajima, ali s obzirom da je klub i ranije kažnjavan zbog istih ili sličnih prekršaja, zbivanja na utakmici u hali Pionir se smatraju ozbiljnim prekrčajima, dodaje se u saopštenju. 
„Uzevši u obzir i istoriju discipliskog kažnjavanja Partizana tokom prethodne tri godine, ukoliko se slični incidenti ovakvih razmera dogode ponovo, Disciplinski sudija će ozbiljno razmotriti činjenicu da se jedna ili više utakmica odigra iza zatvorenih vrata, bez obzira na fazu takmičenja”, navodi se u saopštenju Evrolige.
Zbog eventualnih budućih prekršaja klub, kako se navodi, može izgubiti poene na tabeli, igrati pred praznim tribinama ili biti privremeno diskvalifikovan iz daljeg takmičenja, a novčana kazna nakon ponovljenog i najmanjeg prekršaju može biti i do 100.000 evra.
Partizan je upravo zbog ovog upozorenja Evrolige još jednom apelovao na navijače da se suzdrže od takvog ponašanja. 
„Pored novčane kazne, koja dodatno šteti finansijskoj situaciji kluba, eventualna suspenzija dvorane ili diskvalifikacija iz takmičenja nanela bi trajnu nemerljivu štetu klubu, a verujemo da to niko ne želi”, navodi se. 
„Zato još jednom molimo navijače, našu vernu publiku da na svim narednim utakmicama bude primerna, da ne ubacuje apsolutno ništa na teren, da podrži crno-bele samo glasom, dlanovima i nesebičnom energijom koju decenijama razmenjujemo, jer je to jedina prava i ispravna podrška svom klubu”, navodi se u apelu Partizana.

Bolnički darovi
Pre nedavnog boravka u beogradskom Kliničkom centru, gotovo tri decenije nisam ležao u bolnici. Tada sam bio sveže punoletan – pride, u vojsci – i izvan iskustva, pa i mogućnosti da steknem zaokruženiji zaključak čak i o najbitnijim pitanjima. Razume se da nisam ni primećivao značaj onih, srazmerno znatno sitnijih, u kakve spada i – bolnički poklon. U međuvremenu, u ulozi posetioca obolelih prijatelja, devojaka, kolega i srodnika, morao sam početi da obraćam pažnju šta im doneti i šta drugim pacijentima bliži donose. Ne mislim pritomena funkcionalne stvari ili one koje bi trebalo da udovolje primaočevom ukusu. Kod njih je značajnije od svojstva poklona to što su svojstvo pomoći ili čak popunjavanja makar najsitnije materijalne praznine od onih kakve pustoše čoveka koji mora u bolnički krevet.
Zašto u najtipičnije darove među onima koji su predmet ovog teksta spadaju baš kesa sa pomorandžama i sok od iste voćke? Možda stoga što narandža svojim oblikom podseća na globus, u smislu da se pacijentu želi čitav, netaknut svet budući da je njegov lični svet načet bolešću. U svakom slučaju, poklon je simbolički logična stvar: pošto je višak u odnosu na regularno stanje, posredstvom njega se vrši nekakvo simboličko poništavanje bolesti, takođe jednog viška. Možda i zbog toga, predavanje dara u bolnici jedno je od retkih koja su lišena anksioznosti, inače često svojstvene – posebno darodavcima – prilikom dotične primopredaje.
Bez obzira na to što se poklonom pre svega ispoljavaju blizina i posvećenost, posetioci i pacijenti ipak su dva sveta. To se potencira i nošenjem bademantila, uniforme koju na odeljenju na kom sam ležao pacijenti donose od kuće i kojaih zbližuju vizuelno. Pa i sam dnevni prizor bolničkog kompleksa čini od dela grada gde se on nalazi varošicu za sebe, sačinjenu od dva sloja: uniformisanih – pacijenata i bolničkog osoblja – i civila, uglavnom studenata ili prolaznika, koji u čitavoj priči dođu kao neki turisti. Kad god mi padnu na pamet takva dva (-tri) strogo diferencirana sveta, kao ilustracije se setim bombardovanja s kraja prošlog veka, kada sam zvao telefonom jednog italijanskog pesnika. Podigao je slušalicu i zamolio me da ga nazovem za deset minuta. Da bih ga dobio, trebalo mi je gotovo sat vremena vrćenja telefonskog broja. Niti je on bio kriv za to, niti ja što sam ga prekinuo u nečemu; niko nije bio vinovnik ničega, ali bili smo dva sveta.
Možda i zbog takve podele, pacijent po pravilu više voli da dobije poklon od sebi trenutno ravnog, nego od gosta, koliko god drag on bio, i kakva god sitnica da je darivana. Uostalom, po jednoj portugalskoj narodnoj izreci, ono što je kupljeno uvek je jeftinije od poklona.Više je mojoj neznatnosti značilo to što me je jedini sobni kolega darivao flašicom mineralne vode ili „grin-smit” jabukom nego svi oni pokloni bližih, kojima ne gledam u zube i na kojima sam zahvalan. Jednoj pacijentkinji koja je pak trenutno čitala „Žegu”, jedan drugi roman ovog pisca, „Šnit”, učinio se kao najlepši mogući dar, iako ne može da se kaže ni da je moja neznatnost njen omiljeni autor. Gospođa je samo želela da čita neku prozu o bolesti, koja se dosta pominje i u drugom rečenom naslovu. Pokloni koje sam zauzvrat dobio jesu nematerijalni, ali – ili: možda baš zato – dragoceni: iskren komentar knjige i osmeh, jedan od retkih koji se tih dana pojavio na njenom licu. Pa i veća ljubaznost osoblja prema pacijentima nego prema drugima čini oblik nematerijalnog dara. Ali takvih ima još mnogo. A na kraju krajeva, kada bi mogli da biraju, najviše ljudi bi želeloda ne dobiju nikakav bolnički poklon.

Kraljica sa glasom od hiljadu vati
Vest da se rokenrol zvezda Tina Tarner odrekla američkog državljanstva, kako je javio „Vašington post”, zapravo i nije veliko iznenađenje. Rokenrol baka, kako je nazivaju mediji, koja već dve decenije živi u Švajcarskoj, u aprilu ove godine postala je švajcarska državljanka, a tamošnji mediji su još u januaru pisali da će se pevačica odreći svog američkog pasoša kada dobije švajcarski.
Tada je Tina izjavila da nigde ne može da zamisli bolje mesto za život od alpske države gde se zakoni o prirodi strogo sprovode.
Tina Tarner živi, naime, u živopisnom gradiću Kisnaht na obali Ciriškog jezera na severu Švajcarske. Da bi dobila švajcarsko državljanstvo morala je da nauči nemački jezik i položi test za državljanstvo.
Rokenrol baka sa suprugom Ervinom Bahom
Umetnica koja je ne samo muzikom već i pojavom obeležila decenije, i danas ne prestaje da iznenađuje mladalačkim izgledom. U 73. godini proletos se našla i u ulozi manekenke, a njeno lice je ukrasilo nemačko izdanje „Voga”. Rokenrol baka se smešila sa naslovne strane obučena u svilenu plavu haljinu kimono kroja, raspuštene kose sa jarko crvenim karminom na usnama.
U javnosti se retko pojavljuje, ali svaki „izlet u svet” izaziva pozitivne reakcije. Iako u osmoj deceniji života, ne libi se da obuče farmerke i kožne komade garderobe koji joj, priznaju mnogi, izvanredno stoje.
Prošle godine pojavila se u Dubrovniku. Hrvatski mediji su pisali da je poseban utisak ostavila jednostavnošću, jer nije tražila nikakav poseban tretman. Čak je fotoreporterima koji su čekali da je slikaju na jahti „Ledi Marina” uzviknula da je grad predivan, otpevala američku himnu, ali i džez standard „Samertajm”.
Kraljica rokenrola koja ima glas od hiljadu vati i vrtoglavo dugačke noge, kako ju je svojevremeno opisala Opra Vinfri, ovu godinu će pamtiti po jednom, verovatno, za nju značajnijem događaju od dobijanja švajcarskog pasoša. U julu se, posle dugogodišnje veze, udala za Ervina Baha, 17 godina mlađeg nemačkog producenta, zbog kojeg se 1995. godine i preselila u Švajcarsku.
Par je bračne zavete izmenio na građanskoj ceremoniji u Kisnahtu, dok je venčanje proslavljeno u budističkom obredu. Mediji su tada pisali da su svi gosti, među kojima su bili Dejvid Bouvi, Eros Ramacoti, Šade, Opra Vinfri… bili zamoljeni da dođu obučeni u belo dok je Tina nosila venčanicu koju je kreirao Đorđo Armani.
Sa prodatih 200 miliona albuma Tina se smatra jednom od najuspešnijih ženskih rok izvođača svih vremena. Uprkos tome, uvek je naglašavala da sebe nikada nije videla kao zvezdu.
Pedeset godina rada obeležila je onako kako to veliki muzičari rade – velikom turnejom, 2009, tokom koje je u sedamdesetoj godini uspela da izdrži tempo od više od 40 koncerata širom sveta. Legendarna kraljica roka koja će 26. novembra napuniti 74. godine dala je primer mnogim ženama kako je i u najtežim situacijama snagom volje moguće dobiti sve bitke. I, popeti se do zvezda.
------------------------------------------------
Posle razvoda od Ajka, govorila da se više neće udavati
Posle razvoda od Ajka Tarnera, sa kojim je bila 14 godina u braku tokom kojeg je bila često zlostavljana o čemu je i pisala u svojoj biografiji kratko naslovljenoj sa „Ja, Tina”, pevačica je dugo govorila da se više nikada neće udavati.
Upravo sa Ajkom, Tina je stupila na muzičku scenu pre više od pola veka, tokom života je pretrpela i preživela štošta: „šetala” je od najnižeg dna do najviših vrhova.

„Viktorijini anđeli” sleteli u Njujork
Velika jabuka preksinoć je bila domaćin modnog događaja koji prevazilazi klasičnu reviju. Brend donjeg rublja „Viktorijas sikrit” priredio je tradicionalni spektakl na Menhetnu, izvodeći na pistu neke od najlepših žena na svetu.
U novim modelima, sa anđeoskim krilima, defilovale su Adrijana Lima, Alesandra Ambrosio, Karli Klos, Lili Aldridž i ostale devojke, pokazavši da su se isplatili višemesečno vežbanje i specijalni režimi ishrane koji prethode ovom događaju.
Na pistu je prva izašla Kendis Svonpul noseći „kraljevski” grudnjak vredan 10 miliona dolara. Dizajnirao ga je poznati švajcarski zlatar „Muvad” specijalno za ovu Južnoafrikanku, po „Forbsu”, desetu najplaćeniju manekenku na svetu. U njega je ugrađeno 4.200 komada dragog kamenja, uključujući rubine, dijamante i žute safire. U centru se nalazi rubin od 52 karata, okružen sitnijim dijamantima. Prvi ovakav grudnjak dizajniran je 1996. za Klaudiju Šifer, a najskuplji do sada (koštao čak 15 miliona dolara) za Žizel Bundšen 2000. godine.
Za tradicionalnu godišnju reviju biraju se najlepše manekenke (Foto Beta)
Kendis Svonpul je predvodila i završni defile zajedno sa Adrijanom Limom. Lepa Brazilka, supruga košarkaša Marka Jarića, blistala je u nekoliko izdanja: kao vatrena, crvena kraljica, u crnom kostimu posutom mnoštvom bisera i u belom kompletu od tila.
Lima, majka dve devojčice, priznala je pre dve godine da pred reviju ima strog režim ishrane koji se sastoji samo od vitaminskih šejkova i vode. Sada je američkim novinarima uoči izlaska na pistu rekla da čak nije ni dovoljno vežbala zbog obaveza oko dece. Sa 13 revija za ovaj brend, Lima ima najduži staž od svih anđela, što je uticalo i na odsustvo treme.
„Sada se samo zabavljam. Ne brinem, uradićemo dobar posao”, rekla je pred šou.
U muzičkom delu večeri nastupili su pevačica Tejlor Svift i bendovi „Fol aut boj” i „Neon džangl”. Ranije su na revijama „Viktorijas sikrit” pevali Rijana, Džastin Biber, „Marun 5”...

U publici su sedele samo osobe koje su lično pozvane na jedan od najekskluzivnijih društvenih događaja u godini. Malo karata je prodato na humanitarnim aukcijama sa početnom cenom od 25.000 dolara za dve ulaznice.
Spektakl koji mami uzdahe, ali i kritike da je dugačka reklama sa elementima pornografije, 10. decembra biće emitovan na američkoj mreži Si-Bi-Es sa oznakom da nije za mlađe do 14 godina.
Prva revija održana je 1995. sa budžetom od samo 120.000 dolara, da bi se 13 godina kasnije cena udesetostručila na 12 miliona, mada pojedini američki mediji pominju iznos od čak 15 miliona.

Česi favoriti, Đoković optimista
Od danas do prekosutra, u „Kombank areni”, teniska reprezentacija Srbije će se boriti za drugu titulu prvaka sveta, a rival u finalu Dejvis kupa joj je branilac krune Češka. Meč otvaraju Novak Đoković i Radek Štjepanek (16 časova), a u drugom današnjem susretu igraće Dušan Lajović i Tomaš Berdih. Do pre nekoliko nedelja naš tim, šampion iz 2010, važio je za favorita, ali su to sada Česi kojima su šanse na kladionicama naglo porasle kada je postalo jasno da selektor Srbije Bogdan Obradović ne može da računa na povređenog Janka Tipsarevića. Poznato je da u našem sastavu neće igrati Viktor Troicki kojeg je na godinu dana suspendovala Svetska antidoping agencija, uprkos tome što se ispostavilo da nije bio pozitivan.
Tako se kao ključno pitanje nameće – gde Srbija da potraži treću pobedu protiv Čeha? Pretpostavlja se da će Đoković, koji opet igra u životnoj formi, savladati oba svoja rivala, a da su Berdih i Štjepanek apsolutni favoriti protiv Lajovića, 117. igrača na svetskoj ATP listi. Što se tiče dubla (sutra 16 časova), Česi su tu nesumnjivo favoriti, mada su Zimonjić i Bozoljac pokazali da su opasni kao autsajderi, savladavši američku braću Brajan, najbolji par sveta.
Đoković: Imamo velike šanse za trijumf
– Svi u timu osećamo veliko uzbuđenje zbog prilike da još jednom učinimo istorijsku stvar za našu zemlju. Iako ne možemo da računamo na Tipsarevića i Troickog, imaćemo podršku 17.000-18.000 navijača tako da imamo velike šanse za trijumf.
Od Đokovića se očekuju pobede, a od Lajovića hrabrost
Ako si prvi – onda si prvi, ako si drugi – onda si ništa. Lovor i slava pripadaju pobedniku, a sportsko ratovanje uvek je krunisano i okrutnim završetkom – neko mora da izgubi.
Ironično ili kako god, to je lepota finala koja će s tenisom još jednom da ispuni Arenu i uđe u naše kuće. Možda ćemo morati i da se pomirimo s tim da su Česi bili bolji, ali već to što je grandiozni trofej Dejvisovog kupa ponovo pod svodovima beogradske dvorane i što se opet kod nas oseća veličina istorijskog sportskog trenutka ukazuje da je naša reprezentacija načinila nešto dugovečno. Kada ova generacija naših teniskih junaka, koja se pre tri godine upisala među pobednike uglednog takmičenja, siđe s velike pozornice, biće nam jasno koliki je sjaj i drugog mesta.
Ovo nije lamentacija nad Tipsarevićevom petom. Našeg velikog aduta je poterao maler s povredom u zao čas, ali koga nema bez njega se mora. U vatru će biti bačen Lajović i tu je priči o nezgodama u predvečerje finala kraj.
Kad su nam Francuzi došli na megdan pre tri godine, nisu mogli da računaju na svog najboljeg igrača Congu, ali su gajili nadu u trijumf sve do pobedničkog poena onda maestralnog Troickog u petom meču. Ako i ovaj put budemo svedoci petog meča, u kojem bi se Lajović sastao sa Štjepanekom, naš 21-godišpnji teniser bi sjajno odigrao iznuđenu ulogu već samim tim ako ga ispune hrabrost i odvažnost. Ne zaboravimo da su na stranicama Dejvisovog kupa ispisana i najveća teniska iznenađenja, a nesumnjivo da bi sledeće u nizu bilo krunisano podizanjem Lajovića na ramena saigrača.
Ako nemamo ni trunku sumnje da će naš as Đoković da odnese obe pobede, a da su Berdih i Štjepanek potpuni favoriti protiv Lajovića, onda se sudbina finala, sva je prilika, lomi u igri parova. Za nas su prijavljeni Zimonjić i njegova desna ruka Bozoljac, mada Đoković ostavlja mogućnost da zaigra i u tom meču. Česi su formalno izabrali Lukaša Rosola, koji je upamćen po senzacionalnoj pobedi protiv Nadala u drugom kolu Vimbldona prošle godine, i Jana Hajeka. Varijanta da sutra snage ne udruže Berdih i Štjepanek gotovo da je nemoguća, jer to je dugogodišnji češki par, koji od 14 zajedničkih igara ima samo jedan poraz. Njih dvojica su bili uspešniji i od Zimonjića s Đokovićem u polufinalu pre tri godine, takođe u Beogradu, i to prilično ubedljivo (3:6, 6:1, 6:4, 6:1), a savladali su i Zimonjića s Bozoljcem kada smo se sreli u četvrtfinalu prošle godine, ali u Pragu – 6:4, 6:2, 7:6 (7:4).
Berdih i Štjepanek se, dakle, znaju u dušu, ali mogu da padnu pred naletima Zimonjićevog iskustva, nadahnuća njegovog saigrača i gromke podrške publike.
Evo šta je uoči finala, posle jučerašnjeg žreba rekao Đoković:
– Mi igrači osećamo veliko uzbuđenje zbog prilike da još jednom učinimo istorijsku stvar za naš sport i za našu zemlju. Atmosfera u timu je odlična. Osećamo imperativ pobede. Iako ne možemo da računamo na Tipsarevića i Troickog, imaćemo podršku 17-18.000 navijača tako da imamo velike šanse za trijumf. Lajović je dobio istorijsku priliku. Biće nervozan na početku, ali publika može da ga nosi do velikog iznenađenja. Nedavno je osvojio jak čelindžer, na pragu je prvih sto na svetskoj listi...U Dejvis kupu se nikad ne zna...
Lajović je već krenuo da ohrabruje sebe.
– Spreman sam za duel s Berdihom. On ne zna kako ja igram, a ja sam njega gledao nekoliko puta na televiziji. Đoković i Tipsarević mogu da mi daju korisne savete u vezi s taktikom protiv njega. Nisam igrao mečeve u tri seta, ali sam fizički spreman, što može da bude i odlučujuće. Veoma sam uzbuđen što ću igrati za reprezentaciju, – kaže Lajović, koji u državnom timu ima samo meč bez takmičarskog značaja protiv Filipa Prpića kada je Srbija u prvom kolu prošle godine savladala Švedsku u niškom Čairu s 4:1.
Danas
16 časova
Novak Đoković (drugi na listi) – Radek Štjepanek (44)
Zatim
Dušan Lajović (117) – Tomaš Berdih (7)
Sutra (16 časova)
Nenad Zimonjić, Ilija Bozoljac – Lukaš Rosol, Jan Hajek
Prekosutra
14 časova
Novak Đoković – Tomaš Berdih
Zatim
Dušan Lajović – Radek Štjepanek

Apsolutni favorit sa prosekom od 66 poena
Partizanovi košarkaši kao autsajderi ulaze u današnji susret sa ekipom koja je u Evroligi na 23. mestu po broju datih koševa u prva četiri kola. U Moskvi ih čeka CSKA (17 č, TV Sport klub), čijih 66 poena po meču bi predstavljali najslabiju efikasnost, da su „crno-beli” dozvolili Nanteru 54 poena u drugoj rundi...
Slabiji početak Moskovljana je utoliko više neočekivan što su pojačani ušli u sezonu u kojoj žele da najveća ulaganja u evropskoj košarci poslednjih godina opravdaju evroligaškom titulom na koju čekaju od 2008. Budžet „armejaca” je oko 45 miliona evra, skoro dvostruko više nego što ima Barselona...
Finansijska konstrukcija CSKA manje počiva na TV pravima (dva miliona evra) i sponzorima od kojih „kaplje” oko sedam miliona (među medijskim pokroviteljima je i „Plejboj”), a mnogo više na vlasniku, rudarskom gigantu „Norilsk niklu”. Prema nezvaničnim podacima, na ekipu i stručni štab ove sezone će otići oko 27 miliona evra. Najskuplji igrač je kapiten srpske reprezentacije Nenad Krstić (trenutno van tima zbog povrede) koji je uz Realovog asa Rudija Fernandeza i najplaćeniji na Starom kontinentu.
Za ovu sezonu su stigli Amerikanci Kajl Hajns i Džeremi Pargo i ruski reprezentativac Vitalij Fridzon, ali umesto košarkaške groznice situacija je takva da je ovaj prvi, koji se u prošle dve sezone sa Olimpijakosom peo na krov Evrope, posle još jedne slabe posete na susretu VTB lige u ionako maloj Univerzalnoj hali, u polušali izjavio:
„Možda ne bi bilo ovako malo gledalaca kada bismo mi počeli da igramo bolje. Ako ne uspemo tako, uzeću reklamne plakate i letke i otići na stanicu metroa, da zabavljam putnike i dovučem ih na utakmicu”, bile su Hajnsove reči.
O promenama u sastavu današnjeg protivnika, za kojeg napominje da je apsolutni favorit, trener „crno-belih” Duško Vujošević kaže:
– Imena novih igrača CSKA pokazuju kakvi su ciljevi. Doveo je iskusnog Fridzona na poziciju „dva”, na koju je još pomeren Teodosić, kojem ta uloga u sadašnjem stanju možda i najviše odgovara. Pargo predstavlja veliku snagu, a Hajns je atipičan igrač, koji iako nema dva metra, uvek bude u sprintu u aktivan u skoku.
Teodosić je u prva četiri kola i podigao prosek asistencija u odnosu na prošlu sezonu Evrolige (sa 4,9 na 5,5), ali mu je košgeterski učinak pao sa 12,7 na 6,8 poena (najveća „minutaža” u ekipi). Vladimir Micov, koji takođe nije igrao za našu reprezentaciju na Evropskom prvenstvu zbog povrede, prvi je strelac tima Etorea Mesine u Evroligi sa 11,5 poena po meču (drugi po vremenu u igri i u skoku – 4,8).
– Micov kroz celu karijeru ima kontinuinirani napredak. Pokazuje da bez obzira na to u kojim je igrač godinama, može da napreduje, ako je pametan i ima ambiciju. Mesina je, za neke hrabro, a za mene potpuno ispravno postupio kada ga je doveo u CSKA, što Micov opravdava iz utakmice u utakmicu – istakao je Vujošević, koji za ovaj meč ne računa na Muslija zbog povrede.
Partizanu kazna od 7.000 evra i opomena
Predmeti koje su navijači Partizana bacali u teren na utakmici sa Fenerbahčeom koštaće „crno-bele” 7.000 evra, odlučio je disciplinski sudija Evrolige, koji je uzeo u obzir to što nijedan sudija nije povređen. U dopisu iz Barselone stoji i upozorenje da će, u slučaju ponavljanja incidenata, biti moguća i kazna od jedne ili više utakmice bez publike, bez obzira na to o kojoj fazi takmičenja je reč.

Na prelazu Gradina, na izlazu iz Srbije, čeka se četiri sata
Prema informacijama uprave granične policije u 17.15 časova, putnička vozila čekaju četiri sata na graničnom prelazu Gradina, na izlazu iz Srbije a na Preševu, na izlazu iz zemlje, putnička vozila i autobusi š zadržavaju 35 minuta, navode iz Auto-moto saveza Srbije (AMSS).
Teretna vozila najduže čekaju na Batrovcima, na izlazu iz Srbije i to dva sata dok se na prelazu Horgoš i Šid, na izlazu iz Srbije, zadržavaju 90 minuta.
Na ostalim graničnim prelazima nema dužih zadržavanja za sve kategorije vozila, prenose iz AMSS-a.

Tesla i Karađorđevići
Dr Oliver Subotić*
Dok sam iščitavao primarne izvore za potrebe pisanja knjige „Tesla: Duhovni lik”, imao sam prilike da se lično uverim u ono što su gotovo svi Teslini biografi u manjoj ili većoj meri uočili u njegovoj ličnosti, a to su izrazite „oscilacije” (neretko i protivrečnosti) u raznim temama. Ipak, primetio sam da postoji nekoliko tema u kojima, slikovito rečeno, ne postoje „sinusoide” i izražene „amplitude”, već isključivo „linearna funkcija”. Jedna od tih retkih tema gde Tesla pokazuje jasnu konstantu u stavovima je odnos prema srpstvu, Kraljevini Jugoslaviji i Kraljevskom domu Karađorđevića.
Nikola Tesla je tokom američkog perioda svog života postao izrazit kosmopolita, ostavši istovremeno srpski patriota. Tokom američkog perioda se formirao i kao ubeđeni srpsko-jugoslovenski monarhista, te je poput većine srpskih intelektualaca tog vremena vatreno podržavao koncept Kraljevine Jugoslavije i bio veliki poštovalac kraljevske loze Karađorđević. To poštovanje se već može uočiti u dostupnim dokumentima iz perioda Prvog svetskog rata, kada on izražava divljenje podvizima srpske vojske predvođene svojim nezaboravnim voždom, kraljem Petrom Prvim Oslobodiocem. Tako, povodom inicijative jeromonaha Nikolaja Velimirovića iz 1915. godine, da zajedno sa Mihajlom Pupinom i Pajom Radosavljevićem potpiše „Vidovdanski proglas” i pozove Srbe u SAD da pomognu svojim sunarodnicima na Balkanu, Tesla iznosi stav da bi taj apel američki Srbi najpre poslušali ako bi ga potpisala dva srpska kralja: Petar Karađorđević i Nikola Petrović.
Ličnost u kraljevskoj lozi Karađorđević, koju je Tesla posebno izdvajao, bio je kralj Aleksandar, koji ga je odlikovao Ordenom Jugoslovenske krune prvog stepena 1931. godine. Kralja Aleksandra je doživljavao kao vladara koji je uspeo da napravi snažnu državu (Kraljevinu Jugoslaviju) i ujedini tri balkanska naroda (Srbe, Hrvate i Slovence). U svom posmrtnom slovu Kralju Mučeniku, objavljenom 1934. godine u „Njujork tajmsu”, Tesla ovako zbori: „Poput Vašingtona, bio je sposoban i neustrašiv general koji je oslobodio svoju zemlju od ugnjetavanja; poput Linkolna bio je mudar i patriotski vođa koji je pretrpeo mučeništvo.” Tesla je, pritom, verovao da će mučenička krv kralja Aleksandra definitivno ujediniti narode Kraljevine Jugoslavije (što se, kao što je dobro poznato, nije desilo). Sa druge strane, strahovao je za jedinstvo mlade države, zbog čega je javno podsetio sve Hrvate i Slovence na činjenicu da je njihova sloboda kupljena cenom srpske krvi u Prvom svetskom ratu. Kralj Aleksandar je za Teslu bio i ostao ličnost koja zaslužuje da bude na „pijedestalu srpskih velikana” – pišući pozdravno pismo Srbima u Geriju (Indijana, SAD) uoči Drugog svetskog rata, on za kralja Aleksandra koristi epitete „Veliki” i „Mučenik”.
Kada je reč o kralju Petru Drugom Karađorđeviću, Tesla i prema njemu pokazuje odnos dubokog poštovanja i izrazite odanosti, približan onome koji je ukazivao kralju Aleksandru. U jednom pismu iz 1938. godine upućenom inženjeru Slavku Bokšanu, Tesla kralja Petra Drugog naziva „mladim orlićem iz gnezda velikog orla”, a Srbe u SAD javno poziva da budu odani mladom monarhu, koga naziva „zenicom u oku naroda”. On kralja Petra Drugog veliča u nekoliko javnih objava u SAD želeći mu mnoga leta. Na koncu, poslednji Teslin izlazak u javnost – tačno pola godine pred smrt – bio je osmog jula 1942. godine u hotelu „Njujorker”. On tada, već prilično ugroženog zdravlja, izlazi u pratnji svog sestrića, diplomate Save Kosanovića, da pozdravi kralja Petra Drugog. Mladi kralj je u to vreme bio u poseti SAD, sa ciljem da od predsednika Ruzvelta izmoli vojnu pomoć za generala Dragoljuba Mihailovića (koga je Tesla, po rečima čuvenog američkog istraživača Lelanda Andersona, smatrao za „simbol drevne srpske borbe za krst časni i slobodu zlatnu”). „Hrvatski glas” izveštava o susretu mladog monarha i Tesle, navodeći kako je genijalni pronalazač rekao da mu je kralj svojom posetom učinio najveću čast i da će mu to biti „najmilija uspomena”. Svoj uvodni govor kralju Petru Drugom Tesla je završio rečima: „Veličanstvo, Bog Vas blagoslovio!”. Prema Kraljevim memoarima, obojica su tokom rastanka plakala, a Tesla ga je otpratio podsećanjem na zaveštanje kralja Aleksandra: da čuva jedinstvo naroda Kraljevine.
Važno je ovom prilikom istaći da je Tesli bila apsolutna strana bilo kakva ideja Jugoslavije bez srpske krune na njenom čelu – ostao je odan kralju Petru Drugom Karađorđeviću i pored stalnih ubeđivanja okoline da pređe na stranu Tita i njegovih komunista, koji su se od samog početka rata spremali za revolucionarni prevrat i nasilno preuzimanje vlasti. O čvrstom Teslinom stavu prilično argumentovano piše Margaret Čejni, pozivajući se na hrvatskog profesora Bogdana Radicu, diplomatu Kraljevine Jugoslavije u SAD, koji je tokom rata prešao na Titovu stranu. Iz njene studije saznajemo da je Sava Kosanović bezuspešno pokušavao da privoli svog genijalnog ujaka da se od kralja okrene ka Titu. O svemu navedenom u svojim memoarima svedoči i Konstantin Fotić, ambasador Kraljevine Jugoslavije u SAD, koji navodi da je svaki pokušaj da se od Nikole Tesle izvuče bilo kakva poruka protiv Kralja Petra Drugog bila bezuspešna. Teslina odanost srpskoj kruni bila je do kraja života održana besprekorno.
Da li bi Tesla, da je danas među nama, od „linearne funkcije” skrenuo kao „sinusoidi” u navedenim temama? To je već domen pretpostavki. A ono što možemo pretpostaviti jeste da bi zbog gorkog iskustva Jasenovca, Jadovna i, na kraju, „Oluje” imao krajnje rezervisan stav prema nekoj novoj jugoslovenskoj ideji. Možemo slobodno pretpostaviti i to da bi se i danas zalagao za što bolje odnose Srba sa Hrvatima i Slovencima, koje je smatrao bratskim narodima. A ako ćemo suditi po ogromnom poštovanju koje je decenijama ukazivao Karađorđevićima – kao i ništa manjem poštovanju koje oni do dan danas ukazuju njemu – verovatno bi u naše vreme bio i počasni član Krunskog saveta.
*Osnivač Zadužbine „Petar Mandić”, dobročine ustanove koja neguje uspomenu na Tesline pretke

Rustem Mustafa svedoči na suđenju Tačiju
Suđenje Hašimu Tačiju i njegovim saučesnicima optuženima za ratne zločine na KiM nastavlja se sutra, a kako saznaju mediji u Prištini, sudsko veće saslušaće Rustema Mustafu, bivšeg komandanta oslobodilačke vojske Kosova (OVK) u Operativnoj zoni Lap, inače poznatog kriminalca i osuđivanog ratnog zločinca. Mustafa je jedan od retkih pripadnika OVK i jedini komandant te terorističke jedinice koji su u Prištini osuđeni za ratne zločine na KiM. On je potvrdio da je dobio poziv od Specijalizovanog tužilaštva u Hagu da se iduće sedmice pojavi kao svedok.
Mustafa će, kako se očekuje, svedočiti o funkcionisanju OVK, a u izjavama za medije kazao je da namerava da „brani istinu o ratu OVK”.
Rustem Mustafa poznat je kao komandant Remi, a tokom rata 1998–1999. bio je komandant regionalne zone Lap i član takozvane lapske grupe OVK. Posle rata, postao je poslanik i potpredsednik Demokratske partije Kosova. Uhapšen je u avgustu 2002. i izveden pred Okružni sud u Prištini u kojem su sudile međunarodne sudije Unmika. Osuđen je prvostepeno na 17 godina zatvora jer je utvrđeno da je sa još trojicom pripadnika OVK ubio petoro nelojalnih kosovskih Albanaca. Vrhovni sud Kosova preinačio je presudu 2005. i naložio novo suđenje pa je 2013. osuđen na četiri godine zatvora.
Bio je optužen da je zajedno sa drugim pripadnicima OVK držao zarobljenike u nehumanim uslovima, uskraćujući im adekvatnu zdravstvenu negu, hranu i vodu. Zatočenici su podvrgavani stalnom premlaćivanju, mučenju i pretnjama smrću od avgusta 1998. do juna 1999. godine.
Sumnja se da je tokom rata na KiM učestvovao u teškim zločinima nad Srbima kao i da je u zoni Lap osnivao logore u kojima su civili saslušavani, zlostavljani i ubijani. Grupe pod kontrolom Mustafe, prema podacima dostupnim medijima, posle rata proterivale su preostale Srbe i preprodavale napuštene stanove i drugu imovinu. Mustafa je pored terorističke grupe BIA formirao i „Skiftere” i „Crvenu ruku”, čiji su pripadnici progonili, kidnapovali i ubijali Srbe na području Prištine i Podujeva.
Prema podacima srpskih bezbednosnih službi, Mustafa je još od osamdesetih godina prošlog veka privođen zbog trgovine narkoticima, krijumčarenja oružja, ucena, napada na policiju i drugih teških krivičnih dela. Američke obaveštajne službe smatraju ga jednom od osoba od kojih preti opasnost po mir na Balkanu.
Prema obaveštajnim podacima, Mustafa u svojim kriminalnim aktivnostima, pre svega u trgovini drogom, sarađuje sa Ramušom Haradinajem, dok je do 2015, kada je pravosnažno osuđen, bio poslanik i potpredsednik stranke Hašima Tačija.
Rustem Mustafa jedan je od prvih pripadnika OVK koje je još krajem 2018. u predistražnom postupku saslušalo tužilaštvo u Hagu, pa se tada nagađalo da će on biti i jedan od prvih čije će se ime naći na nekoj od optužnica. Iako je Mustafa zbog svoje pozicije u komandi OVK pominjan odmah uz Tačija, Kadrija Veselija, Adema Čekua, Fatmira Limaja i ostalih, haški tužilac će ga saslušati kao svedoka, a ne kao okrivljenog.

Kaciga glavu čuva
Biciklisti su često prinuđeni da se kreću kolovozom gde ih vozači motornih vozila tretiraju kao „ometače”, a ne kao sastavni deo saobraćajnog sistema
Na teritoriji Srbije od početka godine poginule su 23 bicikliste, a povređeno je više od 400. MUP Srbije skrenuo je pažnju da su oni najugroženija kategorija učesnika u saobraćaju.
„Apelujemo na vozače putničkih i teretnih vozila i autobusa da posebnu pažnju usmere na bicikliste, kako bi sačuvali njihovu bezbednost. Sa druge strane, apelujemo i na bicikliste da upotrebnom svetala i reflektujućih elemenata učine sebe vidljivijim, a samim tim i bezbednijim u saobraćaju”, saopšteno je iz MUP-a i objavljen apel i na društvenim mrežama.
Ključni problem, kada je reč o bezbednosti biciklista u saobraćaju, jeste njihova ranjivost, jer i pri relativno malim brzinama često zadobijaju teške povrede, uglavnom zbog toga što im je jedina zaštita njihova odeća, ukazali su stručnjaci Agencije za bezbednost saobraćaja (ABS).
Važnu ulogu ima i brzina vozila koja učestvuju u sudaru sa biciklistima, naročito kada je reč o težim posledicama. Biciklisti su često slabo uočljivi za druge učesnike u saobraćaju, pre svega jer su dimenzije vozila manje u poređenju sa automobilima, autobusima ili teretnim vozilima.
To je poseban problem u noćnim uslovima vidljivosti, pogotovo u slučajevima kada bicikl nije opremljen odgovarajućim svetlima, a to su belo na prednjoj i crveno svetlo na zadnjoj strani bicikla, kao i ako vozač i putnik na biciklu ne nose svetlu odeću.
Stručnjaci naglašavaju i činjenicu da biciklisti različite starosne dobi i pola imaju različite psihofizičke sposobnosti. Deca uglavnom nemaju dovoljno iskustva i znanja, a stariji imaju smanjenu moć zapažanja, smanjene fizičke sposobnosti i pokretljivost.
Bezbednost dvotočkaša u velikoj meri zavisi i od saobraćajnog okruženja, koje je najčešće dizajnirano i prilagođeno za kretanje motornih vozila i nije predviđeno za bicikliste.
„Oni su često prinuđeni da se kreću kolovozom gde ih vozači motornih vozila tretiraju kao ’ometače’ saobraćaja, a ne kao sastavni deo saobraćajnog sistema, pri čemu često i sami ne poštuju pravila – ne postupaju u skladu sa signalizacijom, zabranom korišćenja mobilnih telefona, audio i video uređaja, upotrebom svetala na biciklu. Saobraćajne nesreće sa učešćem biciklista, zbog njihove velike ranjivosti, češće za posledicu imaju poginule osobe, nego što je to slučaj kod udesa sa učešćem samo motornih vozila sa zatvorenom karoserijom”, navodi se u rezultatima istraživanja ABS-a.
Kada se uporedo posmatraju podaci o nastradalim biciklistima i nastradalim vozačima i putnicima u automobilima, dolazi se do podataka da biciklisti kada učestvuju u saobraćajnoj nesreći imaju skoro šest puta veći rizik da smrtno stradaju nego što je to slučaj sa putnicima i vozačima u automobilima.
U proseku, godišnje u udesima u Srbiji pogine oko 50 i bude povređeno oko 1.486 biciklista. Svaka jedanaesta poginula i svaka četrnaesta povređena osoba u saobraćajnim nesrećama je – biciklista. Oni čine oko devet odsto od ukupnog broja poginulih i oko sedam procenata od svih povređenih osoba u udesima, pokazuju podaci ABS-a.
Saobraćajne nesreće sa učešćem biciklista se najčešće događaju u leto i jesen, odnosno u periodu godine od jula do oktobra, a najviše u avgustu.
Stručnjaci savetuju biciklistima da imaju zakopčanu zaštitnu kacigu, koja će im spasiti život u slučaju pada sa bicikla i sprečiti povrede glave.
„Koristite štitnike za kolena i laktove kako biste ublažili udarce od pada. Nosite odgovarajuće cipele i proverite da li su pertle pravilno vezane. Obucite adekvatnu odeću – pantalone sa užim nogavicama, majice i jakne koje su uz telo, kako ne bi došlo do zakačinjanja delova garderobe o pedale i druge delove bicikla”, savetuju iz ABS-a.
Bicikl treba da bude ispravan, ručice na upravljaču čvrste i pravilno podešene, a sedište na odgovarajućoj visini – tako da stopala obe noge budu u stanju da dodirnu zemlju. Kočnice moraju da budu ispravne, a pneumatici na točkovima napumpani pod odgovarajućim pritiskom.
Belo svetlo na prednjoj i crveno na zadnjoj strani bicikla moraju biti ispravni i postavljeni na odgovarajuće položaje. Zvonce ili sirena takođe moraju biti ispravni.
„Kada prelazite preko kolovoza, trudite se da se ponašate kao da ste pešak. Pogledajte pažljivo levo, desno, levo. Kada procenite da je bezbedno započnite prelazak, gurajući bicikl pored sebe. Koristite ručne signale da upozorite druge učesnike u saobraćaju ili im date obaveštenje o skretanju i promeni položaja na kolovozu”, savetuju stručnjaci.
U noćnim uslovima i kada je smanjena vidljivost, osim što bicikl mora da bude osvetljen, biciklista treba da ima svetlu i odeću sa retroreflektujućim materijalima. Ako voze bicikl kolovozom, treba da se kreću u širini od najviše jedan metar od desne ivice kolovoza, ali ne uz sam ivičnjak.

Svi bi u menadžere, niko neće u prosvetu
Poražavajuće mali broj studenata koji nameravaju da postanu prosvetni radnici ponavlja se iz godine u godinu. Avetinjski pusti ostaju smerovi fakulteta koji obrazuju nastavnike. Stručnih profesora za fundamentalne opšteobrazovne predmete u preduniverzitetskom školstvu već nema dovoljno, i neće ih ni biti dok na pragu fakulteta ima najmanje budućih brucoša koji žude da steknu visoko obrazovanje da bi se vratili u učionice kako bi neke nove đake opismenili.
Zvuči optimistično kad se kaže da je na Matematičkom fakultetu u Beogradu na smeru nastavnik matematike ove godine konkurisalo duplo više studenata nego lane. Ali u brojkama, realnost izgleda ovako: prošle godine je u ovo doba bilo svega osam kandidata, sada ih je 16, a planirano je 70 brucoša.
Na svim srbističkim katedrama na republičkom nivou očekuje se da će biti popunjeno oko 40 odsto ponuđenih mesta za buduće studente.
– U Novom Sadu, Nišu, Kragujevcu, Beogradu, Kosovskoj Mitrovici, kada se sve sabere, planirano je 441 mesto na budžetu, a ima 186 kandidata. Samo u Beogradu za grupu za srpski jezik i književnost bilo je prijavljeno 34 kandidata na 100 mesta, a za srpsku književnost i jezik 63 na predviđenih 150 mesta. Slično je bilo i prošle godine. Slikovito, ako bismo gledali po poslovičnoj slici čaše vode koja je do pola puna ili prazna, zavisi da li ste optimista ili pesimista, ta čaša je svakako – šuplja – dočarava za „Politiku” prof. dr Slavko Petaković, šef katedre za srpsku književnost s južnoslovenskim književnostima na Filološkom fakultetu Univerziteta u Beogradu.
Jagme za indeks nema ni na Opštoj fizici, smeru Fizičkog fakulteta koji u glavnom gradu upisuju budući nastavnici ovog predmeta. Tu je prijavljen samo – jedan kandidat. Pad broja zainteresovanih se beleži već osam godina, ali do sada nije bila ovako alarmantna situacija. Kako je izjavio dekan, prof. dr Ivan Belča, ovaj brucoš će imati sve predmete, ništa neće biti izbačeno, a sledeći potez je na državi jer ne sme da se dozvoli da se ugasi Opšta fizika, pošto bi u tom slučaju buduće generacije ostale bez nastavnika.
Oskudicu interesovanja za prosvetni poziv potvrđuju i preliminarne rang-liste za upis na Prirodno-matematičkom fakultetu u Novom Sadu. Studije za profesora hemije tu će upisati samo jedan kandidat, a planirano je 20 brucoša. Za buduće nastavnike fizike bilo je ukupno tri kandidata, jedan je pao prijemni, jedan „upao” na samofinansiranje i jedan zavredeo indeks na budžetu, mada je ukupno studenata na ovom smeru moglo biti 25. Za ostala nastavnička zvanja na novosadskom PMF-u zainteresovanost je za mrvicu bolja. Na smeru za profesore matematike ima osam kandidata za 51 budžetsko mesto, dok je za profesore geografije 11 rangiranih, a 40 raspoloživih mesta.
– Mi smo sada u prvom planu kao nacionalna disciplina, a kada smo pokušali da srpski jezik i književnost dobije natpredmetni status, da se uvede na sve fakultete, ta inicijativa ostavljena je da istrune u lavirintima birokratije. Dobili smo deklarativnu podršku i van toga se ništa nije učinilo – ukazuje Petaković.
Njegove reči „prosveta je trenutno na mrtvom vezu, ostavljena je da odumre” i više puta isticane stipendije za studente koji se obrazuju za nedostajuća zanimanja u školama teško da će biti od pomoći. Za ovu godinu dodeljeno ih je samo pet, a novi konkurs uskoro treba da bude raspisan.
– Ne verujem da će to dati velikog efekta, budući da je student potpuno svestan da kad se završi studiranje on ulazi u prosvetu gde su plate takve kakve jesu i, što je veći problem, gde položaj prosvetnog radnika nije dobar – konstatuje ovaj profesor.
Nastavnici tvrde da su nemoćni. Ugled im je srozan. Plate su im ispod republičkog proseka. Učenici to vide i neće da postanu nastavnici. Nastavi li se tako, ne bi čudilo da u dogledno vreme u mnogim školama table budu najpametnije, nastavnici uglavnom nedovoljno stručni, a đaci posledično funkcionalno nepismeni. Hoće li s takvim predznanjem upisivati fakultete?
Da ironija bude veća, najodgovorniji donosioci odluka istrajno tvrde da je obrazovanje prioritet, a unapređivanje kvaliteta obrazovanja strateški cilj. U prvom planu je digitalizacija, a vraćanje dostojanstva prosvetnom esnafu ostaje na marginama. Šta uraditi da se pomak nabolje vidi ubrzo, da se ne čeka deset godina?
– Prvi korak mogu biti stipendije, ali to nije rešenje. Drugi je povećanje plata. Treći, rešavanje statusa prosvetnog radnika, zaštita od pritisaka i sprečavanje nasilja kojima je izložen, kao i prevencija nasilja u bilo kom obliku u školama. To se mora sistemski rešiti vrlo rigidnim kažnjavanjem. Nastavnik mora imati ugled u društvu, a primer i uzor za to treba da budu oni koji istupaju u javnom prostoru. Kada okruženje bude podsticajno tako da đaci u velikom broju upisuju nastavničke smerove i konkurencija će biti veća i najbolji će ulaziti u učionice. Svi ovi koraci su povezani, ne može da se ispuni samo jedan – smatra Petaković.
Medijski prostor, portali naročito, obiluju svakojakim jezičkim pogreškama, lektori su desetkovani, zvanična saopštenja državnog vrha, pa i Ministarstva prosvete, neretko su ugledni primeri grešaka, počevši od pravopisnih. Ako bi, recimo, bar državne institucije koje već imaju službe za odnose s javnošću obavezno morale da uposle profesore srpskog jezika kao lektore, da li bi i to doprinelo pravilnijoj upotrebi srpskog jezika, podsticajnom okruženju i većem interesovanju za studije srpskog jezika?
– To bi bio kulturni uticaj iznutra koji je najbitniji i koji bi menjao ovo društvo. Kad učenik vidi da uopšte nije važno kako govorite, kako pišete, on prihvata taj model. Kada bi u institucije koje se obraćaju javnosti ušli profesori srpskog jezika i književnosti to bi oblikovalo javni izraz, onda bi i đaci i svi građani imali orijentir šta je poželjno, društveno prihvatljivo i važno. Deca nemaju signal iz okruženja koji im kaže da je bitan način izražavanja, poznavanje svog jezika. Ne čitaju kao pre, a uticaj elektronskih medija je ogroman. Navikli su na kratke poruke koje su ekspresivno svedene. Bogatim jezikom možete da izrazite svoju psihološku slojevitost, tanane emocije, nijanse u raspoloženjima, bogatstvo svoga bića. Što vam je jezik siromašniji, teže možete da komunicirate s drugima. Pitanje je da li siromašenje jezika korespondira s osiromašenjem potrebe da se razgovara s drugim čovekom, jer se komunicira kratkim porukama, emotikonima, sažetim mejlovima, frazama, rečeničnim sklopovima koji su klišei. Nisam siguran da problem u komunikaciji dece nije povezan sa siromaštvom jezika, a ono sa iščezavanjem potrebe da se zaista komunicira s drugom osobom – zaključuje šef katedre za srpsku književnost.

Rubljov izborio četvrtfinale Vimbldona, protivnik Đoković ako pobedi Hurkača
Ruski teniser Andrej Rubljov plasirao se u četvrtfinale Vimbldona, pošto je danas u osmini finala savladao Aleksandra Bublika iz Kazahstana rezultatom 7:5, 6:3, 6:7 (6:8), 6:7 (5:7), 6:4.
Meč je trajao tri sata i 20 minuta. Ovo je bio šesti međusobni duel ruskog i kazahstanskog tenisera, a četvrti trijumf Rubljova.
Rubljov će u četvrtfinalu igrati sa pobednikom meča između Srbina Novaka Đokovića i Poljaka Huberta Hurkača, koji je na programu kasnije večeras.
Plasman u četvrtfinale Vimbldona izborio je još jedan ruski teniser Roman Safiulin, koji je pobedio Kanađanina Denisa Šapovalova 3:6, 6:3, 6:1, 6:3. On će u četvrtfinalu igrati sa pobednikom meča između Italijana Janika Sinera i Danijela Elahija Galana iz Kolumbije.

Kuku samo aplauzi
Uspeh u Vitoriji „otvorio je oči” košarkašima Crvene zvezde, osvetlio put koji vodi u drugi krug i spoznaju o mogućnostima tima u evroligaškom društvu. Donekle je povećao žal što su bodove iz Beograda odneli Lokomotiva i Panatinaikos, ali i motiv da se Lijetuvos Ritas napadne iz svih oružja i ostvari prva „domaćinska” pobeda. Jedan od litvanskih giganata dočekaće ponovo krcati „Pionir”, a upravo od navijača najviše zazire iskusni nemački stručnjak Dirk Bauerman (56), svestan činjenice da će poraženi znatno umanjiti šanse za plasman među 16 najboljih evropskih timova.
– Zvezda je znatno bolja nego prošle sezone, ali pitanje je kako ćemo se izboriti sa atmosferom. Poznato je da su beogradski navijači među najglasnijima u Evropi i mnogo dobrih timova nije moglo da se nosi s takvim pritiskom. Imamo dosta iskusnih igrača i nadam se da neće uplašiti u zaglušujućem ambijentu – istakao je Bauerman, trener koji je osvojio u Nemačkoj devet titula i četiri kupa, a reprezentaciju doveo do srebrne medalje na EP u Beogradu 2005.
Trojica igrača tima iz Viljnusa veoma dobro znaju šta ih očekuje u navijačkom grotlu. Omar Kuk i Stevan Jelovac nosili su crveno-beli dres, a Milenko Tepić Partizanov. Kuk je pre pet sezona bio lider, ljubimac navijača i ne krije emocije pred utakmicu u kojoj će prvi put zaigrati protiv nekadašnjeg kluba.
– Veliki sam navijač Zvezde, a godina koju sam proveo u Beogradu označila je prekretnicu u karijeri. Moje ime je postalo poznato u Evropi i uvek se rado sećam tog vremena. Posebna priča su navijači, ali sada ću biti na drugoj sterani. Znam da neće biti pardona, ovo je jedna od ključnih utakmica za oba tima, a posle dva kiksa u Viljnusu moramo da tražimo pobedu na strani – rekao je Kuk kome nedostaje jedna asistencija da uđe u „top 10” najboljih dodavača Evrolige svih vremena.
Uz izuzetnog strelca Gecevičijusa, koji je sa Olimpijakosom osvojio dve Evrolige, sjajni plejmejker će biti na najvećem udaru odbrane „crveno-belih”, pre svih Demarkusa Nelsona, koji se vratio u vrhunsku formu u pravom trenutku.
– Ključna reč je odbrana. Moramo da budemo agresivni koliko god bude moguće. Kuk je sjajan organizator igre, jedan od najboljih dodavača u istoriji Evrolige od kog sve polazi, a među odličnim „trojkašima” odskaču Gecevičijus i Seibutis. Iz prethodnih poraza kod kuće dosta smo naučili i nadam se da će se ovog puta naši navijači radovati – ocenio je Nelson.
Ono čega se u Zvezdi klone je euforija, a trener Dejan Radonjić je u prvim redovima borbe protiv stvaranja atmosfere koja može negativno da se odrazi po tim. Zato je odlučno odreagovao na pitanje da li je Zvezda prvi put favorit u evroligaškom takmičenju:
– Zaista, nemam tu informaciju!
Ali, trener „crveno-belih” ima informaciju gde se po njegov tim kriju najveće opasnosti. Lijetuvos Ritas igra čvrstu i atletsku košarku, sa dosta trčanja i šutiranja. Za tri poena prosečno imaju 23,5 pokušaja (34 odsto uspešnosti), ključno je zaustaviti Kuka (6,8 asistencija) i Gecevičijusa (14 poena u proseku) i onemogućiti ofanzivni skok gde dominira Palasios. Njegova zamena na poziciji „četvorke” Jelovac izvlači se na šut, a „trojke” prete i od Babrauskasa, Seibutisa i Tepića koji još traži formu. Zvezda bi prednost trebalo da traži poenima iz reketa, u tranziciji i dobrim protokom lopte.
– Potpuno spremni dočekujemo Litvance. Ambijent će sigurno biti sjajan, navijači će nam dati energiju da prikažemo pravu igru i ostvarimo prvu pobedu kao domaćini – ocenio je trener Zvezde.
Inače, ovo će biti treći duel Crvene zvezde i Lijetuvos Ritasa, ali prvi u Evroligi. U sezoni 2004-2005, sastali su se u Uleb kupu, a Litvance je predvodio nekadašnji trener „crveno-belih” Vlada Đurović. U „Pioniru” ga je nadmudrio Aleksandar Trifunović, a Ritas je pao posle 18 uzastopnih pobeda (89:85). U revanšu Litvanci su pokazali snagu koja ih je kasnije odvela do trofeja Uleb kupa (77:60).
Utakmica počinje u 20 časova, a kapije „Pionira” biće otvorene od 17,30. Najavljene su rigoroznije mere bezbednosti, a kazna od 12.000 evra zbog incidenata protiv Panatinaikosa i oštro upozorenje Evrolige, jasan su signal navijačima šta sledi u slučaju da se ponovi bacanje predmeta i korišćenje lasera.

Mihajlović se naljutio
Od izveštača „Žurnala”
Dubai – Srbija danas (17.30 č) protiv Rusije u Dubaiju igra pretposlednju utakmicu pod rukovodstvom Siniše Mihajlovića. Tako bar tvrde dobro obavešteni italijanski mediji. Svi od reda počev od „Gazete” koja ne greši i poziva se na pouzdane izvore iz Sampdorije, objavili su u sredu posle podne da su Đenovljani pronašli zamenu za Delija Nerija. Iznenađeni ovakvim raspletom, čelnici FSS Tomislav Karadžić i Zoran Laković odlučili su da selektoru prepuste mikrofon i objašnjenje informacije, ali je Siniša Mihajlović još jednom pokazao da ničim ne zaslužuje takvo poverenje. 
Selektore, da li biste hteli da objasnite informaciju italijanskih medija da ste se već dogovorili sa Sampdorijom oko preuzimanja tog tima?
– Ne, nisam se ni sa kim ništa dogovorio, ali, ne želim da pričam o tome pošto sutra imamo utakmicu protiv reprezentacije Rusije. To je za nas važna utakmica i ako imate pitanja u vezi utakmice – pričaćemo.
Cela Evropa priča o tome.
– Šta Evropa priča, neka priča, to mene ne zanima. Rekao sam: dok sam selektor i obavljam tu dužnost, razmišljam samo o reprezentaciji. Kad se jednog dana završi, možemo da pričamo o tim stvarima, sad ne želim. 
Da preformulišemo pitanje – da li su ovo dve oproštajne utakmice od reprezentacije Srbije?
– To ne zavisi od mene. Rekao sam i u Beogradu – mogu da budu oproštajne, a mogu i da ne budu. 
Da li ste danas razgovarali sa čelnicima saveza oko produženja saradnje?
– Razgovaramo, pa ćemo da vidimo šta će da bude?
Možete li procentualno da kažete kolike su šanse da ostanete?
– Ne mogu procentualno pošto ne zavisi sve od mene. Ima puno stvari od kojih zavisi pa ćemo da vidimo. Ugovor ističe 30. novembra.
Da li je i dalje Srbija prioritet u odnosu na Sampdoriju?
– Srbija je uvek bila prioritet u odnosu na sve ostalo.
Jedna od tih prepreka jeste i ta što Tomislav Karadžić ne može da vam garantuje da će ostati predsednik?
– Ako vas zanima utakmica sa Rusima – možemo da pričamo o njoj, ako ne, da završimo razgovor. Ako vas ne zanima, niste trebali ni da dolazite ovde! Mi igramo ovde, naša reprezentacija nije seljačka zemljoradnička zadruga! Igramo utakmicu i bez obzira što je prijateljska, ta utakmica sa reprezentacijom Rusije nam mnogo znači. Ako nemate pitanje o utakmici, nema problema, idemo, i ovako je ručak za tri minuta. Idem.
Posle svega – ostala je dilema kome verovati – Italijanima ili Siniši Mihajloviću koji je u prvoj rečenici rekao da se nije dogovorio ništa. I to prilično neuverljivo. Bio je mnogo uverljiviji kad je pred utakmicu sa Hrvatskom pričao da ne razmišlja o Nemanji Matiću a samo dva dana kasnije otputovao u Portugaliju gde se sreo sa najboljim srpskim fudbalerom.
Karadžić: Sampdorija pritiska Mihajlovića
Dubai – Predsednik FSS Tomislav Karadžić sinoć nije imao kud, morao je da stane i odgovori na pitanja o informacijama da Siniša Mihajlović odlazi u Sampdoriju.
– Ne bih mogao to da potvrdim iz prostog razloga što su razgovori sa selektorom Mihajlovićem u toku. Imali smo poslednjih dva-tri dana vrlo intenzivne razgovore, pogotovo ovde, iz prostog razloga što ljudi iz Sampdorije presiraju Mihajlovića. Ima ponudu da se izjasni i vidim da je to iz sata u sat prisutno.
Da li su ljudi iz Sampdorije pokušali sa vama da razgovaraju?
– Ne. Mi sa Sinišom još pregovaramo. Danas nisam preveliki optimista u odnosu na završetak tih razgovora, ali će sledeći sati i dani pokazati rezultate želja i tih pregovora.

Osam želja za takmičenje u zemlji ikoni fudbala
Večeras su na programu prve utakmice evropskog baraža za Svetsko fudbalsko prvenstvo koje će se od 12. juna do 13. jula naredne godine održati u Brazilu. Mundijalske vize izvadilo je devet reprezentacija. To su: Belgija, Bosna i Hercegovina, Engleska, Italija, Nemačka, Rusija, Holandija, Švajcarska i Španija. Za preostale četiri danas i u utorak boriće se: Portugalija i Švedska, Ukrajina i Francuska, Grčka i Rumunija, Island i Hrvatska.
Kristijano Ronaldo ili Zlatan Ibrahimović? U derbiju evropskog baraža večeras će u Lisabonu snage odmeriti Portugalija i Švedska. Selektor domaćina Paulo Bento hvali rivala i tvrdi da nema favorita:
– Švedska je kvalitetna i veoma dobro organizovana ekipa. Nikada ne odustaju što su dokazali pobedom u Irskoj i remijem u Nemačkoj. Fizički su jaki i izuzetno opasni prilikom izvođenja prekida. Imaju dvojicu visokih i vrsnih napadača Ibrahimovića i Elmandera. Moramo da budemo veoma koncentrisani, jer svaka greška može skupo da nas košta. Pokušaćemo da igramo dobro i da s pobedom odemo na revanš u Stokholm.
Ronaldo je u utorak zbog povrede stopala propustio trening, što je izazvalo pravu paniku u redovima Portugalaca, ali Bento uverava da nema razloga za brigu i da će prva zvezda njegove selekcije sigurno igrati.
Glavni adut „tri krune” Zlatan Ibrahimović kao zapeta puška dočekuje ovaj duel:
– Portugalci su favoriti, ali mi smo bili drugi u grupi iza jedne od najboljih evropskih reprezentacija Nemačke. Švedska zaslužuje da igra u Brazilu i uveren sam da ćemo se plasirati na Svetsko prvenstvo.
Ibrahimović ne misli da će dvomeč odlučiti Ronaldo ili on:
– Iako imam 32 godine stalno napredujem i usavršavam se. Mislim da nikada nisam bio bolji i da nikada nisam igrao ovako dobro. Ronaldo je fantastičan fudbaler. Igra na vrhunskom nivou, ali ovo je duel nacionalnih timova, a ne nas dvojice.
„Trikolori” su apsolutni favoriti protiv Ukrajine. Selektor Didije Dešan ne krije ambicije Francuza:
– Naš cilj je kristalno jasan – želimo da se kvalifikujemo za Svetsko prvenstvo. Mečevi baraža su specifični, jer za pet dana igrate dva puta protiv istog rivala. Ukrajinci imaju veoma dobru ekipu. Fizički su snažni i izuzetno agresivni. Gledao sam dosta njihovih utakmica u proteklih godinu dana. U njihovom sistemu najvažniji su krilni igrači Konopljanka i Jarmolenko, koji igraju na suprotnim stranama od prirodnih pozicija. To što nas do sada nikada nisu pobedili zanima samo novinare i navijače. Mi ne razmišljamo o onom što se ranije dešavalo. Znamo šta želimo i kako to da ostvarimo.
Ukrajina od dolaska Mihaila Fomenka na mesto selektora nije poražena na deset utakmica. Naturalizovani Ukrajinac Marko Dević, inače rođeni Beograđanin, zna ko je autsajder, ali ne ističe „belu zastavu”:
– Zaista verujem u ovaj naš tim, ali sam realan. Francuska jeste favorit. Njihovi fudbaleri igraju u vodećim klubovima i ligama Evrope. Među najboljim su reprezentacijama sveta. Ipak, ne idemo u nepoznato i tačno znamo na koji način treba da se suprotstavimo velikom protivniku. Učinićemo sve da se plasiramo na finalni turnir u Brazilu.
U balkanskom derbiju sastaće se Grčka i Rumunija. „Heleni” u večerašnjem susretu imaju prednost domaćeg terena, a njihov defanzivac Sokratis Papastatopulos je izjavio:
– Ili ćemo se kvalifikovati i sve će biti savršeno, ili ćemo ispasti i nastaće haos. Uvek igramo na pobedu. Bilo bi dobro da u prvoj utakmici ne primimo gol. Biće veoma teško. Rumuni su vešti u gostima. Oslanjaju se na talenat, a ne na taktiku. Čim su stigli do baraža zaslužuju poštovanje. Ipak, nadamo se da ćemo mi izaći kao pobednici iz našeg dvomeča. Želimo da ostvarimo naš san i budemo deo velikog takmičenja, koji će se održati u zemlji ikoni fudbala.
Rumuni smatraju da su njihove šanse realne, a nadu u uspeh potkrepljuju činjenicom da su pre dve godine u prijateljskom duelu u austrijskom Altahu pobedili Grke s 3:1.
– Grčka je izuzetno jak protivnik. Njen tim je podređen rezultatu. Mi idemo s namerom da postignemo pogodak u gostima. Ako ne damo gol ne možemo da pobedimo, a bez pobede ne možemo ni da se kvalifikujemo za Brazil – rekao je selektor Viktor Picurka.
Islanđani ne bi da se zaustave ulaskom u baraž. Maštaju da naprave novo čudo, da iznenade favorizovane Hrvate i da prvi put zaigraju na velikom takmičenju.
– Iskreno, ovi dueli su nepoznanica za nas. Nikada nismo igrali ovakve utakmice. Mi smo mala zemlja i napravili smo ogroman uspeh na koji moramo da budemo ponosni. Imamo veoma mladu ekipu, koja je gladna uspeha. Hrvatska je favorit. Mi nemamo nikakav pritisak. Igraćemo sa uživanjem i pokušati da ispišemo novu stranicu naše fudbalske istorije i islandskog sporta – naglasio je kapiten Aron Gunarson.
Hrvati u duel u Rejkjaviku ulaze s novim – privremenim selektorom, nekadašnjim kapitenom nacionalnog tima Nikom Kovačom, koji je svojim zemljacima obećao da će na njegovom debiju videti pravo lice reprezentacije:
– Vidim iskru u očima igrača. Žele da dokažu da su bolji od onog što hrvatska javnost misli o njima i da zaslužuju kartu za Brazil.
I dok mediji u Hrvatskoj strahuju zbog loše atmosfere u selekciji i prenose mišljenja mnogih da će u slučaju neuspeha morati da ode i predsednik Saveza Davor Šuker, dotle Islanđani muku muče s navijačima gostiju i nadaju se da neće biti incidenata.
Tri meča u isto vreme
U prvim utakmicama evropskog baraža sastaju se:
Rejkjavik:        Island – Hrvatska    20 č
Kijev: Ukrajina – Francuska          20.45 č
Atina: Grčka – Rumunija       20.45 č
Lisabon:         Portugalija – Švedska         20.45 č.
Revanši su u utorak.

Savet: Identifikovati i hitno privesti učesnike nereda
BEOGRAD – Nacionalni savet za borbu protiv nasilja i nedoličnog ponašanja na sportskim priredbama zatražio je danas od nadležnih državnih organa da identifikuju vinovnike i učesnike nereda i hitno ih privedu licu pravde.
Savet je analizirao stanje bezbednosti u sportu sa posebnim osvrtom na nerede na nedavnoj fudbalskoj utakmici između Crvene zvezde i Partizana, saopštila je Vlada Republike Srbije.
„Nacionalni savet je razmatrao izveštaje o sprezi organizovanog kriminala i huliganskih grupa i insistirao da se višestrukim povratnicima među huliganima zabrani prisustvo na sportskim manifestacijama u narednih pet godina. Savet je formirao interresorni tim koji će u što kraćem periodu izvršiti analizu, usklađivanje, unapređenje i reviziju pravnih propisa za sprečavanje nasilja na sportskim priredbama”, stoji u saopštenju.
Sednici Saveta u zgradi Vlade Srbije predsedavao je premijer i ministar unutrašnjih poslova Ivica Dačić.
Potpredsednik Saveta je prvi potpredsednik Vlade Aleksandar Vučić, a članovi tog tela su predstavnici najvećih sportskih saveza Srbije, Olimpijskog komiteta Srbije, Sportskog saveza Srbije, tužilaštva i sudstva.
O problemu huligana i nasilja na srpskim stadionioma razgovaralo se krajem protekle nedelje i na sednici Biroa za koordinaciju službi bezbednosti.
Posle te sednice Vučić je poručio da će uslediti nemilosrdna borba protiv kriminala, ali da „neće biti lova na veštice” i da država „neće progoniti navijače, već kriminalce i narko dilere”.
O tom problemu razgovaralo se juče i na skupštinskom Odboru za odbranu i unutrašnje poslove.
Predsednik tog skupštinskog odbora Dušan Bajatović rekao je da se zna ko su ljudi koji su izazivali incidente na poslednjem fudbalskom derbiju.
„Želimo navijače, ali ne želimo kriminalce i moramo da se obračunamo sa kriminalom”, rekao je Bajatović.
On je dodao da mora da postoji široka akcija svih državnih organa kako bi bila suzbijena ekstremistička delovanja, uključujući i one koji se predstavljaju kao navijači, a u stvari pripadaju organizovanim kriminalnim grupama.

Dačić: Ključno pitanje hoće li Srbin biti gradonačelnik
BEOGRAD – Predsednik Vlade Srbije Ivica Dačić izjavio je, uoči sutrašnjeg odlaska u Kosovsku Mitrovicu, da je na ponovljenim lokalnim izborima u nedelju ključno političko pitanje hoće li Srbin ili Albanac biti gradonačelnik severnog dela tog grada.
Dačić je rekao novinarima da se tačno zna koliko glasova Srbi treba da osvoje da bi dobili gradonačelnika, istakavši da, ako se to ne želi, onda ulazimo u velike probleme.
On je naveo da ako vlada Srbije, predsednik Republike, ogromna većina u parlamentu, patrijarh, Rusija i cela međunarodna zajednica pozivaju na izlazak na izbore, da ne zna zašto bi neko mislio da je to protiv srpskih interesa.
Dačić je istakao da svako drugo rešenje može da ugrozi srpske nacionalne interese, apelujući još jednom na Srbe iz severnog dela Kosovske Mitrovice da, bez obzira na stranačke stavove, izađu na glasanje.
Premijer je istakao da sada treba da se pokaže visok stepen odgovornosti svih, „bez obzira da li su bili za bojkot ili izlazak na izbore”, jer „situacija je takva da moraju po strani da se ostave i stranačke razmirice i neka konkretna pitanja u vezi Briselskog sporazuma”.
Dačić je istakao da poziv najviših državnih zvaničnik Srbima da izađu na izbore nije usmeren da se pomogne Prištini, jer je naš interes da Srbin bude gradonačelnik severne Kosovske Mitrovice.
Prema njegovim rečima, tu treba da bude i sedište zajednice srpskih opština i da se izgradi administrativna zgrada koja će predstavljati vlast na Kosovu za 10 opština gde su Srbi većina.
„To je mnogo značajna i jaka poruka i mislim da do sada nismo imali na Kosovu značajniji politički trenutak od ovog kada je reč o srpskom narodu”, rekao je premijer.
Upitan kakav doček očekuje u severnom delu Kosovske Mitrovice, Dačić je rekao da ne ide zbog dočeka, već kako bi predstavio svoje stavove i stavove državnog vrha Srbije i da podstakne Srbe da izađu na izbore u nedelju.
Dačić je naglasio da ukoliko Srbi ne bi izašli na izbore, a Albanac postao gradonačelnik severne Mitrovice, to bi stvorilo velike probleme.
Prema njegovim rečima, izbor Albanca za gradonačelnika značio bi otpočinjanje novog kruga incidenata i konflikata sa nesagledivim posledicama.
„Srbija će biti i jeste uz svoj narod, ali u ovom trenutku treba da sagledamo zajedno šta nam je činiti”, istakao je premijer.
U nedelju 17.novembra u severnom delu Kosovsne Mitrovice biće ponovljeno glasanje na lokalnim izborima na tri biračka mesta.
Dačić: Za međusobno povlačenje tužbi
Predsednik Vlade Dačić ocenio je danas da treba staviti tačku na sva otvorena pitanja iz prošlosti između Srbije i Hrvatske, ocenivši da bi za obe države bilo bolje da povuku međusobne tužbe za genocid.
Dačić je izjavio novinarima da Srbija „nema razloga da se plaši tih suđenja više nego Hrvatska”.
„Ovde je samo pitanje kakve će tenzije u odnosima dve države izazvati te tužbe - za sve nas je bolje da se tužbe povuku”, rekao je premijer.
Dačić je istakao da se Srbija priprema ozbiljno kao da će tog suđenja biti i da imamo veoma jak pravni tim.
„Treba staviti tačku na sva otvorena pitanja iz prošlosti, a tačka će se staviti ili suđenjima ili međusobnim dogovorom o povlačenju tužbi”, rekao je on.
Predsednik Vlade Srbije je naglasio da se stvari poput podnošenja tužbi za genocid jednostrano ne mogu uraditi, i da je, ako Hrvatska želi da se povuku međusobne tužbe za genocid, Srbija sprema za to.
Dačić: Država čvrsto rešena da zaustavi nasilje
BEOGRAD – Država je čvrsto rešena i opredeljena da se nasilju stane na put jer niko ne može biti iznad države, izjavio je danas premijer Srbije Ivica Dačić.
Dačić je, uoči sednice Saveta za sprečavanje nasilja i nedoličnog ponašanja u sportu, istakao da je osim čvrste političke volje za to potrebno i da svi državni organi rade svoj posao do kraja.
Dačić je naveo da cilj tog Saveta nije da on donosi odluke ko treba da bude uhapšen ili ko će da dobije dosije.
„Ovde je stvar da se iskaže čvrsta politička volja i da se podstaknu svi državni organi da rade svoj posao do kraja”, rekao je on.
Upitan kada će biti procesuirani huligani koji prave nerede po stadionima, Dačić je istakao da uvek treba praviti razliku između nečega što postoji kao operativno saznanje i da li postoje dokazi za to.
„Često operišemo saznanjima koja postanu javna, a nakon toga proces se ne dovede do kraja”, rekao je Dačić.
On je dodao i da će na današnjoj sednici biti prisutni predstavnici ministarstava i državnih organa koji se bave navedenom problematikom.
Savet za sprečavanje nasilja i nedoličnog ponašanja u sportu će današnju sednicu posvetiti bezbednosti na srpskim stadionima, a predsedavaće joj Dačić.

Ispovest Tijaninog oca u kabinetu ministra policije
Nebojša Ognjanović danas treba da da prvu zvaničnu izjavu u Policijskoj upravi grada Beograda o novcu koji je za operaciju njegove ćerke Tijane prikupljala cela Srbija, saznaje „Politika”. Na računu koji se često navodio u javnosti tokom mesec i po dana duge akcije prikupljanja novca za Tijanin odlazak na transplantaciju srca u bolnicu u Hjustonu, koju devojčica nažalost nije dočekala, preostalo je, kako „Politika” saznaje u policiji, oko 1,2 miliona evra i 400.000 dolara. Prema nezvaničnim informacija iz MUP-a, tokom borbe za Tijanin život sakupljeno je oko 2,5 miliona evra.
Tužilaštvo je naložilo policiji da prikupi informacije o novcu uplaćivanom na račun za malu Tijanu, u petak 8. novembra, i tog dana Nebojša Ognjanović je došao na neformalni razgovor u kabinet ministra policije. Naglasio je da nije učinio nijedno krivično delo i da ni na jedan način nije narušio ugled službe. Insistirao je da objasni ceo postupak i rekao da neće govoriti o sudbini novca dok se ne završi ostavinska rasprava koja je zakazana za 26. novembar, kao i da novac ne može da se dira do kraja ovog sudskog postupka. Iako Tijanin otac nije izričito rekao šta namerava da uradi sa preostalim novcem, njegove kolege su na osnovu razgovora sa njim stekle utisak da bi on te pare ipak mogao da prosledi u humanitarne svrhe. Međutim, to je samo njihov lični utisak.
– Sa pomenutog računa skinut je novac koji je bio namenjen za transport devojčice u Ameriku, kao i novac za pripremu za putovanje, što je sve bilo veoma skupo. Utrošeno je i dosta para na prve analize i preglede koji su obavljeni u bolnici u Hjustonu – kaže izvor „Politike” u policiji.
Ognjanović je tokom nezvaničnog razgovora u kabinetu ministra policije ispričao kako je teklo lečenje njegove ćerke u hjustonskoj bolnici. Devojčici je prvo, zbog intervencije na zubu koji je trebalo da se izvadi, data potpuna anestezija, što je po očevim rečima pogoršalo njeno zdravstveno stanje. Pre Tijane, na transplantaciju srca u bolnici u Hjustonu čekalo je četvoro dece, od kojih je troje umrlo. Pošto intervencija ugradnje mehaničke pumpe samo na levoj strani srca kod jednog deteta nije bila uspešna, lekari su odlučili da Tijani ugrade dve mehaničke pumpe, zbog čega je ponovo uvedena u totalnu anesteziju.
Posle ove intervencije zdravstveno stanje devojčice se malo popravilo, ali vrlo brzo je usledilo pogoršanje. Zbog toga su Tijanu priključili na specijalni aparat koji održava funkcije svih organa, ali na njega, navodno, pacijent može da bude priključen svega 12 dana. Organ za to vreme nije pronađen i Tijana čije se zdravstveno stanje pogoršavalo iz dana u dan, izgubila je bitku za život.
Posle njene smrti Ognjanović je, kako saznajemo iz policije, tražio da plati preostale račune za troškove lečenja u bolnici, ali osoba iz fondacije Karađorđevića koja je bila u Americi sa njima, savetovala ga je da to ne čini. Ipak, Tijanin otac je platio račune u iznosu od 270.000 dolara, jer kako je rekao na neformalnom razgovoru, nije želeo nikome da ostane dužan.
Ognjanović je, uz napomenu da nema veće tragedije od one koja je zadesila njegovu porodicu, ispričao da je iz fondacije Karađorđevića od njega traženo da preostali novac uplati u Tiršovu, a on je odgovorio: „Zašto u Tiršovu kada mogu da ga uplatim onome kome je najpotrebniji.”

Braća po oružju
Ruski ministar odbrane Sergej Šojgu stari je prijatelj Srbije. Zajedno s Ivicom Dačićem, zaslužan je za otvaranje ruskog centra za vanredne situacije na aerodromu u Nišu, centra oko kojeg se kod nas pre nekoliko godina digla buka, jer „eto, Rusi prave tajnu vojnu bazu u Nišu“. Tajna vojna baza na međunarodnom aerodromu, koji je skoro u centru grada? No, dobro, ta je stvar u međuvremenu postala jasna i sumnjičavim atlantistima, jer su ruski helikopteri i avioni sa niškog aerodroma gasili požare širom Srbije, Crne Gore i BiH. U to vreme Sergej Šojgu nije bio ministar odbrane već ministar za vanredne situacije.
Sada je u Srbiju došao kao ministar odbrane, kao prvi ruski ministar odbrane koji posećuje Beograd posle 14 godina. Nekoliko dana pre posete Šojgu je izjavio „da su glavni protivnici Rusije danas međunarodni terorizam i NATO“. Naša je vlada pre izvesnog vremena usvojila Akcioni plan za sprovođenje individualnog programa saradnje sa NATO-om u okviru Partnerstva za mir. No, mi smo vojno neutralna zemlja.
Ministar odbrane Rusije je u Beogradu izjavio „da se u proteklih 15, a mogu reći i 20 godina nivo vojnotehničke saradnje smanjio do drastičnog, mogu da kažem do nepristojnog nivoa, i da je najbolje da odnose u oblasti vojne industrije uredimo u najkraćem roku“. Šojgu je tu najverovatnije mislio na problem naših modifikacija i modernizacije ruskih raketnih PVO sistema „kub“ i „neva“ i protivoklopnih raketa „maljutka“, što smo sve uradili ne pitajući o tome rusku stranu. Sada se oni pozivaju na zaštitu intelektualne svojine, i to retroaktivno, a mi bismo da se to eventualno odnosi samo na budućnost. Rusi strahuju da će naše kompanije modernizovane spomenute raketne sisteme prodavati i na trećim tržištima, i pitaju se gde je tu njihov interes.
Potpisanim strateškim sporazumom o saradnji u oblasti odbrane zemlje napravljen je prvi korak ka prevazilaženju tih problema, stvoren je prostor za novu i kvalitetnu saradnju na području školovanja vojnih kadrova. Nekada je SFR Jugoslavija vodila pametnu i uravnoteženu politiku školovanja oficira na vojnim akademijama kako na Zapadu tako i u Sovjetskom Savezu. U poslednjih 14 godina mi oficire, kada ih šaljemo u inostranstvo na školovanje, šaljemo pretežno u zemlje NATO-a. Kada pričamo priče o obuci naše vojske pričamo o standardima NATO-a, koji su „najbolji u svetu“. Interesuje me ko je to overio da su to „najbolji standardi u svetu“? U kom su to ratu i protiv kog to protivnika ti standardi i provereni? Jer, rat je jedini realan test sposobnosti neke vojske, pa i kvaliteta njenih standarda. Sintagme srpskog vojnog novogovora, tipa „evaluacija“ do nivoa postavljanja nekog vojnog kampa, praćenje konvoja, ili razdvajanje nasilnih demonstranata, posao je za armije banana državica.
Ruska strana dobro zna ko je u našem političkom i vojnom establišmentu zagovornik novogovora, „evaluacije“ i ostalih budalaština, pa otuda i neke ocene ministra Šojgua.
Da, predsednik Srbije Tomislav Nikolić odlikovao je ministra odbrane Rusije Ordenom srpske zastave prvog stepena, rekavši pri tome i „da su naša oružja uvek dejstvovala zajedno, ali da se nada da u svetu više neće dejstvovati ni jedno oružje“. Kako je ovaj drugi deo izjave predsednik Nikolić dao da ga ne bi dežurni kritičari odmah napali za prvi deo izjave, koji je uostalom istorijski sasvim tačan, to znači da će novi „migovi-35” za jedinice naše borbene avijacije ipak stići sledeće godine.

Srbija i Hrvatska pred sudom pravde 3. marta 2014.
Glavna usmena rasprava pred Međunarodnim sudom pravde u Hagu po tužbi Hrvatske i protivtužbi Srbije za genocid u Hrvatskoj, zakazana je za 3. mart 2014. godine u 10 sati, saznaje „Politika” u Ministarstvu spoljnih poslova. Pretres će trajati oko mesec dana i za to vreme će biti saslušani i unakrsno ispitivani svedoci dve strane, a čuće se i završna izlaganja pravnih zastupnika Beograda i Zagreba. Sudskim većem će predsedavati Slovak Peter Tomka, koji je na mestu predsednika suda od februara 2012. godine.
I pored toga što je zakazana usmena rasprava dve države imaju još vremena da povuku tužbe, pa čak i kada počne pretres. Ali, po svemu sudeći, to se neće desiti tako da će se odluka da li je bilo genocida u Hrvatskoj tokom devedesetih godina i ko ga je počinio biti na sudu pravde.   
Spor između dve države praktično je počeo 1999. godine kada je Hrvatska, nekoliko dana posle bombardovanja Srbije, podnela tužbu protiv Beograda za navodni genocid počinjen u Hrvatskoj od 1991. do 1995. godine. Srpska kontratužba stigla je 2010. godine i od tada dve strane razmenjuju podneske u kojima izlaze sa novim dokazima, odgovaraju na optužbe suprotne strane, podnose izjave svedoka…  
Kako objašnjava sagovornik našeg lista, srpska protivtužbaje usmerena na operaciju „Oluja”.
Pravni tim Beograda će dokazivati da ono što se dešavalo u Hrvatskoj nije genocid, a ako ga je bilo onda se on desio tokom operacije „Oluja”.
Sporno pitanje o kome će biti reči u usmenoj raspravi jeste i da li Srbija uopšte može biti odgovorna za krivična dela koja su izvršena 1991. godine, kada Srbija kao država nije postojala. U to vreme je postojala SFRJ čiji je predsednik Predsedništva bio Stjepan Mesić. Hrvatska strana će se, kaže naš sagovornik, truditi da dokaže da već tada SFRJ nije postojala, da je bila slomljena.
„Sukcesijom smo svi naslednici te države, mi smo priznali njima da su i oni naslednici. To je vrlo važno međunarodno-pravno pitanje na koje treba da se odgovori”, objašnjava naš sagovornik.
Srbija će se, kako saznajemo, pozivati i na oslobađajuće presude Haškog tribunala Momčilu Perišiću, Jovici Stanišiću i Franku Simatoviću, jer oni koji su vršili krivična dela nisu bili pod njihovom odgovornošću. Ako nisu odgovorni, kako bi onda mogla da odgovara Srbija.  
U pravnom timu Beograda koji će se pred sudom pojaviti 3. marta biće i  profesor Lajden univerziteta u Hagu i Midlseks univerziteta u Velikoj Britaniji Vilijam Šabas, koji važi za najvećeg svetskog stručnjaka za genocid. Ovaj Kanađanin je i predsednik međunarodnog Udruženja proučavalaca genocida.
Profesor Šabas je ranije iznosio stavove kojima se posredno dovodi u pitanje postojanje genocida u Srebrenici. On se, naime, protivio demagoškoj, ekstravagantnoj upotrebi termina genocid.
U timu je i Nemac Andreas Cimermankoji je već bio angažovan u srpskom timu u sporu sa Bosnom i Hercegovinom pred istim sudom. Radio je i na kosovskom slučaju, a bio je i savetnik Rusije u sporu sa Gruzijom. Cimerman je inače direktor Valter-Šaking instituta za međunarodno pravo i među pravnicima je poznat kao veliki stručnjak za procesno prava pred sudom pravde.
Tim je pojačan i sa dvojicom novih ljudi. Reč je o advokatu Vejnu Džordašu, braniocu Jovice Stanišića, i Novaku Lukiću, braniocu Momčila Perišića pred Haškim tribunalom. Od njih se očekuje velika pomoć kada na red dođe unakrsno ispitivanje svedoka. Na čelu tima je Saša Obradović koji je predvodio srpski tim i u sporu sa BiH i koji važi za jednog od najboljih poznavalaca suda pravde.  
Imena svedoka u ovom sporu do rasprave se čuvaju kao tajna kako im ne bi bila ugrožena bezbednost. Pismene izjave mnogih od njih su odavno priložene u predmet kao deo dokumenata, ali će neki ipak morati da se pojave u sudu ukoliko hrvatska strana bude htela da ih usmeno ispita.

Tijana i dva lica Srbije
„Bruka: Tijanini roditelji počistili pare sa računa”, „Sramota: političari oprali milione preko smrti male Tijane”, „Pljunuo bih Tijaninog oca”... samo su neki od naslova kojima mediji poslednjih nedelja bombarduju javnost. Uvrede, optužbe i osude na račun porodice Ognjanović u mnogim medijima nizale su se svakodnevno bez prestanka, a nastavljene su i posle objavljivanja podatka da je na Tijaninom računu ostalo 1,2 miliona evra i 400.000 dolara, kao i objašnjenja da je utrošeni novac iskorišćen za poseban sanitetski prevoz i troškove lečenja deteta u Americi. Tako se zaokružuje priča u kojoj je srpsko društvo pokazalo ono najbolje i najgore što ima. Na početku te priče roditelji male Tijane su upornom akcijom za svoje dete uspeli da uznemire i dirnu čitavu Srbiju, a na njenom kraju su, upornim ćutanjem ili odbijanjem da saopšte javnosti da će novcem pomoći nekom drugom detetu, uspeli da izazovu sumnju koja se vremenom pretvarala u diskretno negodovanje, otvorenu ljutnju i bes.   
Teško obolela devojčica, koja nije dočekala transplantaciju srca u bolnici u Hjustonu, proletos je postala simbol ujedinjenja Srbije – na svakom koraku ljudi su pričali o tome kako se bolesnoj devojčici mora pomoći, a pare su svakodnevno uplaćivane na račun otvoren kako bi joj se omogućilo da dobije novo srce. Mnogobrojni koncerti i izložbe organizovani su za malu Tijanu. U akciju za njen spas uključili su se muzičari, glumci, umetnici, političari i mnogi drugi, a Srbija je pokazala veliko saosećanje i želju da pomogne. To jedinstvo dalo je rezultat – za samo mesec i po dana, kako se kasnije pokazalo, građani Srbije, ali i naši ljudi iz regiona i širom sveta uplatili su na račun za Tijanu oko 2,6 miliona evra.
Srbija je navijala da Tijana uspe u svojoj borbi za život, a zatim, sredinom jula, saosećala sa porodicom zbog smrti devojčice.
Onda je počeo drugi deo te priče. Cela Srbija ove jeseni opet je počela da govori o Tijani, ali ovoga puta o bankovnim računima, potrošenom novcu, malverzacijama... Izvesno je da su i Ognjanovići svojim stavom da ne govore o novcu prikupljenom u akciji za Tijanu doprineli svemu ovome, kao i da su dodatnu sumnju izazvali kada su odbili da se izjasne da li su spremni da tim novcem pomognu nekom drugom detetu. A, možda, ljudi koje je zadesila najveća tragedija koja može da zadesi roditelje – da im umre dete – samo nisu mogli da se snađu u nastaloj situaciji. Zato ovu agoniju mogu da prekinu baš Ognjanovići i to veoma jednostavno – ukoliko kažu šta nameravaju sa preostalim novcem. A sigurno je da cela Srbija očekuje da se tim novcem pomogne nekom drugom bolesnom detetu.

Zašto sam odlučio da sporni rad ne prihvatim
U Kulturnom centru Novog Sada nedavno je osvanuo studentski rad koji prikazuje Isusa na neprikladan i uvredljiv način, prema oceni verskih zajednica koje okupljaju više od 90 odsto građana.
Izložbu su uredili i postavili profesori Akademije umetnosti bez ikakve konsultacije sa Kulturnim centrom i isto tako je dan kasnije uklonili. To bi, naravno, bilo sasvim u redu da su je postavili kod sebe. Ali pošto su došli kod nas, imao sam taj jedan dan da kao glavni i odgovorni urednik preuzmem odgovornost za sadržaj koji se pojavio mimo procedure, na osnovu privilegovane saradnje i poverenja. Konsultovao sam se sa profesorima, autorima, umetnicima, urednicima, predstavnicima verskih zajednica i drugim građanima do kojih sam došao, i nakon predomišljanja, odlučio da sporni rad ne prihvatim.
Odluka je izazvala mnogobrojne različite reakcije. Deo javnosti je pokrenuo burne proteste, često onaj isti koji je napadao Kulturni centar i pre godinu danatvrdnjama da je novi ćirilički logo kukasti krst. Sa druge strane, pet verskih zajednica, novosadski ujedinjenih u različitosti, podržalo je odluku.
Za razliku od grube klevete o kukastom krstu, ovaj put se ne radi o crno-belom sukobu u kojem bi jedni bili u pravu, a drugi u krivu. Umesto toga, tragično su suprotstavljena dva važna prioriteta naše uređivačke politike: poštovanje svih građana i otvaranje vrata mladim umetnicima. Ali i dva temeljna načela koja daleko prevazilaze našu ustanovu: umetničke i verske slobode.
Dilema nije ima li umetnik pravo da vređa. Dilema je ima li pravo da uvredu nameće drugima i moraju li poreski obveznici da plate za to. Dilema je i šta je uvreda, a šta umetnost, i ko o tome odlučuje.
Naša civilizacija nema konačan odgovor na ovakva pitanja, sa izuzetkom raznih boljševika i talibana kojima je lako da prelome preko kolena i eliminišu one koji misle drugačije. Nasuprot tome, demokratska društva su posvećena izgradnji konsenzusa. U Srbiji, zemlji koja je prvim ustavom propisala da rob postaje slobodan „kako stupi na srpsku zemlju”, rasprava o slobodama nosi posebnu odgovornost.
U Americi, takođe slobodarskoj naciji, gde je Prvi amandman tolika svetinja da su zakonski registrovane satanističkacrkva i nacistička stranka, gradonačelnik Njujorka Rudolf Đulijani je svojevremeno zbog izlaganja provokativne slike Bogorodice, koju je nazvao „odvratnim napadom na veru”, zapretio Bruklinskom muzeju ukidanjem gradskog finansiranja, pa i korišćenja gradskog zemljišta i prostorija. Dugački sudski proces okončan je nagodbom, a izložba je održana u Njujorku, ali otkazana u Australiji. U Evropskoj uniji, koja je posvećenaljudskim i manjinskim pravima, sam Evropski parlament je nakon predomišljanja odbio da izloži sliku golog Isusa, a zatim i čitavu izložbu Ecce Homo autorke Elizabet Olson. 
Ovi postupci se ne smatraju cenzurom ni represijom, već teškom ali legitimnom potragom za merom. Na nju nas obavezuje liberalna definicija slobode, po kojoj smo slobodni u svemu dok ne ugrožavamo istu takvu slobodu drugih. Evropska konvencija o zaštiti ljudskih prava i osnovnih sloboda, čiji potpisnik je i Srbija, utvrđuje da „svako ima pravo na slobodu izražavanja“, ali zatim nastavlja: „Pošto korišćenje ovih sloboda povlači za sobom dužnosti i odgovornosti, ono se može podvrgnuti ograničenjima neophodnim u demokratskom društvu radizaštite ugleda ili prava drugih.“
Naravno, moguće je da urednik pogrešno proceni pravu meru, ali bez mere grešimo sigurno. Takav je slučaj sa pokretačima protesta koji tvrde da „umetnička sloboda ne sme biti bilo čime ograničena”, da „gde ima granica nema umetnosti” i da „mlade ljude ne treba ni u čemu ograničavati”. Na taj način se složena definicija slobode svodi na totalitarni poklič, za one najkraće pameti i živaca.
Prva granica koja se ukida jeste ona između kulture i nekulture. Protestni „performansi” protiv Kulturnog centra odmah su se pretvorili u izgrede u kojima se trlja golim zadnjicama i mokri po ustanovi kulture, u ime kulture. Kao što se u ime slobode promoviše totalitarizam, koji ignoriše prava drugih, odbija dijalog i progoni neistomišljenike.
Bez mere, svako „ne” je cenzura, svaki krst je kukasti, svako rodoljublje fašizam. Samozvani vrhovni arbitri mogu svaku uvredu da proglase umetnošću i da je brane od „represije” ne birajući sredstva. Rasistički grafiti mogu da postanu „murali”, tako da ugrožene zajednice ne smeju da ih uklone, čak ni sa sopstvenih zidova, nego još moraju i da ih plate.
Nije bitno da li se bez mere zastupaju umetničke ili verske slobode, već da to vodi u ekstremizam. Naše društvo je posebno ranjivo jer zbog krize vrednosti teško razlikuje normalno od nenormalnog, čime ekstremisti svih boja dobijaju prostor da ta dva izvrću, čak i u najobičnijim stvarima kao što je pisanje ćirilicom. Što neko reče, ne bismo se složili ni protiv uvođenja kuge. Jedini lek je konstruktivni dijalog, u kojem stavovi moraju da se sučele i objasne.
Na primer, zašto protesti nisu pokrenuti i protiv sličnih odluka Evropskog parlamenta i grada Njujorka? Ili, ako je to predaleko, protiv srpske privatne galerije „Ozon”, koja je ove godine otkazala kontroverznu izložbu na sakralne teme? Zato što su ovi protesti pre svega politički i paljba iz sveg oružja usmerena je na metu koja predstavlja najveću pretnju.
U Kulturnom centru Novog Sada novi ljudi dokazuju da mogu, a stari gube privilegije. To se ne sme dozvoliti.
Direktor Kulturnog centra Novog Sada

Na prelazu Gradina, na izlazu iz Srbije, čeka se četiri sata
Prema informacijama uprave granične policije u 17.15 časova, putnička vozila čekaju četiri sata na graničnom prelazu Gradina, na izlazu iz Srbije a na Preševu, na izlazu iz zemlje, putnička vozila i autobusi š zadržavaju 35 minuta, navode iz Auto-moto saveza Srbije (AMSS).
Teretna vozila najduže čekaju na Batrovcima, na izlazu iz Srbije i to dva sata dok se na prelazu Horgoš i Šid, na izlazu iz Srbije, zadržavaju 90 minuta.
Na ostalim graničnim prelazima nema dužih zadržavanja za sve kategorije vozila, prenose iz AMSS-a.

Tesla i Karađorđevići
Dr Oliver Subotić*
Dok sam iščitavao primarne izvore za potrebe pisanja knjige „Tesla: Duhovni lik”, imao sam prilike da se lično uverim u ono što su gotovo svi Teslini biografi u manjoj ili većoj meri uočili u njegovoj ličnosti, a to su izrazite „oscilacije” (neretko i protivrečnosti) u raznim temama. Ipak, primetio sam da postoji nekoliko tema u kojima, slikovito rečeno, ne postoje „sinusoide” i izražene „amplitude”, već isključivo „linearna funkcija”. Jedna od tih retkih tema gde Tesla pokazuje jasnu konstantu u stavovima je odnos prema srpstvu, Kraljevini Jugoslaviji i Kraljevskom domu Karađorđevića.
Nikola Tesla je tokom američkog perioda svog života postao izrazit kosmopolita, ostavši istovremeno srpski patriota. Tokom američkog perioda se formirao i kao ubeđeni srpsko-jugoslovenski monarhista, te je poput većine srpskih intelektualaca tog vremena vatreno podržavao koncept Kraljevine Jugoslavije i bio veliki poštovalac kraljevske loze Karađorđević. To poštovanje se već može uočiti u dostupnim dokumentima iz perioda Prvog svetskog rata, kada on izražava divljenje podvizima srpske vojske predvođene svojim nezaboravnim voždom, kraljem Petrom Prvim Oslobodiocem. Tako, povodom inicijative jeromonaha Nikolaja Velimirovića iz 1915. godine, da zajedno sa Mihajlom Pupinom i Pajom Radosavljevićem potpiše „Vidovdanski proglas” i pozove Srbe u SAD da pomognu svojim sunarodnicima na Balkanu, Tesla iznosi stav da bi taj apel američki Srbi najpre poslušali ako bi ga potpisala dva srpska kralja: Petar Karađorđević i Nikola Petrović.
Ličnost u kraljevskoj lozi Karađorđević, koju je Tesla posebno izdvajao, bio je kralj Aleksandar, koji ga je odlikovao Ordenom Jugoslovenske krune prvog stepena 1931. godine. Kralja Aleksandra je doživljavao kao vladara koji je uspeo da napravi snažnu državu (Kraljevinu Jugoslaviju) i ujedini tri balkanska naroda (Srbe, Hrvate i Slovence). U svom posmrtnom slovu Kralju Mučeniku, objavljenom 1934. godine u „Njujork tajmsu”, Tesla ovako zbori: „Poput Vašingtona, bio je sposoban i neustrašiv general koji je oslobodio svoju zemlju od ugnjetavanja; poput Linkolna bio je mudar i patriotski vođa koji je pretrpeo mučeništvo.” Tesla je, pritom, verovao da će mučenička krv kralja Aleksandra definitivno ujediniti narode Kraljevine Jugoslavije (što se, kao što je dobro poznato, nije desilo). Sa druge strane, strahovao je za jedinstvo mlade države, zbog čega je javno podsetio sve Hrvate i Slovence na činjenicu da je njihova sloboda kupljena cenom srpske krvi u Prvom svetskom ratu. Kralj Aleksandar je za Teslu bio i ostao ličnost koja zaslužuje da bude na „pijedestalu srpskih velikana” – pišući pozdravno pismo Srbima u Geriju (Indijana, SAD) uoči Drugog svetskog rata, on za kralja Aleksandra koristi epitete „Veliki” i „Mučenik”.
Kada je reč o kralju Petru Drugom Karađorđeviću, Tesla i prema njemu pokazuje odnos dubokog poštovanja i izrazite odanosti, približan onome koji je ukazivao kralju Aleksandru. U jednom pismu iz 1938. godine upućenom inženjeru Slavku Bokšanu, Tesla kralja Petra Drugog naziva „mladim orlićem iz gnezda velikog orla”, a Srbe u SAD javno poziva da budu odani mladom monarhu, koga naziva „zenicom u oku naroda”. On kralja Petra Drugog veliča u nekoliko javnih objava u SAD želeći mu mnoga leta. Na koncu, poslednji Teslin izlazak u javnost – tačno pola godine pred smrt – bio je osmog jula 1942. godine u hotelu „Njujorker”. On tada, već prilično ugroženog zdravlja, izlazi u pratnji svog sestrića, diplomate Save Kosanovića, da pozdravi kralja Petra Drugog. Mladi kralj je u to vreme bio u poseti SAD, sa ciljem da od predsednika Ruzvelta izmoli vojnu pomoć za generala Dragoljuba Mihailovića (koga je Tesla, po rečima čuvenog američkog istraživača Lelanda Andersona, smatrao za „simbol drevne srpske borbe za krst časni i slobodu zlatnu”). „Hrvatski glas” izveštava o susretu mladog monarha i Tesle, navodeći kako je genijalni pronalazač rekao da mu je kralj svojom posetom učinio najveću čast i da će mu to biti „najmilija uspomena”. Svoj uvodni govor kralju Petru Drugom Tesla je završio rečima: „Veličanstvo, Bog Vas blagoslovio!”. Prema Kraljevim memoarima, obojica su tokom rastanka plakala, a Tesla ga je otpratio podsećanjem na zaveštanje kralja Aleksandra: da čuva jedinstvo naroda Kraljevine.
Važno je ovom prilikom istaći da je Tesli bila apsolutna strana bilo kakva ideja Jugoslavije bez srpske krune na njenom čelu – ostao je odan kralju Petru Drugom Karađorđeviću i pored stalnih ubeđivanja okoline da pređe na stranu Tita i njegovih komunista, koji su se od samog početka rata spremali za revolucionarni prevrat i nasilno preuzimanje vlasti. O čvrstom Teslinom stavu prilično argumentovano piše Margaret Čejni, pozivajući se na hrvatskog profesora Bogdana Radicu, diplomatu Kraljevine Jugoslavije u SAD, koji je tokom rata prešao na Titovu stranu. Iz njene studije saznajemo da je Sava Kosanović bezuspešno pokušavao da privoli svog genijalnog ujaka da se od kralja okrene ka Titu. O svemu navedenom u svojim memoarima svedoči i Konstantin Fotić, ambasador Kraljevine Jugoslavije u SAD, koji navodi da je svaki pokušaj da se od Nikole Tesle izvuče bilo kakva poruka protiv Kralja Petra Drugog bila bezuspešna. Teslina odanost srpskoj kruni bila je do kraja života održana besprekorno.
Da li bi Tesla, da je danas među nama, od „linearne funkcije” skrenuo kao „sinusoidi” u navedenim temama? To je već domen pretpostavki. A ono što možemo pretpostaviti jeste da bi zbog gorkog iskustva Jasenovca, Jadovna i, na kraju, „Oluje” imao krajnje rezervisan stav prema nekoj novoj jugoslovenskoj ideji. Možemo slobodno pretpostaviti i to da bi se i danas zalagao za što bolje odnose Srba sa Hrvatima i Slovencima, koje je smatrao bratskim narodima. A ako ćemo suditi po ogromnom poštovanju koje je decenijama ukazivao Karađorđevićima – kao i ništa manjem poštovanju koje oni do dan danas ukazuju njemu – verovatno bi u naše vreme bio i počasni član Krunskog saveta.
*Osnivač Zadužbine „Petar Mandić”, dobročine ustanove koja neguje uspomenu na Tesline pretke

Rustem Mustafa svedoči na suđenju Tačiju
Suđenje Hašimu Tačiju i njegovim saučesnicima optuženima za ratne zločine na KiM nastavlja se sutra, a kako saznaju mediji u Prištini, sudsko veće saslušaće Rustema Mustafu, bivšeg komandanta oslobodilačke vojske Kosova (OVK) u Operativnoj zoni Lap, inače poznatog kriminalca i osuđivanog ratnog zločinca. Mustafa je jedan od retkih pripadnika OVK i jedini komandant te terorističke jedinice koji su u Prištini osuđeni za ratne zločine na KiM. On je potvrdio da je dobio poziv od Specijalizovanog tužilaštva u Hagu da se iduće sedmice pojavi kao svedok.
Mustafa će, kako se očekuje, svedočiti o funkcionisanju OVK, a u izjavama za medije kazao je da namerava da „brani istinu o ratu OVK”.
Rustem Mustafa poznat je kao komandant Remi, a tokom rata 1998–1999. bio je komandant regionalne zone Lap i član takozvane lapske grupe OVK. Posle rata, postao je poslanik i potpredsednik Demokratske partije Kosova. Uhapšen je u avgustu 2002. i izveden pred Okružni sud u Prištini u kojem su sudile međunarodne sudije Unmika. Osuđen je prvostepeno na 17 godina zatvora jer je utvrđeno da je sa još trojicom pripadnika OVK ubio petoro nelojalnih kosovskih Albanaca. Vrhovni sud Kosova preinačio je presudu 2005. i naložio novo suđenje pa je 2013. osuđen na četiri godine zatvora.
Bio je optužen da je zajedno sa drugim pripadnicima OVK držao zarobljenike u nehumanim uslovima, uskraćujući im adekvatnu zdravstvenu negu, hranu i vodu. Zatočenici su podvrgavani stalnom premlaćivanju, mučenju i pretnjama smrću od avgusta 1998. do juna 1999. godine.
Sumnja se da je tokom rata na KiM učestvovao u teškim zločinima nad Srbima kao i da je u zoni Lap osnivao logore u kojima su civili saslušavani, zlostavljani i ubijani. Grupe pod kontrolom Mustafe, prema podacima dostupnim medijima, posle rata proterivale su preostale Srbe i preprodavale napuštene stanove i drugu imovinu. Mustafa je pored terorističke grupe BIA formirao i „Skiftere” i „Crvenu ruku”, čiji su pripadnici progonili, kidnapovali i ubijali Srbe na području Prištine i Podujeva.
Prema podacima srpskih bezbednosnih službi, Mustafa je još od osamdesetih godina prošlog veka privođen zbog trgovine narkoticima, krijumčarenja oružja, ucena, napada na policiju i drugih teških krivičnih dela. Američke obaveštajne službe smatraju ga jednom od osoba od kojih preti opasnost po mir na Balkanu.
Prema obaveštajnim podacima, Mustafa u svojim kriminalnim aktivnostima, pre svega u trgovini drogom, sarađuje sa Ramušom Haradinajem, dok je do 2015, kada je pravosnažno osuđen, bio poslanik i potpredsednik stranke Hašima Tačija.
Rustem Mustafa jedan je od prvih pripadnika OVK koje je još krajem 2018. u predistražnom postupku saslušalo tužilaštvo u Hagu, pa se tada nagađalo da će on biti i jedan od prvih čije će se ime naći na nekoj od optužnica. Iako je Mustafa zbog svoje pozicije u komandi OVK pominjan odmah uz Tačija, Kadrija Veselija, Adema Čekua, Fatmira Limaja i ostalih, haški tužilac će ga saslušati kao svedoka, a ne kao okrivljenog.

Kaciga glavu čuva
Biciklisti su često prinuđeni da se kreću kolovozom gde ih vozači motornih vozila tretiraju kao „ometače”, a ne kao sastavni deo saobraćajnog sistema
Na teritoriji Srbije od početka godine poginule su 23 bicikliste, a povređeno je više od 400. MUP Srbije skrenuo je pažnju da su oni najugroženija kategorija učesnika u saobraćaju.
„Apelujemo na vozače putničkih i teretnih vozila i autobusa da posebnu pažnju usmere na bicikliste, kako bi sačuvali njihovu bezbednost. Sa druge strane, apelujemo i na bicikliste da upotrebnom svetala i reflektujućih elemenata učine sebe vidljivijim, a samim tim i bezbednijim u saobraćaju”, saopšteno je iz MUP-a i objavljen apel i na društvenim mrežama.
Ključni problem, kada je reč o bezbednosti biciklista u saobraćaju, jeste njihova ranjivost, jer i pri relativno malim brzinama često zadobijaju teške povrede, uglavnom zbog toga što im je jedina zaštita njihova odeća, ukazali su stručnjaci Agencije za bezbednost saobraćaja (ABS).
Važnu ulogu ima i brzina vozila koja učestvuju u sudaru sa biciklistima, naročito kada je reč o težim posledicama. Biciklisti su često slabo uočljivi za druge učesnike u saobraćaju, pre svega jer su dimenzije vozila manje u poređenju sa automobilima, autobusima ili teretnim vozilima.
To je poseban problem u noćnim uslovima vidljivosti, pogotovo u slučajevima kada bicikl nije opremljen odgovarajućim svetlima, a to su belo na prednjoj i crveno svetlo na zadnjoj strani bicikla, kao i ako vozač i putnik na biciklu ne nose svetlu odeću.
Stručnjaci naglašavaju i činjenicu da biciklisti različite starosne dobi i pola imaju različite psihofizičke sposobnosti. Deca uglavnom nemaju dovoljno iskustva i znanja, a stariji imaju smanjenu moć zapažanja, smanjene fizičke sposobnosti i pokretljivost.
Bezbednost dvotočkaša u velikoj meri zavisi i od saobraćajnog okruženja, koje je najčešće dizajnirano i prilagođeno za kretanje motornih vozila i nije predviđeno za bicikliste.
„Oni su često prinuđeni da se kreću kolovozom gde ih vozači motornih vozila tretiraju kao ’ometače’ saobraćaja, a ne kao sastavni deo saobraćajnog sistema, pri čemu često i sami ne poštuju pravila – ne postupaju u skladu sa signalizacijom, zabranom korišćenja mobilnih telefona, audio i video uređaja, upotrebom svetala na biciklu. Saobraćajne nesreće sa učešćem biciklista, zbog njihove velike ranjivosti, češće za posledicu imaju poginule osobe, nego što je to slučaj kod udesa sa učešćem samo motornih vozila sa zatvorenom karoserijom”, navodi se u rezultatima istraživanja ABS-a.
Kada se uporedo posmatraju podaci o nastradalim biciklistima i nastradalim vozačima i putnicima u automobilima, dolazi se do podataka da biciklisti kada učestvuju u saobraćajnoj nesreći imaju skoro šest puta veći rizik da smrtno stradaju nego što je to slučaj sa putnicima i vozačima u automobilima.
U proseku, godišnje u udesima u Srbiji pogine oko 50 i bude povređeno oko 1.486 biciklista. Svaka jedanaesta poginula i svaka četrnaesta povređena osoba u saobraćajnim nesrećama je – biciklista. Oni čine oko devet odsto od ukupnog broja poginulih i oko sedam procenata od svih povređenih osoba u udesima, pokazuju podaci ABS-a.
Saobraćajne nesreće sa učešćem biciklista se najčešće događaju u leto i jesen, odnosno u periodu godine od jula do oktobra, a najviše u avgustu.
Stručnjaci savetuju biciklistima da imaju zakopčanu zaštitnu kacigu, koja će im spasiti život u slučaju pada sa bicikla i sprečiti povrede glave.
„Koristite štitnike za kolena i laktove kako biste ublažili udarce od pada. Nosite odgovarajuće cipele i proverite da li su pertle pravilno vezane. Obucite adekvatnu odeću – pantalone sa užim nogavicama, majice i jakne koje su uz telo, kako ne bi došlo do zakačinjanja delova garderobe o pedale i druge delove bicikla”, savetuju iz ABS-a.
Bicikl treba da bude ispravan, ručice na upravljaču čvrste i pravilno podešene, a sedište na odgovarajućoj visini – tako da stopala obe noge budu u stanju da dodirnu zemlju. Kočnice moraju da budu ispravne, a pneumatici na točkovima napumpani pod odgovarajućim pritiskom.
Belo svetlo na prednjoj i crveno na zadnjoj strani bicikla moraju biti ispravni i postavljeni na odgovarajuće položaje. Zvonce ili sirena takođe moraju biti ispravni.
„Kada prelazite preko kolovoza, trudite se da se ponašate kao da ste pešak. Pogledajte pažljivo levo, desno, levo. Kada procenite da je bezbedno započnite prelazak, gurajući bicikl pored sebe. Koristite ručne signale da upozorite druge učesnike u saobraćaju ili im date obaveštenje o skretanju i promeni položaja na kolovozu”, savetuju stručnjaci.
U noćnim uslovima i kada je smanjena vidljivost, osim što bicikl mora da bude osvetljen, biciklista treba da ima svetlu i odeću sa retroreflektujućim materijalima. Ako voze bicikl kolovozom, treba da se kreću u širini od najviše jedan metar od desne ivice kolovoza, ali ne uz sam ivičnjak.

Svi bi u menadžere, niko neće u prosvetu
Poražavajuće mali broj studenata koji nameravaju da postanu prosvetni radnici ponavlja se iz godine u godinu. Avetinjski pusti ostaju smerovi fakulteta koji obrazuju nastavnike. Stručnih profesora za fundamentalne opšteobrazovne predmete u preduniverzitetskom školstvu već nema dovoljno, i neće ih ni biti dok na pragu fakulteta ima najmanje budućih brucoša koji žude da steknu visoko obrazovanje da bi se vratili u učionice kako bi neke nove đake opismenili.
Zvuči optimistično kad se kaže da je na Matematičkom fakultetu u Beogradu na smeru nastavnik matematike ove godine konkurisalo duplo više studenata nego lane. Ali u brojkama, realnost izgleda ovako: prošle godine je u ovo doba bilo svega osam kandidata, sada ih je 16, a planirano je 70 brucoša.
Na svim srbističkim katedrama na republičkom nivou očekuje se da će biti popunjeno oko 40 odsto ponuđenih mesta za buduće studente.
– U Novom Sadu, Nišu, Kragujevcu, Beogradu, Kosovskoj Mitrovici, kada se sve sabere, planirano je 441 mesto na budžetu, a ima 186 kandidata. Samo u Beogradu za grupu za srpski jezik i književnost bilo je prijavljeno 34 kandidata na 100 mesta, a za srpsku književnost i jezik 63 na predviđenih 150 mesta. Slično je bilo i prošle godine. Slikovito, ako bismo gledali po poslovičnoj slici čaše vode koja je do pola puna ili prazna, zavisi da li ste optimista ili pesimista, ta čaša je svakako – šuplja – dočarava za „Politiku” prof. dr Slavko Petaković, šef katedre za srpsku književnost s južnoslovenskim književnostima na Filološkom fakultetu Univerziteta u Beogradu.
Jagme za indeks nema ni na Opštoj fizici, smeru Fizičkog fakulteta koji u glavnom gradu upisuju budući nastavnici ovog predmeta. Tu je prijavljen samo – jedan kandidat. Pad broja zainteresovanih se beleži već osam godina, ali do sada nije bila ovako alarmantna situacija. Kako je izjavio dekan, prof. dr Ivan Belča, ovaj brucoš će imati sve predmete, ništa neće biti izbačeno, a sledeći potez je na državi jer ne sme da se dozvoli da se ugasi Opšta fizika, pošto bi u tom slučaju buduće generacije ostale bez nastavnika.
Oskudicu interesovanja za prosvetni poziv potvrđuju i preliminarne rang-liste za upis na Prirodno-matematičkom fakultetu u Novom Sadu. Studije za profesora hemije tu će upisati samo jedan kandidat, a planirano je 20 brucoša. Za buduće nastavnike fizike bilo je ukupno tri kandidata, jedan je pao prijemni, jedan „upao” na samofinansiranje i jedan zavredeo indeks na budžetu, mada je ukupno studenata na ovom smeru moglo biti 25. Za ostala nastavnička zvanja na novosadskom PMF-u zainteresovanost je za mrvicu bolja. Na smeru za profesore matematike ima osam kandidata za 51 budžetsko mesto, dok je za profesore geografije 11 rangiranih, a 40 raspoloživih mesta.
– Mi smo sada u prvom planu kao nacionalna disciplina, a kada smo pokušali da srpski jezik i književnost dobije natpredmetni status, da se uvede na sve fakultete, ta inicijativa ostavljena je da istrune u lavirintima birokratije. Dobili smo deklarativnu podršku i van toga se ništa nije učinilo – ukazuje Petaković.
Njegove reči „prosveta je trenutno na mrtvom vezu, ostavljena je da odumre” i više puta isticane stipendije za studente koji se obrazuju za nedostajuća zanimanja u školama teško da će biti od pomoći. Za ovu godinu dodeljeno ih je samo pet, a novi konkurs uskoro treba da bude raspisan.
– Ne verujem da će to dati velikog efekta, budući da je student potpuno svestan da kad se završi studiranje on ulazi u prosvetu gde su plate takve kakve jesu i, što je veći problem, gde položaj prosvetnog radnika nije dobar – konstatuje ovaj profesor.
Nastavnici tvrde da su nemoćni. Ugled im je srozan. Plate su im ispod republičkog proseka. Učenici to vide i neće da postanu nastavnici. Nastavi li se tako, ne bi čudilo da u dogledno vreme u mnogim školama table budu najpametnije, nastavnici uglavnom nedovoljno stručni, a đaci posledično funkcionalno nepismeni. Hoće li s takvim predznanjem upisivati fakultete?
Da ironija bude veća, najodgovorniji donosioci odluka istrajno tvrde da je obrazovanje prioritet, a unapređivanje kvaliteta obrazovanja strateški cilj. U prvom planu je digitalizacija, a vraćanje dostojanstva prosvetnom esnafu ostaje na marginama. Šta uraditi da se pomak nabolje vidi ubrzo, da se ne čeka deset godina?
– Prvi korak mogu biti stipendije, ali to nije rešenje. Drugi je povećanje plata. Treći, rešavanje statusa prosvetnog radnika, zaštita od pritisaka i sprečavanje nasilja kojima je izložen, kao i prevencija nasilja u bilo kom obliku u školama. To se mora sistemski rešiti vrlo rigidnim kažnjavanjem. Nastavnik mora imati ugled u društvu, a primer i uzor za to treba da budu oni koji istupaju u javnom prostoru. Kada okruženje bude podsticajno tako da đaci u velikom broju upisuju nastavničke smerove i konkurencija će biti veća i najbolji će ulaziti u učionice. Svi ovi koraci su povezani, ne može da se ispuni samo jedan – smatra Petaković.
Medijski prostor, portali naročito, obiluju svakojakim jezičkim pogreškama, lektori su desetkovani, zvanična saopštenja državnog vrha, pa i Ministarstva prosvete, neretko su ugledni primeri grešaka, počevši od pravopisnih. Ako bi, recimo, bar državne institucije koje već imaju službe za odnose s javnošću obavezno morale da uposle profesore srpskog jezika kao lektore, da li bi i to doprinelo pravilnijoj upotrebi srpskog jezika, podsticajnom okruženju i većem interesovanju za studije srpskog jezika?
– To bi bio kulturni uticaj iznutra koji je najbitniji i koji bi menjao ovo društvo. Kad učenik vidi da uopšte nije važno kako govorite, kako pišete, on prihvata taj model. Kada bi u institucije koje se obraćaju javnosti ušli profesori srpskog jezika i književnosti to bi oblikovalo javni izraz, onda bi i đaci i svi građani imali orijentir šta je poželjno, društveno prihvatljivo i važno. Deca nemaju signal iz okruženja koji im kaže da je bitan način izražavanja, poznavanje svog jezika. Ne čitaju kao pre, a uticaj elektronskih medija je ogroman. Navikli su na kratke poruke koje su ekspresivno svedene. Bogatim jezikom možete da izrazite svoju psihološku slojevitost, tanane emocije, nijanse u raspoloženjima, bogatstvo svoga bića. Što vam je jezik siromašniji, teže možete da komunicirate s drugima. Pitanje je da li siromašenje jezika korespondira s osiromašenjem potrebe da se razgovara s drugim čovekom, jer se komunicira kratkim porukama, emotikonima, sažetim mejlovima, frazama, rečeničnim sklopovima koji su klišei. Nisam siguran da problem u komunikaciji dece nije povezan sa siromaštvom jezika, a ono sa iščezavanjem potrebe da se zaista komunicira s drugom osobom – zaključuje šef katedre za srpsku književnost.

Rubljov izborio četvrtfinale Vimbldona, protivnik Đoković ako pobedi Hurkača
Ruski teniser Andrej Rubljov plasirao se u četvrtfinale Vimbldona, pošto je danas u osmini finala savladao Aleksandra Bublika iz Kazahstana rezultatom 7:5, 6:3, 6:7 (6:8), 6:7 (5:7), 6:4.
Meč je trajao tri sata i 20 minuta. Ovo je bio šesti međusobni duel ruskog i kazahstanskog tenisera, a četvrti trijumf Rubljova.
Rubljov će u četvrtfinalu igrati sa pobednikom meča između Srbina Novaka Đokovića i Poljaka Huberta Hurkača, koji je na programu kasnije večeras.
Plasman u četvrtfinale Vimbldona izborio je još jedan ruski teniser Roman Safiulin, koji je pobedio Kanađanina Denisa Šapovalova 3:6, 6:3, 6:1, 6:3. On će u četvrtfinalu igrati sa pobednikom meča između Italijana Janika Sinera i Danijela Elahija Galana iz Kolumbije.

Obuka spasilačkih pasa u ruševinama Saveznog MUP-a
Posle dvadesetak sekundi intenzivnog njuškanja po prostoriji dugačkoj tridesetak metara, Ela, jednogodišnja ženka nemačkog ovčara, ustremljuje se ka razvaljenom ormaru. Opkoračuje markirano mesto i počinje da grebe kandžama, besomučno lajući.
– Ela, ovamo – lavež nadjačava komanda Zlatka Balinta, člana ekipe koja obučava pse za spasavanje ljudi iz ruševina. Ela mu poslušno prilazi i dobija nagradu za uspešno obavljen zadatak. Čestitkama se, širokim osmehom i nežnom rečju, pridružuje Nenad Nenadović, još jedan od članova ovog tima Sektora za vanredne situacije MUP-a Srbije. On je u ovoj vežbi glumio povređenu osobu, zaglavljenu u ruševinama. Otresa sa sebe prašinu i sprema se za novu simulaciju na poligonu koji su „dizajnirali” NATO bombarderi 1999. godine. Obuka pasa obavlja se u ruševinama Saveznog MUP-a u Ulici kneza Miloša...
(Foto Rade Krstinić)
Između ostataka nameštaja, iskrivljene armature, naslaga prašine i šuta, jedanput sedmično u pratnji vodiča vežbaju Beta, As, Di, Bela, Rona, Megi, Ela i Di-Di.
– Psi su obučeni da reaguju na one koji bespomoćno leže, sede ili čuče. Imaju izvanredan njuh, čak 200 puta jači od ljudskog. Njime „love” nepokretni izvor mirisa, tako da povređenog, u zavisnosti od strujanja vazduha, mogu da otkriju i ispod nekoliko urušenih spratova zgrade. Posle otkrivanja, oglašavaju se lavežom. Tada ih vodiči pozovu nazad, a onda se sa spasiocima vraćaju na mesto nesreće. Psi pamte slike, i kada ponovo uđu u objekat, nepogrešivo pronalaze mesto gde su detektovali povređenog – objašnjava Boško Stojšić, vođa ekipe za obuku spasilačkih pasa.
Labradori su takozvani cunjavci, koji njušku prilikom traganja drže pri tlu. Na terenu radi polako i smireno (Foto R. Krstinić)
U Srbiji, u okviru Sektora za vanredne situacije, postoji deset vodiča ovakvih pasa – u Novom Sadu, Beogradu, Kragujevcu, Nišu i Valjevu. Formiranje ovog specijalizovanog tima započelo je pre tri godine, u saradnji sa francuskom ambasadom, koja je obezbedila i prvog instruktora.
– Naši psi su prošli trening u Moldaviji i Turskoj, a odlično sarađujemo i sa slovenačkom civilnom zaštitom i njihovim instruktorom koji nam pomaže pri obuci – objašnjava Dragan Dončevski, zamenik načelnika Uprave za vatrogasno spasilačke jedinice u Sektoru za vanredne situacije.
Da bi jedinica bila brojčano kompletirana, potrebna su još dva psa, a odabir je upravo u toku. U sadašnjem sastavu su labradori, belgijski i nemački ovčari, ali šansu za „zaposlenje” imaju svi psi, bez obzira na to koje su rase. Bitno je da pokažu sklonost ka pomaganju ljudima, sve ostalo je stvar obuke. 
(Foto R. Krstinić)
U ovom vidu spasilaštva, češće se „regrutuju” ženke. Pokazalo se da bolje savladavaju obuku, to jest da su inteligentnije i manje tvrdoglave od mužjaka. Spasilački psi ne žive u nekakvom „internatu”, već sa svojim vodičima – u dvorišnim kućicama, pa čak i u stanovima.
– Psi iz našeg tima nisu kupljeni, već su ih MUP-u poklonili članovi spasilačke ekipe. Savladali su obuku za spasavanje iz ruševina, a namera nam je da ih osposobimo i za izbavljenje zatrpanih u snegu i za pronalaženje ljudi koji zalutaju u šumi. Napominjem da su trenirani da pronalaze samo žive ljude. Inače, jedan dobro obučen pas za spasavanje koji se pokazao na terenu vredi kao automobil srednje klase – napominje Dončevski.

Đački žagor pod Golijom
Devići – S ponosom i setom ovih dana u udaljenim podgolijskim selima – Devićima, Pridvorici, Ostatiji i drugim – obeležavaju 160 godina školstva. Ponosni su jer je svetlost znanja u toj planini gde su više bili gladni nego siti zasijala pre drugih u ivanjičkom kraju, i setni što je sada ovde znatno manje đaka nego nekad. Ipak, sela pod Golijom žive i opstaju, a s njima i njihova matična škola u Devićima sa šest izdvojenih odeljenja, koja nosi ime botaničara Nedeljka Košanina.
Danas ovde ukupno ima 135 učenika, četiri puta manje nego sedamdesetih. Matična škola u Devićima je osmorazredna, a njena izdvojena četvororazredna odeljenja su u Pridvorici (šest đaka i jedan predškolac), Ostatiji (13 đaka), Brusniku (devet učenika i četiri predškolca), Starom Selu (samo dva đaka i predškolac), Srednjoj Reci (osmoro) i Veljovićima (petoro). Od pre dve godine ne radi izdvojeno odeljenje u Ograđeniku, gde nema dece za školu.
– Nekad je ceo kraj bio poznat po đacima pešacima, koji su i po 12 kilometara u jednom pravcu pešačili. U poslednje vreme organizovan je prevoz za đake do svakog zaseoka. U matičnoj školi u Devićima uveden je internet, ima 11 računara za nastavu, a svako izdvojeno odeljenje ima po laptop i projektor, poneko i bežični internet. Deca su dobra, poslušna, rado učestvuju u akcijama, ne prave probleme kao gradska. Imamo i učenike za primer: đak četvrtog razreda u Devićima Lazar Kovačević bio je drugi na okružnom takmičenju iz matematike, a ženska školska fudbalska ekipa osvojila je prvo mesto na okružnom i drugo na međuokružnom nadmetanju. Radi ukupno 23 nastavnika, od kojih deo živi ovde, a deo putuje iz Ivanjice – priča, dok priprema proslavu jubileja, Radojica Ćirović, već 12 godina direktor škole u Devićima. On ovde živi, tu se rodio i osnovnu završio, a i njegovo oboje dece u ovoj školi sada uče.
Devići su, inače, udaljeno podgolijsko selo na reci Studenici koja teče tu ispod školske zgrade. Odavde, uzvodno uz reku, manastir Studenica je udaljen 23 kilometra, a manastir Pridvorica, takođe iz 12. veka, nalazi se na osmom kilometru puta ka Ivanjici. U Devićima se nekad začeo seoski turizam, prijatno je boraviti u nenarušenoj prirodi i lepotama ovog kraja, uz zdravu domaću hranu.
Povodom duge tradicije ovdašnjeg školstva upravo je objavljena monografija nazvana „160 godina đačkog žagora na Goliji“. Autor je poznati ivanjički novinar i publicista Emilijan Protić, kome je ovo, kako kaže, najdraža od devet objavljenih knjiga, jer ga seća na detinjstvo, na svoje školske dane u rodnoj Pridvorici.
 – Ovo je prva škola na obroncima Golije, među najstarijima u celom ivanjičkom kraju. Zaživela je u Pridvorici, kod drevnog manastira, u jesen 1853. godine. Prvi đaci ušli su u neobičnu učionicu: prepravljenu seosku mehanu. Većina ih je pešačila izdaleka, zbog čega su im tada, da ne zanoće na putu, dali konak u podrumu mehane, gde su se brzo razbolevali, pa je učenje bilo mučenje. Kratko je radila ta škola, da bi 1873. u Pridvorici bila podignuta nova školska zgrada u kojoj i danas uče đaci. Početkom pedesetih prošlog veka napravljena je škola u Devićima, koja je postala matična za sve okolne. Najpoznatiji đak je potonji akademik, jedan od najvećih srpskih botaničara Nedeljko Košanin, koji je prva četiri razreda školovanja završio u Pridvorici – navodi Emilijan Protić.

Oženi se Mađaricom zbog „zelene karte”
Subotica – Svaki deseti brak u Subotici sklopljen je sa strancem, pokazuje dugogodišnja statistika matičarske službe u Gradskoj upravi. Prošle godine od 538 parova koji su stali pred matičara u 56 slučajeva jedno od njih je bilo iz druge države, a ove godine do kraja oktobra sklopljeno je 539 brakova gde je bilo 64 stranca. Da li su ih samo romantični razlozi ponukali da daju bračne zavete, to matičari ne mogu da znaju, ali da u Suboticu nisu stigli samo sledeći srce već moguće i interes ukazuje reportaža prvog programa mađarske televizije objavljena u emisiji „Plava svetlost” koja se bavi policijskim temama. Izneta je tvrdnja da su mahom u Subotici i drugim pograničnim mestima Srbije sklapani brakovi iz interesa.
Od marta ove godine ima više zahteva za upis u knjigu venčanih u Mađarskoj, a kako je nakon ulaska u EU severni sused izuzetno osetljiv na svaki pokušaj „trgovanja” i nelegalnog korišćenja mađarskog državljanstva, kod njih je odmah zvonilo na uzbunu. Učestali brakovi između mađarskih nevesta i mladoženja iz Srbije za policiju i tužilaštvo iz malog pograničnog mesta Kiškunhalaš su rezultat razrađene šeme zahvaljujući kojoj naši državljani dolaze do radnih dozvola u nekoj od zemalja Evropske unije. Za čitav posao, prema mađarskim izvorima, „mladoženja” za „provodadžisanje” daje oko 2.000 evra, dok nevesta od toga dobija 300–350 evra.
Na osnovu podataka do kojih su došli istražni organi Mađarske, fiktivni brak između Mađarice i državljanina Srbije, po pravilu sa područja Sandžaka, sklapa se obično u Subotici ili u nekoj našoj drugoj pograničnoj opštini. Nakon toga brak se upisuje u knjigu venčanih mađarskih državljana, a novopečeni muž dobija porodičnu legitimaciju. Na osnovu nje par odlazi obično u Nemačku ili Austriju gde se nastanjuju, opet na osnovu toga što je žena državljanin zemlje članice EU. Nakon sređivanja boravišta muž, fiktivni ili pravi, može da dobije legalan posao u zemlji koju su izabrali. Još nije jasno da li će se ovo kvalifikovati kao pokušaj trgovine ljudima ili sklapanja braka iz interesa radi naseljavanja, ali nezvanično se može čuti da su prvi ovakvi slučajevi otkriveni nakon što je utvrđeno da parovi ne žive zajedno. Jedno lice je već u pritvoru, a za više njih je određena mera zabrane napuštanja boravišta. Pretpostavlja se da ima bar sto ovakvih slučajeva, mada policijski izvori smatraju da je na ovaj način više od hiljadu ljudi došlo do dozvole za posao.
Prema mađarskim izvorima, na ovo se najčešće odlučuju oni koji su već radili u nekoj od zemalja EU i izgubili posao jer nisu imali uredna lična dokumenta. Inače, kako je „Politici” nezvanično rečeno, naša policija nema saznanja o ovom „romantično-poslovnom” aranžmanu između naših državljana i strankinja.
Matičarka iz Subotice Aranka Čajkaš kaže da joj je žao što se njihova služba pojavljuje u ovakvom kontekstu. Zbog položaja pogranične opštine, ovde nije neobično da stranac bude akter braka, pa se tako prisećaju devedesetih i prave navale američkih mladoženja. Po ovogodišnjem spisku sklopljenih brakova gde je neko stranac, među njima ne manjka nevesta iz Mađarske i đuvegija sa juga Srbije. – Po zakonu, par koji se venčava pitamo da li u brak ulaze slobodnom voljom, da li su upoznati međusobno o zdravstvenom stanju partnera i da li su u srodstvu. Ukoliko ne dobijemo zadovoljavajuće odgovore to predstavlja zakonsku smetnju za sklapanje braka – objašnjava matičarka i kaže da nikada nisu posumnjali da neko od mladenaca nije tu svojom voljom. Takođe ističe da nadležno ministarstvo, prilikom kontrole, nije imalo zamerke na njihov rad.
Doduše strancima, posebno iz Mađarske, venčanje u Subotici nije ništa komplikovanije od onog u matičnoj zemlji. Na osnovu bilateralnog sporazuma, mi priznajemo izvod iz matične knjige rođenih u Mađarskoj, pošto je ovde mađarski jezik u službenoj upotrebi i nije potreban prevod. Pitanja se postavljaju na oba jezika, prema tome oni su potpuno izjednačeni. Nakon sklapanja braka, naša matičarska služba izveštaj šalje našem ministarstvu pravde kako bi ono obavestilo zemlju porekla jednog od supružnika da je brak sklopljen, kao i u mesto rođenja našeg državljanina ukoliko nije iz Subotice.
Kako više nema zakonskog roka od 30 dana od vremena zakazivanja do sklapanja braka, sve je brže, a više se „da” ne čuje samo, kao što je bilo prethodnih godina, četvrtkom i subotom, već i drugim danima. Brže nego u Subotici, brakovi se sklapaju u nekoj od 13 mesnih kancelarija.
– Mi nemamo pravo da ih pitamo kako su se upoznali, koji je razlog njihovog venčavanja, a o njihovoj rešenosti da se venčaju govori i to da su retki oni koji ne dođu sa burmom ili prstenom – kaže Aranka Čajkaš.
Pogranično područje, izmešanost stanovništva uvek su ovde dovodili do takozvanih mešanih brakova. A do ove nove „zelene karte” na naš balkanski način moguće je doći i ako se neko oženi ovdašnjom devojkom koja ima dvojno mađarsko-srpsko ili hrvatsko-srpsko državljanstvo, koje ima polovina Subotičana.

Trstenik protiv rudnika nikla
Trstenik – Najavljeni početak radova na istraživanju ruda nikla i kobalta na području desetak sela u okolini Trstenika i Vrnjačke Banje izazvao je veliku zabrinutost građana koji se tradicionalno bave povrtarstvom i voćarstvom, ali i preduzeća koja eksploatišu izvore mineralne vode.
Predsednik opštine Trstenik Miroslav Aleksić pokazao je juče novinarima obaveštenje preduzeća „Srbija nikl“, o početku radova, planiranih za 17. novembar u selima Veluće i Ruđinci.
Selo Veluće je na području opštine Trstenik, a Ruđinci na području Vrnjačke Banje. U Veluću se nalaze čuveni izvor mineralne vode „Mivela“ i istoimeni srednjovekovni manastir, koji je zaštićen kao kulturno dobro, tj. najstariji očuvani manastir moravske škole.
Preduzeće „Srbija nikl“ navodi da je 16. oktobra 2013. dobilo rešenje Ministarstva prirodnih resursa, rudarstva i prostornog planiranja za početak radova, a na osnovu Zakona o rudarstvu i geološkom istraživanju, kojim je ovlašćeno za „izvođenje geoloških istraživanja nikla, kobalta, sa pratećom asocijacijom elemenata na području Ruđinci–Veluće“.
Predsednik Aleksić ističe da je nedopustivo da Skupština opštine još nije dobila rešenje nadležnog ministarstva, a da ga je dostavila preduzeću „Srbija nikl“. Odbornici SO Trstenik su još 28. septembra 2012. jednoglasno odlučili da ne daju saglasnost za izvođenje istraživanja nikla i kobalta.
– Eksploataciono polje nikla i kobalta bi ugrozilo deset sela naše opštine, ali i područja Vrnjačke Banje i Kruševca. Ugrožena su sela Dublje, Popina, Brezovica, Gornja Crnišava, Jasikovica, Bučje, Levići, Okruglica, Riđevštica i Veluće. To su sela u kojima živi i radi više od osam hiljada stanovnika, dakle u sklopu eksploatacionog polja, za koje preduzeće „Srbija nikl“ kaže da je dobilo rešenje. Shodno odluci Skupštine opštine, ne dozvoljavamo nikakve istražne a kamoli eksploatacione radove. Našu odluku smo dostavili nadležnom ministarstvu, pa zato pitamo nadležne u tom ministarstvu ko je mogao da da saglasnost za to ako je SO Trstenik donela jednoglasno odluku protiv te aktivnosti. Po važećoj zakonskoj regulativi, rešenje o istraživačkim radovima se može primeniti tek nakon što investitor pribavi saglasnost opštine Trstenik. Tu saglasnost investitor nema. Mi ćemo sasvim sigurno pokrenuti upravni spor protiv resornog ministarstva ukoliko je donelo takvo rešenje – najavio je Aleksić.
Predstavnici opštine Trstenik već su posetili područje sličnog rudnika u Kavadarcima u Makedoniji. Posle te posete njihova zabrinutost postala je, kažu, još veća, jer je sadržaj nikla u zemljištu na tom području samo jedan odsto, baš kao i u selima oko Trstenika i Vrnjačke Banje, kako je pokazalo istraživanje iz šezdesetih godina prošlog veka. U Kavadarcima, zbog slabog procenta nikla, rudu dovoze iz Indonezije, prerađuju je, a jalovina ostaje u tom kraju i zagađuje okolinu.
Opštinska uprava u Trsteniku neće dopustiti „Srbija niklu“, po tvrđenju predsednika Aleksića, korišćenje lokalne infrastrukture. Nadležne opštinske inspekcije će zabraniti ulazak mašina tog preduzeća i, kako kaže, građani će se svim zakonskim sredstvima braniti od otrovnog nikla. Zato su ovde već u mobilnom stanju brojni povrtari, koji žive od proizvodnje zdrave hrane.
– Mi ćemo kao lokalna zajednica podneti krivične prijave protiv svih u ovom procesu koji zanemaruju volju 50.000 stanovnika koji ovde žive, jer je nemoguće da niko ništa ne pita opštinu a da dođe i da krene sa radovima. Nisam stručnjak za rudarstvo, ali postoji stav Srpske akademije nauka i umetnosti o katastrofalnim posledicama eksploatacije nikla po zdravlje ljudi. Trstenik je potpuno zdrava i ekološki čista sredina. Strogi centar se nalazi na manje od dva kilometra od zacrtanog eksploatacionog polja. I izvorište vode za naš grad je na dva kilometra od tih lokacija. Zato nećemo pristati na bilo kakva istraživanja, jer ne postoji bezbedna tehnologija kada je reč o proizvodnji nikla, a nama je zdravlje na prvom mestu – upozorava Aleksić.

Aplauzi u Hrvatskoj „Gospođici” i „Otelu”
Od našeg specijalnog izveštača 
Zagreb – Veliki uspeh doživele su predstave Jugoslovenskog dramskog pozorišta „Gospođica”, u režiji Gorčina Stojanovića i „Otelo”, u režiji Miloša Lolića na gostovanju u Zagrebačkom kazalištu mladih. Dve večeri zaredom – 12. i 13. novembra – gledalište je bilo prepuno, mesto se nije moglo naći ni na stepeništu. Stvorena je gotovo familijarna atmosfera, bez barijere, između beogradskih glumaca i zagrebačke publike, stoga su članovi ansambla JDP-a bili tako nadahnuti.
Ogromni aplauzi upućeni su akterima „Gospođice” – Nataši Ninković, Vojislavu Brajoviću, Nataši Tapušković, Jasmini Avramović, Marku Baćoviću, Srđanu Timarovu, Vesni Stanković, Anđeliki Simić, Milanu Mariću, Stefanu Bundalu, Dejanu Dediću... Crvene ruže glumci su bacali nazad u gledalište, u kojem su sedeli i predsednik Hrvatske Ivo Josipović i gradonačelnik Zagreba Milan Bandić. Čuli su se među publikom komentari o moćnom glasu Voje Brajovića, duhovitosti Nataše Tapušković, koja u liku Jovanke kritikuje nakaradno državno ustrojstvo, više nego ikada aktuelnoj dramatizaciji Marka Foteza, podsmesi komičnom i strašnom tvrdičluku lika Gospođice...
Tamara Vučković, vršilac dužnosti upravnika Jugoslovenskog dramskog pozorišta primetila je da je ova poseta JDP-a izuzetno propraćena u hrvatskoj javnosti:
– Očigledno je i da delo Ive Andrića privlači veliku pažnju publike u regionu. „Gospođica” je sa velikim uspehom igrana i u Tivtu. Predstava „Otelo” takođe se u Zagrebu iščekivala sa velikom pažnjom, svi su ovde čuli za reditelja Miloša Lolića, objasnila je Tamara Vučković.
Ona ističe važnost saradnje dva teatra koja imaju svoje mesto u Evropi. Naime, ZKM član je Evropske teatarske konvencije, dok je Jugoslovensko dramsko pozorište član Evropske unije pozorišta. Od naše sagovornice saznajemo da su ovo gostovanje pomogli Ministarstvo kulture i informisanja Republike Srbije i generalni sponzor Rajfajzen banka.
I druge večeri ove pozorišne svetkovine gosti iz Beograda dobili su ovacije, ruže i svu naklonost publike – Vojin Ćetković kao Otelo, Milena Živanović kao nežna Dezdemona, Nikola Đuričko kao demonski Jago, Radovan Vujović kao Kasio, Branislav Lečić kao Brabancio, Goran Daničić kao venecijanski dužd, Nikola Rakočević kao Rodrigo, i drugi članovi „šekspirovske družine”.
Reditelj „Otela” Miloš Lolić podelio je sa nama svoje zagrebačke utiske, osećanje da je dobrodošao, setio se prošlogodišnjeg gostovanja svoje predstave „Bartlbi” u Zagrebu, kojoj nije mogao da prisustvuje zbog obaveza u Minhenu.
– Kulturne razmene neizbežne su, zato što je reč o istom jezičkom prostoru – kaže Lolić. – Ako se kulturni prostor Austrije, Nemačke i Švajcarske tretira kao jedinstven, onda ne vidim dalje razloge da se iznova pitamo koliko nam znači kulturna razmena u našem regionu. Ona je neminovna, to je način da razumemo sebe i da nam se kultura dogodi. Ne bih mogao da tvrdim da je moje tumačenje „Otela” specifično, ili radikalno, ali ono jeste novo, jer ovaj komad dugo nije izvođen. I ukoliko je novo, to jeste zbog toga što pokušava da se vrati samom tekstu, u težnji da ga predstavi što čistijim. Sve ono što Šekspir, makar i samo usput, otvara kao mogućnosti tumačenja, bilo mi je bitno da glumačkim slalomom dotaknem, da svu tu paletu Šekspirovih misli i emocija otvorim na čistac. U jednom trenutku povukao sam se unazad i rekao da je bitnije da se dogodi ovaj tekst, pre nego da se ja dogodim.
----------------------------------------------------------------
Ivo Josipović: JDP među najuglednijima 
Predsednik Hrvatske Ivo Josipović izjavio je za „Politiku” da mu se predstava „Gospođica” izuzetno svidela, da je reč o izvrsnom komadu koji se bavi univerzalnim vrednostima, i koji je danas posebno upečatljiv.
– Ime Jugoslovenskog dramskog pozorišta privuklo me je da vidim ovaj komad, kao, naravno, i autor Ivo Andrić, koji je povezivao čitav ovaj region. Jugoslovensko dramsko pozorište jedan je od najuglednijih teatara uopšte na ovom prostoru, istakao je predsednik Josipović, uz napomenu da u kontekstu današnjeg društva, teme samopregora i štednje treba tumačiti u nekom drugom kontekstu, najpre kao posledice nemaštine, dok u predstavi motiv tvrdičluka upečatljivo odslikava jedan osobeni karakter i sistem vrednosti.

U novinarstvu se ništa nije promenilo od 1945. godine
Odmah po postavljenju za pomoćnika ministra za informisanje krenuli su napadi na Dragana Kolarevića. Povod je bio tekst „Vreme je za prvi srpski kulturni ustanak”, objavljen na sajtu „Novog standarda”, nekoliko dana pre postavljenja. Tekst je napisan dva i po meseca ranije, kada autor nije ni mogao da pretpostavi da će biti na toj funkciji.
U pitanju je oštar polemički tekst. Kolarević nije ni počeo da radi, a već je tražena njegova ostavka. Kada je Ivan Tasovac postavljen za ministra kulture, Dragan Kolarević je smenjen s mesta pomoćnika ministra kulture. Dragan Kolarević (1954), završio je Filološki fakultet u Beogradu. U TV Beograd počeo je da radi 1986. godine. Autor je zbirki pesama: „Erot smesa”, „Velika vetrenjača”, „Vi ste nas ozbiljno shvatili”, „O lopovima i ljubavi” (Rakićeva nagrada), „Evo nama sunca”, zbirki priča: „Jezik za zubima”, „I to je rat”, „Veliki ljudi”, „Pure questa e guerra”, „Hajdučka zvezda”, romana: „Šarfer”, knjige drama: „Agencija za duhovni razvoj”.
Dobitnik je „Zlatnog beočuga” Kulturno-prosvetne zajednice Beograda, za trajni doprinos kulturi Beograda (1995). Autor serije od jedanaest epizoda „Prilozi za istoriju titoizma” i serije „Titoizam”(2006, osam epizoda). Trenutno priprema seriju dokumentarnih emisija pod nazivom „Pokretna prošlost”.
Zašto ste smenjeni?
Zahvaljujem onima koji su me bezobzirno napadali, jer su mi napravili veliku reklamu. Nema političara, ni običnog građanina, koji nije pročitao taj tekst napisan, u jednom dahu, 6. juna 2012. Stekao sam veliki broj prijatelja. Napadali su me u novinama, na radiju, na televizijama, a obični ljudi su mi na ulici čestitali, telefonirali i davali podršku.
Čestitali su mi profesori univerziteta, kolege pisci, urednici i novinari, ali naravno tajno da ne bi prošli kao ja. Kampanja je imala kontraefekat. Propagandna mašinerija, koja je izgubila izbore u maju 2012, krenula je u septembru, u punom sastavu, svom snagom, na mene. Moja likvidacija je trebalo da bude njihova prva pobeda, posle niza poraza. Ovih dana, ta propagandna mašinerija priprema se za nove izbore.
Traže novog gospodara, i besmisleno mu se udvaraju. Da bi dokazali svoju ideološku ispravnost oni druge optužuju za „ideološku ostrašćenost”. Evo jednog citata koji „argumentovano” opravdava ideološka čišćenja: „Dragan Kolarević je morao da ode, jer nije ni trebalo da dođe na to mesto.
Zbog svoje profesionalne prošlosti i ideološke ostrašćenosti, od velikog dela javnosti dočekan je na nož, a potom se pokazalo da jednostavno nije sposoban da obavlja tako važan posao, kao što je izrada medijskih zakona.” To je objavilo glasilo koje je prognoziralo da će u drugom krugu izbora, u maju 2012, Boris Tadić pobediti Tomislava Nikolića sa 16 odsto razlike.
Bavili ste se titoizmom: šta je titoizam, ko su titoisti?
Ne postoji definicija, ali se može opisati nizom činjenica. Tito nije titoista. Titoisti su samoproglašena elita nastala u njegovo vreme. Tito ih nije dirao, jer su za njega bili bezopasni, čak korisni.
Titoizam je kada živimo na tuđ račun, kada trošimo nezarađeno, kada se zadužujemo i trošimo budućnost, kada imamo privredu koja proizvodi gubitke, kada se zabavljamo na tuđ račun, školujemo decu za nepostojeća zanimanja. Kada dođe do kraha, za to će biti kriv srpski hegemonizam i nacionalizam, kao da Srba ima sedam milijardi, a ne sedam miliona...
Ko uništava srpsku kulturu i zašto?
Samoproglašeni kartel, njihovi činovnici i miljenici, uništavao je kulturu u poslednjih dvanaest godina, posebno u Beogradu. Samoproglašeni su izmislili sukob „mondijalista” i „patriota”, kao što je nekad KPJ izmislila i rukovodila sukobom između takozvanih modernista i realista.
O krahu tog koncepta kulture vodio sam dnevnik u stihovima, izbor sam objavio u knjizi „Uhvaćen na delu”, u januaru 2012. Jedino nam ostaje da lirikom i prozom branimo lični i nacionalni identitet, u nadi da će to jednog dana neke nove generacije, u nekom novom vremenu, pročitati, i da će im to biti inspiracija. Gomila laži, ne može da pobedi zrno istine. Umesto istinskih kosmopolita, srpskom kulturom dominiraju pokondirene tikve.
I kultura je partijski podeljena?
U medijima i na ključnim mestima u kulturi, i dalje su kadrovi DS i LDP-a. U novinarstvu se ništa nije promenilo od 1945. Dezinformisanje je glavno oružje. Propaganda i obmana su u prvom planu, samo menjaju skupa odela i maske.
Sada se umiljavaju Aleksandru Vučiću, žele njega da iskoriste protiv onih koji su za očuvanje elementarnih nacionalnih prava i interesa, a u pravoj prilici će mu zabiti nož u leđa i otrčati u zagrljaj novim gospodarima.
Pali ste, uslovno rečeno, na medijskim zakonima. Šta su vam najviše zamerili?
Kada su u pitanju medijski zakoni tu su dve stvari koje su ključne, na kojima insistiraju evropske institucije: prvo – povlačenje države iz medija i drugo – javnost i sprečavanje nedozvoljene koncentracije vlasništva. Da bi se uradile te dve stvari potrebno je doneti nove medijske zakone. To je trebalo da bude urađeno do kraja 2007. godine, ali nije.
Tačno je da se kasni u odnosu na rok koji je ishitreno određen u Strategiji razvoja medija u Srbiji, koju je donela vlada Mirka Cvetkovića, 27. septembra 2011. U međuvremenu, imali smo izbore, i rekonstrukciju vlade, i zbog toga se kasnilo više meseci. I pored svega, sadašnji ministar će biti u prilici da za nekoliko meseci okonča medijsku reformu koja je trebalo da bude završena pre šest godina.
Sada čujemo od relevantnih ličnosti da medijski zakoni nisu uslov za početak pregovora sa EU. Od septembra 2012. do septembra 2013. uspeo sam da tri nacrta zakona dovedem do završne faze.

Kreće proizvodnja u „Jugoremediji”
Zrenjanin – Početkom sledeće nedelje u pogonima zrenjaninske Fabrike lekova „Jugoremedija”, koji stoje već duže vremena, ponovo kreće proizvodnja. Deo radnika ove nekada renomirane farmaceutske fabrike opet se našao na svojim radnim mestima, a vest će obradovati i pacijente, jer će se na našem tržištu, nakon nestašice, pojaviti njeni poznati lekovi.
„Jugoremedija” je nakon neuspešne privatizacije i niza problema završila u  stečaju, a u tom procesu pogone je  zakupila firma „Union-medik” – Novi Sad. Sada ubrzano teku pripreme za obnovu proizvodnje. Neki delovi fabrike već su u funkciji. Laboratorija obavlja analize i uzorkovanje sirovina koje su stigle u magacine, a 39 bivših radnika ove farmaceutske kuće angažovano je na svojim radnim mestima. Očekuje se da od 18. novembra proizvodnja potpuno krene.
Do početka proizvodnje ovde će biti angažovano ukupno 86 radnika. U toku je i obaveštavanje svih značajnijih dosadašnjih poslovnih partnera zrenjaninske fabrike da će ona uskoro biti spremna za ponovne isporuke tableta.
Kristina Duđik šef proizvodnje kaže da je izbor radnika već obavljen i veoma je bitno da od 86 zaposlenih, koliko je planirano u prvoj fazi, nema nijednog koji prethodno nije radio u „Jugoremediji”. Sve su to ljudi koji imaju veliko radno iskustvo. Ukoliko se ostvare planovi u sledećem krugu biće angažovano još 60 ljudi. Krenuće proizvodnja u dve smene. Radnici koji su angažovani ranije i primili prvu platu ne kriju zadovoljstvo i nadaju se da je konačno prekinuta višegodišnja neizvesnost.
Kad je reč o postupku stečaja koji se nad „Jugoremedijom” vodi pred zrenjaninskim Privrednim sudom stvari ne idu glatko. Nedavno se baš novosadska firma „Union medik”, kupovinom vlasničkog dela koji je pripadao firmi Dušana Davida Mladena, američkog biznismena našeg porekla, svrstala među njene poverioce i njoj je dato pravo da ponudi plan reorganizacije. To praktično znači da se i sudbina „Jugoremedije” nalazi u njenim rukama. Najavljena je i nova procena kapitala čija vrednost je i do sada jedva prekrivala jednu trećinu njenih dugovanja, pa nije isključen ni bankrot. Bivši radnici i akcionari strahuju da će pad vrednosti fabrike, koji se predviđa, najviše pogoditi njih jer oni neće imati odakle da se namire. Ipak, kako se procenjuje, sudbina fabrike lekova pred sudom neće se odraziti na početak proizvodnje u njenim pogonima.

Mihajlović: Niko ne sabotira Južni tok
BEOGRAD – Ministar energetike Zorana Mihajlović izjavila je danas da niti Ministarstvo energetike, niti ona lično ne sabotiraju izgradnju gasovoda Južni tok.
„Takve komentare smatram neumesnim”, rekla je ministar, izrazivši uverenje da je ovim stavljena tačka na to.
Ministarstvo energetike će izdati energetsku dozvolu za Južni tok pošto kompanija „Saut strim” (Južni tok) uplati taksu od 50 miliona dinara, rekla je ministar i napomenula da će taj novac biti prebačen danas ili sutra.
U Vladi Srbije danas je ministar građevine Velimir Ilić potpisao i uručio građevinsku dozvolu za izgradnju transnacionalnog gasovoda Južni tok u Srbiji izvršnom direktoru preduzeća „Južni tok Srbija”, Dušanu Bajatoviću.
Mihajlović je navela da je njeno ministarstvo vredno radilo kako bi se obezbedila neophodna dokumenta za Južni tok, s ozbirom da taj projekat ne može da se realizuje bez zakona, pravilnika, energetske dozvole i ugovora, što je sve u nadležnosti Ministarstva energetike.
Njen zadatak kao ministra bio je da obezbedi energetsku stabilnost zemlje, što je osnovni uslov za realizaciju Južnog toka, rekla je i naglasila da će gasovod Južni tok doneti dodatnu energetsku stabilnost Srbiji i mogućnost da svi investitori koji žele da dođu u Srbiju imaju dovoljno gasa.
Ministarstvo energetike trenutno radi na ugovoru o obavljanju delatnosti od opšteg interesa koji će biti potpisan 24. novembra, kao i dva dodatna sporazuma - o transportu i kreditu.
Vlada je uradila sve ono što je trebalo da se uradi, naglasila je Mihajlović. „Milo mi je što ćemo 24. novembra obeležiti početak radova na izgradnji Južnog toka, ali smatraću posebno važnim datum kada prvi gas potekne gasovodom”, kazala je Mihajlović.
Na pitanje novinara da prokomentariše, kako je ministar prirodnih resursa, rudarstva i prostornog planiranja Milan Bačević rekao - četiri primedbe ruske strane koje se sve odnose na Ministarstvo energetike, Mihajlović se osvrnula samo na povećanje rudne rente, rekavši da odluka o tome nije u nadležnosti Ministarstva energetike.
------------------------------
Dozvola za Južni tok - značajan datum za Srbiju
BEOGRAD–Dan kada je dodeljena građevinska dozvola za izgradnju Južnog toka kroz Srbiju, jedan je od najvažnijih datuma u novijoj istoriji Srbije, ocenili su danas generalni direktor Srbijagasa Dušan Bajatović i ministar prirodnih resursa, rudarstva i prostornog planiranaja Milan Bačević.
Bajatović je na koferenciji za novinare u Vladi Srbije, na kojoj je ministar Velimir Ilić uručio građevinsku dozvolu za Južni tok, rekao da su se time stekli svi uslovi za početak izgradnje tog gasovoda, 24. novembra ove godine.
Južni tok će izmeniti ne samo privredene prilike u Srbiji, već i geostrateški položaj naše zemlje, jer će Srbija postati tranzitna zemlja i čvorište tog gasovoda, kazao je on.
Bajatović je zahvalio resornom ministrima Zorani Mihajlović, Velimiru Ilići i Milanu Bačevihu što su uspešno pripremili svu dokumentaciju neophodnu za početak gradnje Južnog toka kroz Srbiju.
Ponovio da je ukupna vrednost deonice kroz Srbiju 1,925 milijardi evra, istakavši da je projektna vrednost porasla zbog rasta cene čelika na svetskom tržištu i najavio da će biti raspisan tender za izvođače radova do polovine decembra ove godine, a do prvog kvartala naredne odine za izgradnju gasovoda biće na raspolaganju oko 500 miliona evra.
Kapacitet gasovoda kroz Srbiju biće 41 milijardu kubnih metara gasa godsišnje, od čega će za Srbiju, u početku, biti na raspolaganju oko pet milijardi kubika, a moći će i više ako se poprave ekonomske prilike u zemlji, naveo je Bajatović.
Generalni direktor Srbijagasa objasnio je da će Gasprom na 25 godina zakupiti kompletan kapacitet gasovoda kroz našu zemlju, što je garancija Srbiji, da će taj gasovod u potputnosti biti u funkciji i da ćemo od njega imati ekonomske koristi.
Osim tranzitnih taksi, za prolaz gasa kroz našu zemlju, Srbiji je garantovan i prihod na uloženi kapital u izgradnju Južog toka od osam odsro, kazao je Bajatović.
Bajatović: DRI nije našao krivična dela u Srbijagasu
Državni revizor nije našao nikakve zloupotrebe ni krivična dela u Srbijagasu, izjavio je danas generalni direktor tog preduzeća Dušan Bajatović i pozvao sve nadležene državne organe da dođu i uvere se u poslovanje te kompanije.
„Da je državni revizor u svojoj reviziji našao razlog za krivične prijave, on bi morao da prekine reviziju i završi tu priču, odnosno da je preda nadležnim organima”, rekao je Bajatović na konfrenciji za novinare u Vladi Srbije, odgovarajući na pitanje o prijavama koje su podnete protiv Srbijagasa.
Neke prijave su odbačene, rekao je, jer su zastarele, neke su odbijene, a postoji još jedino prijava za privredni prestup.
Bajatović je kazao da je tačno da je Srbijagas pod velikim pritiskom i da postoji veliko interesovanje - posebno ministra energetike - za to preduzeće, i ponovio da bilo koji državni organ, uključujući i MUP, finansijsku i poresku policiju, može da dođe i vidi šta se dešava u kompaniji.
Osim što je pod velikim pritiscima, Srbijagas ima i velike probleme koje, kako je rekao, „nismo mi sami napravili”.
Bajatović je ukazao da se stalno govori o tome koliko je Srbijagas dužan, a da niko ne kaže koliko se, i ko sve duguje tom preduzeću.
„Prihvatam svako interesovanje, bilo kog ministra, da se na način na koji on smatra primerenim, ispita i proveri način poslovanja Srbijgasa”, poručio je prvi čovek kompanije.
„Ja to ne smatram kao neprijateljski čin, niti kao razlog za bilo kakav sukob”, naglasio je on, podsetivši da je ministar Zorana Mihajlović mnogo puta kritikovala Srbijagas i da se on nije slagao sa njenim stavovima.
Bajatović je rekao da to što on i Zorana Mihajlović imaju različita mišljenja po pitanju restrukturiranja Srbijgasa ne znači da je njeno ili njegovo mišljene nevalidno. On je poručio da je Vlada Srbije ta koja donosi odluke ko će biti direktor Srbijgasa i po kom modelu će se restrukturirati to preduzeće.
„Vlada je i ta koja je garant Južnog toka”, naglasio je Bajatović.
Sve ostalo su manje ili više spekulacije potpomognute medijima, dodao je, navodeći da nema ličnog sukoba i nesporazuma između njega i ministarke Mihajlović, već da samo ima profesionalnih razmimoilaženja, što je ocenio normalnim.

Radulović: Dinkić izmišlja radna mesta
Posle najave ministra privrede Saše Radulovića da će Agencija za strana ulaganja i promociju izvoza (SIEPA) biti ugašena, krenulo se licitiranjem koliko je preko te agencije otvoreno radnih mesta do neslućenih visina. Po Dinkiću 55.000, a prema računici Ministarstva privrede za sada je sasvim izvesno otvoreno 16.097 takvih radnih mesta. Kako je moguća ovolika razlika?
Ministarstvo privrede tvrdi da su u računicu Dinkićeve stranke, najpre, uračunata ugovorena 8.162 radna mesta kod 35 investitora sa kojima je država raskinula ugovor o podsticajima.
Od „preostalih” 47.882 radna mesta visi još 31.785 koja investitori treba da otvore u narednom periodu prema 163 ugovorena aktivna projekta. Dakle, nesporno je otvoreno 11.929 radnih mesta u 56 završenih projekata i 4.168 u 22 objekta koji su formalno okončani.
– U proteklom periodu nije izvršena nijedna formalna ili materijalna kontrola kod investitora koji su koristili subvencije za otvaranje novih radnih mesta. To dokazuje da niko u državi nije kontrolisao oko 240 preduzeća kojima su isplaćene subvencije – kažu u Ministarstvu privrede i dodaju da ni za jedno preduzeće kome je SIEPA odobrila subvenciju ne postoji podatak o kapitalu i broju zaposlenih u trenutku potpisivanja ugovora.
– Internom analizom utvrđeno je da je bilo i slučajeva da je preduzeće ugašeno, svi zaposleni privremeno na jedan dan prijavljeni u Nacionalnoj službi za zapošljavanje, da bi se odmah sutradan zaposlili kod investitora uz podsticaje. Tako su mnogi investitori, uz poklonjeno preduzeće, dobijali i znatnu finansijsku podršku države, pa se ne može reći da se zaista radi o svim novim radnim mestima – navode u Ministarstvu privrede.
– Takođe, bez ikakvih kriterijuma i merila opravdanosti, u 78 slučajeva izvršeno je aneksiranje osnovnih ugovora investitorima, produžavani rokovi za ispunjenje obaveza, menjan je način isplate podsticaja i naknadno vršena revizija ranije odobrenih investicionih projekata i biznis planova. Niko nije vodio računa ni o trošku kamata, jer investitori sredstva dobijaju unapred bez kamate – navode u Ministarstvu privrede.

– U više navrata od SIEPA smo zahtevali da pre dostavljanja zahteva za transfer podsticajnih sredstava prekontroliše da li investitor odstupa od ugovorene obaveze, što je SIEPA odbijala da uradi tvrdeći da to nije njihov posao. Zbog toga će Ministarstvo privrede od 2014. godine kod svih ugovora koji su korisnici državnih podsticaja ustanoviti sistem obavezne kontrole za sve vreme trajanja ugovorom preuzetih obaveza – navedeno je u saopštenju.
Božidar Laganin, direktor SIEPA, juče nije hteo da komentariše navode ovog ministarstva tvrdeći da se protiv njega i SIEPA vodi hajka. On je samo ponovio ono što je već rekao za „Politiku” – da je posao ove agencije privlačenje investicija i da sa sklapanjem ugovora sa investitorom o podsticaju njene nadležnosti predstaju.
-------------------------------------------------------------------
Aktivirane garancije 
Ministarstvo privrede pre dvanaest dana aktiviralo je bankarske garancije u osam slučajeva u kojima investitori nisu izvršili ugovorene obaveze i time pokrenula proceduru za povraćaj u budžet 1.404.000 evra.
U mnogim drugim slučajevima u budžet nije moguće povratiti isplaćene subvencije, jer su banke koje su garantovale u međuvremenu prestale da postoje. Odgovorna lica u državnim institucijama, kako navode u Ministarstvu privrede, nisu blagovremeno pokrenula pitanje zamene garancija, niti su ih prijavili kao potraživanje u stečajnim postupcima.
– Obaveza SIEPA, prema važećoj Uredbi vlade, bila je da prati garancije. Iz dokumentacije koja se nalazi kod SIEPA konstatovano je da je nenaplativo 20 garancija vrednih više od dva miliona evra. Sva ostala dokumentacija o svim projektima se takođe nalazi kod nje, tako da je jedino ova agencija i mogla da vrši kontrolu – kažu u Ministarstvu.
-------------------------------------------------------------------------------
Zakonska regulativa
Prema Uredbi o uslovima i načinu privlačenja direktnih investicija SIEPA su između ostalog povereni poslovi utvrđivanja ispunjenosti uslova i kriterijuma za dodelu sredstava, formalnu kontrolu zahteva za isplatu, prijem godišnjih izveštaja nezavisnih revizora o poslovanju korisnika, kao i izveštaja o ispunjenosti investicije i predlaganje mera ministarstvu u slučaju nepoštovanja ugovora, a na osnovu izveštaja Agencije za privatizaciju i Nacionalne službe za zapošljavanje, ovlašćenih za kontrolu visine ulaganja predviđenog investicionim projektom, odnosno broja zaposlenih kod korisnika sredstava.
Odlukom o osnivanju Agencije za strana ulaganja i promociju izvoza propisano je, pored ostalog, da Agencija obavlja stručne poslove koji se odnose na koordiniranje mera i aktivnosti finansijske i nefinansijske pomoći za podsticanje i promociju ulaganja.
A Zakon o javnim agencijama nalaže da javna agencija nadzire namensko i svrsishodno korišćenje dodeljenih finansijskih sredstava i podsticaja i stručnost i svrsishodnost rada drugih lica određenih posebnim zakonom ili aktom o osnivanju javne agencije. Ona je potom dužna da sastavi izveštaj o nadzoru i zasnuje ga na potrebnoj dokumentaciji i izjašnjenju stranaka, kao i da izveštaj o nadzoru dostavlja ministarstvu u čijem delokrugu su poslovi javne agencije.

Smederevska železara izbrisana iz budžeta za 2014.
Smederevo – U Predlogu budžeta za 2014. „Železare Smederevo” praktično nema. Ako pre konačnog usvajanja plana državne kase za predstojeću godinu ne dođe do nekih izmena, nekadašnjem čeličnom gigantu preti katanac. Da li će se država odreći svoje čeličane ili će ipak naći način da spasi ovu stratešku granu, sudbinu 5.500 radnika, njihovih porodica i čitavog Smedereva, uskoro će biti poznato.
– Do kraja avgusta obezbedili smo oko 130 miliona evra za „Železaru”. U gotovom novcu 76 i 55 miliona evra u akreditivima za nabavku sirovina. Bilo je potrebno da se obezbedi još svega pet miliona evra u kešu i 20 miliona akreditiva, da se zatvori finansijska konstrukcija.Moji naslednici su odustali od toga i zbog 25 miliona evra „Železara” se sada dovodi u situaciju da ne može dalje da funkcioniše, rekao je u Smederevu za „Politiku”bivši ministar privrede i finansija i nesuđeni „spasilac” grada na Dunavu, Mlađan Dinkić.
On tvrdi da ako te pare ne budu obezbeđene do kraja jeseni, „Železara” neće izdržati dalje od proleća iduće godine. Najavljeni remont visoke peći vidi kao odlaganje propasti.
– Remont je javni izgovor, jer nemaju obrtna sredstva. Da su ih dobili, ne bi ušli u remont koji služi da produže vreme do potpunog gašenja, s nadom da će vlada promeniti odluku.
 Na drugoj strani, član Skupštine „Železare”, Zoran Mišeljić, tvrdi da aktuelna vlast nijednog trenutka nije dovela u pitanje opstanak fabrike, optuživši Dinkića da mu je „Železara” bila „igračka”. 
Dinkić je hteo da obnovi rad iz političkih razloga i to sve do maja, kada je video da će mu to poremetiti klimav budžet, a onda je kao dete bacio zvečku i ostavio taj narod da se sam snalazi. I da nije bilo nekih ljudi iz vlade, tvrdim da bi „Železara” bila u problemu i da bi druga visoka peć bila na tihom hodu. Vlada se tada obavezala da „Železari” da kao garanciju 160 miliona evra,a dobijeno je manje od 80 miliona. „Železari” je teško, ali još uvek pliva,i tako će biti tokom sledeće godine, izjavio je Mišeljić.
Lider URS-a međutim kaže da odluku da država uloži 155 miliona evra nije doneo sam već ga je podržala cela vlada znajući da će biti gubitaka.
– Tada sam otvoreno rekao da pokrećemo fabriku svesni da to nije najoptimalnije rešenje, da je bolje da to uradi neki strateški partner. Ali, nema partnera u uslovima krize i nijedan neće doći ako država ne plati i delimično ne subvencioniše proizvodnju,bilo kroz cenu struje ili na neki drugi način. Slovaci su platili oko 500 miliona evra „Ju-Es stilu” da ostane u Košicama. Predsednik Ukrajine Janukovič nam je otvoreno rekao ako je gubitak do 10 odsto i ako smo spremni da pokrijemo deo gubitka, da bi njihova najveća čeličana ušla u Smederevo.Tu nema dileme. Bez državnih podsticaja nikad ne bismo rešili „Jat”, „Zastavu” i nikada nećemo rešiti „Železaru”, kazao je Dinkić za naš list.
U Smederevu ovih dana kreće zamena konusa na visokoj peći. Proizvodnja potpuno staje, a deo radnika opet odlazi na plaćeno odsustvo. Kupovina vremena ili početak kraja, biće jasno nakon remonta. Radnici strepe u iščekivanju da će država u poslednjem momentu spasti „smederevski titanik” s kojim bi „potonuo” čitav grad.
-------------------------------------------------
Skupo gašenje Železare
Zoran Mišeljić, član Skupštine „Železare Smederevo”, odbornicima u lokalnoj skupštini objasnio je da bi gašenje „Železare” bilo skuplje od dotiranja.
– Samo gašenje koštalo bi više od 150 miliona evra. Samo skidanje onoga što je na površini, trajalo bi 15 godina, a ono ispod zemlje nikada se više ne bi izvadilo. To se ne isplati i „Železara” će raditi, rekao je on, nakon čega je opozicija tvrdila „da se vidi da je država dobro razradila plan gašenja fabrike“.
----------------------------------------------------
Pismo Fijata
Upitan za „čuveno” pismo „Fijata” koje je objavio izlaskom iz vlade, Dinkić kaže da je pismo napravljeno da bi se našao investitor koji bi uložio 100 miliona evra u pogon za galvanizaciju lima uz sigurnost da će imati obezbeđen plasman za proizvode, u ovom slučaju „Fijat”.
– Dogovor je bio da ukoliko se obezbedi izvoz automobila na rusko tržište bez carine, „Fijat” je spreman da kupuje od „Železare” lim za čak 500.000 automobila godišnje. Ključ je da se Srbiji odobri ono što je obećano na sastanku sa Medvedevim i Putinom, a to je taj kontingent za 10.000 srpskih automobila za početak. Posle toga bi se lako pronašao investitor jer bi imao siguran plasman, kazao je Dinkić i dodao da je to dugoročna šansa za „Železaru” da izađe iz segmenta proizvoda niskog stepena obrade kojima se stvara gubitak i proizvodi profitabilne proizvode.

Na prelazu Gradina, na izlazu iz Srbije, čeka se četiri sata
Prema informacijama uprave granične policije u 17.15 časova, putnička vozila čekaju četiri sata na graničnom prelazu Gradina, na izlazu iz Srbije a na Preševu, na izlazu iz zemlje, putnička vozila i autobusi š zadržavaju 35 minuta, navode iz Auto-moto saveza Srbije (AMSS).
Teretna vozila najduže čekaju na Batrovcima, na izlazu iz Srbije i to dva sata dok se na prelazu Horgoš i Šid, na izlazu iz Srbije, zadržavaju 90 minuta.
Na ostalim graničnim prelazima nema dužih zadržavanja za sve kategorije vozila, prenose iz AMSS-a.

Tesla i Karađorđevići
Dr Oliver Subotić*
Dok sam iščitavao primarne izvore za potrebe pisanja knjige „Tesla: Duhovni lik”, imao sam prilike da se lično uverim u ono što su gotovo svi Teslini biografi u manjoj ili većoj meri uočili u njegovoj ličnosti, a to su izrazite „oscilacije” (neretko i protivrečnosti) u raznim temama. Ipak, primetio sam da postoji nekoliko tema u kojima, slikovito rečeno, ne postoje „sinusoide” i izražene „amplitude”, već isključivo „linearna funkcija”. Jedna od tih retkih tema gde Tesla pokazuje jasnu konstantu u stavovima je odnos prema srpstvu, Kraljevini Jugoslaviji i Kraljevskom domu Karađorđevića.
Nikola Tesla je tokom američkog perioda svog života postao izrazit kosmopolita, ostavši istovremeno srpski patriota. Tokom američkog perioda se formirao i kao ubeđeni srpsko-jugoslovenski monarhista, te je poput većine srpskih intelektualaca tog vremena vatreno podržavao koncept Kraljevine Jugoslavije i bio veliki poštovalac kraljevske loze Karađorđević. To poštovanje se već može uočiti u dostupnim dokumentima iz perioda Prvog svetskog rata, kada on izražava divljenje podvizima srpske vojske predvođene svojim nezaboravnim voždom, kraljem Petrom Prvim Oslobodiocem. Tako, povodom inicijative jeromonaha Nikolaja Velimirovića iz 1915. godine, da zajedno sa Mihajlom Pupinom i Pajom Radosavljevićem potpiše „Vidovdanski proglas” i pozove Srbe u SAD da pomognu svojim sunarodnicima na Balkanu, Tesla iznosi stav da bi taj apel američki Srbi najpre poslušali ako bi ga potpisala dva srpska kralja: Petar Karađorđević i Nikola Petrović.
Ličnost u kraljevskoj lozi Karađorđević, koju je Tesla posebno izdvajao, bio je kralj Aleksandar, koji ga je odlikovao Ordenom Jugoslovenske krune prvog stepena 1931. godine. Kralja Aleksandra je doživljavao kao vladara koji je uspeo da napravi snažnu državu (Kraljevinu Jugoslaviju) i ujedini tri balkanska naroda (Srbe, Hrvate i Slovence). U svom posmrtnom slovu Kralju Mučeniku, objavljenom 1934. godine u „Njujork tajmsu”, Tesla ovako zbori: „Poput Vašingtona, bio je sposoban i neustrašiv general koji je oslobodio svoju zemlju od ugnjetavanja; poput Linkolna bio je mudar i patriotski vođa koji je pretrpeo mučeništvo.” Tesla je, pritom, verovao da će mučenička krv kralja Aleksandra definitivno ujediniti narode Kraljevine Jugoslavije (što se, kao što je dobro poznato, nije desilo). Sa druge strane, strahovao je za jedinstvo mlade države, zbog čega je javno podsetio sve Hrvate i Slovence na činjenicu da je njihova sloboda kupljena cenom srpske krvi u Prvom svetskom ratu. Kralj Aleksandar je za Teslu bio i ostao ličnost koja zaslužuje da bude na „pijedestalu srpskih velikana” – pišući pozdravno pismo Srbima u Geriju (Indijana, SAD) uoči Drugog svetskog rata, on za kralja Aleksandra koristi epitete „Veliki” i „Mučenik”.
Kada je reč o kralju Petru Drugom Karađorđeviću, Tesla i prema njemu pokazuje odnos dubokog poštovanja i izrazite odanosti, približan onome koji je ukazivao kralju Aleksandru. U jednom pismu iz 1938. godine upućenom inženjeru Slavku Bokšanu, Tesla kralja Petra Drugog naziva „mladim orlićem iz gnezda velikog orla”, a Srbe u SAD javno poziva da budu odani mladom monarhu, koga naziva „zenicom u oku naroda”. On kralja Petra Drugog veliča u nekoliko javnih objava u SAD želeći mu mnoga leta. Na koncu, poslednji Teslin izlazak u javnost – tačno pola godine pred smrt – bio je osmog jula 1942. godine u hotelu „Njujorker”. On tada, već prilično ugroženog zdravlja, izlazi u pratnji svog sestrića, diplomate Save Kosanovića, da pozdravi kralja Petra Drugog. Mladi kralj je u to vreme bio u poseti SAD, sa ciljem da od predsednika Ruzvelta izmoli vojnu pomoć za generala Dragoljuba Mihailovića (koga je Tesla, po rečima čuvenog američkog istraživača Lelanda Andersona, smatrao za „simbol drevne srpske borbe za krst časni i slobodu zlatnu”). „Hrvatski glas” izveštava o susretu mladog monarha i Tesle, navodeći kako je genijalni pronalazač rekao da mu je kralj svojom posetom učinio najveću čast i da će mu to biti „najmilija uspomena”. Svoj uvodni govor kralju Petru Drugom Tesla je završio rečima: „Veličanstvo, Bog Vas blagoslovio!”. Prema Kraljevim memoarima, obojica su tokom rastanka plakala, a Tesla ga je otpratio podsećanjem na zaveštanje kralja Aleksandra: da čuva jedinstvo naroda Kraljevine.
Važno je ovom prilikom istaći da je Tesli bila apsolutna strana bilo kakva ideja Jugoslavije bez srpske krune na njenom čelu – ostao je odan kralju Petru Drugom Karađorđeviću i pored stalnih ubeđivanja okoline da pređe na stranu Tita i njegovih komunista, koji su se od samog početka rata spremali za revolucionarni prevrat i nasilno preuzimanje vlasti. O čvrstom Teslinom stavu prilično argumentovano piše Margaret Čejni, pozivajući se na hrvatskog profesora Bogdana Radicu, diplomatu Kraljevine Jugoslavije u SAD, koji je tokom rata prešao na Titovu stranu. Iz njene studije saznajemo da je Sava Kosanović bezuspešno pokušavao da privoli svog genijalnog ujaka da se od kralja okrene ka Titu. O svemu navedenom u svojim memoarima svedoči i Konstantin Fotić, ambasador Kraljevine Jugoslavije u SAD, koji navodi da je svaki pokušaj da se od Nikole Tesle izvuče bilo kakva poruka protiv Kralja Petra Drugog bila bezuspešna. Teslina odanost srpskoj kruni bila je do kraja života održana besprekorno.
Da li bi Tesla, da je danas među nama, od „linearne funkcije” skrenuo kao „sinusoidi” u navedenim temama? To je već domen pretpostavki. A ono što možemo pretpostaviti jeste da bi zbog gorkog iskustva Jasenovca, Jadovna i, na kraju, „Oluje” imao krajnje rezervisan stav prema nekoj novoj jugoslovenskoj ideji. Možemo slobodno pretpostaviti i to da bi se i danas zalagao za što bolje odnose Srba sa Hrvatima i Slovencima, koje je smatrao bratskim narodima. A ako ćemo suditi po ogromnom poštovanju koje je decenijama ukazivao Karađorđevićima – kao i ništa manjem poštovanju koje oni do dan danas ukazuju njemu – verovatno bi u naše vreme bio i počasni član Krunskog saveta.
*Osnivač Zadužbine „Petar Mandić”, dobročine ustanove koja neguje uspomenu na Tesline pretke

Rustem Mustafa svedoči na suđenju Tačiju
Suđenje Hašimu Tačiju i njegovim saučesnicima optuženima za ratne zločine na KiM nastavlja se sutra, a kako saznaju mediji u Prištini, sudsko veće saslušaće Rustema Mustafu, bivšeg komandanta oslobodilačke vojske Kosova (OVK) u Operativnoj zoni Lap, inače poznatog kriminalca i osuđivanog ratnog zločinca. Mustafa je jedan od retkih pripadnika OVK i jedini komandant te terorističke jedinice koji su u Prištini osuđeni za ratne zločine na KiM. On je potvrdio da je dobio poziv od Specijalizovanog tužilaštva u Hagu da se iduće sedmice pojavi kao svedok.
Mustafa će, kako se očekuje, svedočiti o funkcionisanju OVK, a u izjavama za medije kazao je da namerava da „brani istinu o ratu OVK”.
Rustem Mustafa poznat je kao komandant Remi, a tokom rata 1998–1999. bio je komandant regionalne zone Lap i član takozvane lapske grupe OVK. Posle rata, postao je poslanik i potpredsednik Demokratske partije Kosova. Uhapšen je u avgustu 2002. i izveden pred Okružni sud u Prištini u kojem su sudile međunarodne sudije Unmika. Osuđen je prvostepeno na 17 godina zatvora jer je utvrđeno da je sa još trojicom pripadnika OVK ubio petoro nelojalnih kosovskih Albanaca. Vrhovni sud Kosova preinačio je presudu 2005. i naložio novo suđenje pa je 2013. osuđen na četiri godine zatvora.
Bio je optužen da je zajedno sa drugim pripadnicima OVK držao zarobljenike u nehumanim uslovima, uskraćujući im adekvatnu zdravstvenu negu, hranu i vodu. Zatočenici su podvrgavani stalnom premlaćivanju, mučenju i pretnjama smrću od avgusta 1998. do juna 1999. godine.
Sumnja se da je tokom rata na KiM učestvovao u teškim zločinima nad Srbima kao i da je u zoni Lap osnivao logore u kojima su civili saslušavani, zlostavljani i ubijani. Grupe pod kontrolom Mustafe, prema podacima dostupnim medijima, posle rata proterivale su preostale Srbe i preprodavale napuštene stanove i drugu imovinu. Mustafa je pored terorističke grupe BIA formirao i „Skiftere” i „Crvenu ruku”, čiji su pripadnici progonili, kidnapovali i ubijali Srbe na području Prištine i Podujeva.
Prema podacima srpskih bezbednosnih službi, Mustafa je još od osamdesetih godina prošlog veka privođen zbog trgovine narkoticima, krijumčarenja oružja, ucena, napada na policiju i drugih teških krivičnih dela. Američke obaveštajne službe smatraju ga jednom od osoba od kojih preti opasnost po mir na Balkanu.
Prema obaveštajnim podacima, Mustafa u svojim kriminalnim aktivnostima, pre svega u trgovini drogom, sarađuje sa Ramušom Haradinajem, dok je do 2015, kada je pravosnažno osuđen, bio poslanik i potpredsednik stranke Hašima Tačija.
Rustem Mustafa jedan je od prvih pripadnika OVK koje je još krajem 2018. u predistražnom postupku saslušalo tužilaštvo u Hagu, pa se tada nagađalo da će on biti i jedan od prvih čije će se ime naći na nekoj od optužnica. Iako je Mustafa zbog svoje pozicije u komandi OVK pominjan odmah uz Tačija, Kadrija Veselija, Adema Čekua, Fatmira Limaja i ostalih, haški tužilac će ga saslušati kao svedoka, a ne kao okrivljenog.

Kaciga glavu čuva
Biciklisti su često prinuđeni da se kreću kolovozom gde ih vozači motornih vozila tretiraju kao „ometače”, a ne kao sastavni deo saobraćajnog sistema
Na teritoriji Srbije od početka godine poginule su 23 bicikliste, a povređeno je više od 400. MUP Srbije skrenuo je pažnju da su oni najugroženija kategorija učesnika u saobraćaju.
„Apelujemo na vozače putničkih i teretnih vozila i autobusa da posebnu pažnju usmere na bicikliste, kako bi sačuvali njihovu bezbednost. Sa druge strane, apelujemo i na bicikliste da upotrebnom svetala i reflektujućih elemenata učine sebe vidljivijim, a samim tim i bezbednijim u saobraćaju”, saopšteno je iz MUP-a i objavljen apel i na društvenim mrežama.
Ključni problem, kada je reč o bezbednosti biciklista u saobraćaju, jeste njihova ranjivost, jer i pri relativno malim brzinama često zadobijaju teške povrede, uglavnom zbog toga što im je jedina zaštita njihova odeća, ukazali su stručnjaci Agencije za bezbednost saobraćaja (ABS).
Važnu ulogu ima i brzina vozila koja učestvuju u sudaru sa biciklistima, naročito kada je reč o težim posledicama. Biciklisti su često slabo uočljivi za druge učesnike u saobraćaju, pre svega jer su dimenzije vozila manje u poređenju sa automobilima, autobusima ili teretnim vozilima.
To je poseban problem u noćnim uslovima vidljivosti, pogotovo u slučajevima kada bicikl nije opremljen odgovarajućim svetlima, a to su belo na prednjoj i crveno svetlo na zadnjoj strani bicikla, kao i ako vozač i putnik na biciklu ne nose svetlu odeću.
Stručnjaci naglašavaju i činjenicu da biciklisti različite starosne dobi i pola imaju različite psihofizičke sposobnosti. Deca uglavnom nemaju dovoljno iskustva i znanja, a stariji imaju smanjenu moć zapažanja, smanjene fizičke sposobnosti i pokretljivost.
Bezbednost dvotočkaša u velikoj meri zavisi i od saobraćajnog okruženja, koje je najčešće dizajnirano i prilagođeno za kretanje motornih vozila i nije predviđeno za bicikliste.
„Oni su često prinuđeni da se kreću kolovozom gde ih vozači motornih vozila tretiraju kao ’ometače’ saobraćaja, a ne kao sastavni deo saobraćajnog sistema, pri čemu često i sami ne poštuju pravila – ne postupaju u skladu sa signalizacijom, zabranom korišćenja mobilnih telefona, audio i video uređaja, upotrebom svetala na biciklu. Saobraćajne nesreće sa učešćem biciklista, zbog njihove velike ranjivosti, češće za posledicu imaju poginule osobe, nego što je to slučaj kod udesa sa učešćem samo motornih vozila sa zatvorenom karoserijom”, navodi se u rezultatima istraživanja ABS-a.
Kada se uporedo posmatraju podaci o nastradalim biciklistima i nastradalim vozačima i putnicima u automobilima, dolazi se do podataka da biciklisti kada učestvuju u saobraćajnoj nesreći imaju skoro šest puta veći rizik da smrtno stradaju nego što je to slučaj sa putnicima i vozačima u automobilima.
U proseku, godišnje u udesima u Srbiji pogine oko 50 i bude povređeno oko 1.486 biciklista. Svaka jedanaesta poginula i svaka četrnaesta povređena osoba u saobraćajnim nesrećama je – biciklista. Oni čine oko devet odsto od ukupnog broja poginulih i oko sedam procenata od svih povređenih osoba u udesima, pokazuju podaci ABS-a.
Saobraćajne nesreće sa učešćem biciklista se najčešće događaju u leto i jesen, odnosno u periodu godine od jula do oktobra, a najviše u avgustu.
Stručnjaci savetuju biciklistima da imaju zakopčanu zaštitnu kacigu, koja će im spasiti život u slučaju pada sa bicikla i sprečiti povrede glave.
„Koristite štitnike za kolena i laktove kako biste ublažili udarce od pada. Nosite odgovarajuće cipele i proverite da li su pertle pravilno vezane. Obucite adekvatnu odeću – pantalone sa užim nogavicama, majice i jakne koje su uz telo, kako ne bi došlo do zakačinjanja delova garderobe o pedale i druge delove bicikla”, savetuju iz ABS-a.
Bicikl treba da bude ispravan, ručice na upravljaču čvrste i pravilno podešene, a sedište na odgovarajućoj visini – tako da stopala obe noge budu u stanju da dodirnu zemlju. Kočnice moraju da budu ispravne, a pneumatici na točkovima napumpani pod odgovarajućim pritiskom.
Belo svetlo na prednjoj i crveno na zadnjoj strani bicikla moraju biti ispravni i postavljeni na odgovarajuće položaje. Zvonce ili sirena takođe moraju biti ispravni.
„Kada prelazite preko kolovoza, trudite se da se ponašate kao da ste pešak. Pogledajte pažljivo levo, desno, levo. Kada procenite da je bezbedno započnite prelazak, gurajući bicikl pored sebe. Koristite ručne signale da upozorite druge učesnike u saobraćaju ili im date obaveštenje o skretanju i promeni položaja na kolovozu”, savetuju stručnjaci.
U noćnim uslovima i kada je smanjena vidljivost, osim što bicikl mora da bude osvetljen, biciklista treba da ima svetlu i odeću sa retroreflektujućim materijalima. Ako voze bicikl kolovozom, treba da se kreću u širini od najviše jedan metar od desne ivice kolovoza, ali ne uz sam ivičnjak.

Svi bi u menadžere, niko neće u prosvetu
Poražavajuće mali broj studenata koji nameravaju da postanu prosvetni radnici ponavlja se iz godine u godinu. Avetinjski pusti ostaju smerovi fakulteta koji obrazuju nastavnike. Stručnih profesora za fundamentalne opšteobrazovne predmete u preduniverzitetskom školstvu već nema dovoljno, i neće ih ni biti dok na pragu fakulteta ima najmanje budućih brucoša koji žude da steknu visoko obrazovanje da bi se vratili u učionice kako bi neke nove đake opismenili.
Zvuči optimistično kad se kaže da je na Matematičkom fakultetu u Beogradu na smeru nastavnik matematike ove godine konkurisalo duplo više studenata nego lane. Ali u brojkama, realnost izgleda ovako: prošle godine je u ovo doba bilo svega osam kandidata, sada ih je 16, a planirano je 70 brucoša.
Na svim srbističkim katedrama na republičkom nivou očekuje se da će biti popunjeno oko 40 odsto ponuđenih mesta za buduće studente.
– U Novom Sadu, Nišu, Kragujevcu, Beogradu, Kosovskoj Mitrovici, kada se sve sabere, planirano je 441 mesto na budžetu, a ima 186 kandidata. Samo u Beogradu za grupu za srpski jezik i književnost bilo je prijavljeno 34 kandidata na 100 mesta, a za srpsku književnost i jezik 63 na predviđenih 150 mesta. Slično je bilo i prošle godine. Slikovito, ako bismo gledali po poslovičnoj slici čaše vode koja je do pola puna ili prazna, zavisi da li ste optimista ili pesimista, ta čaša je svakako – šuplja – dočarava za „Politiku” prof. dr Slavko Petaković, šef katedre za srpsku književnost s južnoslovenskim književnostima na Filološkom fakultetu Univerziteta u Beogradu.
Jagme za indeks nema ni na Opštoj fizici, smeru Fizičkog fakulteta koji u glavnom gradu upisuju budući nastavnici ovog predmeta. Tu je prijavljen samo – jedan kandidat. Pad broja zainteresovanih se beleži već osam godina, ali do sada nije bila ovako alarmantna situacija. Kako je izjavio dekan, prof. dr Ivan Belča, ovaj brucoš će imati sve predmete, ništa neće biti izbačeno, a sledeći potez je na državi jer ne sme da se dozvoli da se ugasi Opšta fizika, pošto bi u tom slučaju buduće generacije ostale bez nastavnika.
Oskudicu interesovanja za prosvetni poziv potvrđuju i preliminarne rang-liste za upis na Prirodno-matematičkom fakultetu u Novom Sadu. Studije za profesora hemije tu će upisati samo jedan kandidat, a planirano je 20 brucoša. Za buduće nastavnike fizike bilo je ukupno tri kandidata, jedan je pao prijemni, jedan „upao” na samofinansiranje i jedan zavredeo indeks na budžetu, mada je ukupno studenata na ovom smeru moglo biti 25. Za ostala nastavnička zvanja na novosadskom PMF-u zainteresovanost je za mrvicu bolja. Na smeru za profesore matematike ima osam kandidata za 51 budžetsko mesto, dok je za profesore geografije 11 rangiranih, a 40 raspoloživih mesta.
– Mi smo sada u prvom planu kao nacionalna disciplina, a kada smo pokušali da srpski jezik i književnost dobije natpredmetni status, da se uvede na sve fakultete, ta inicijativa ostavljena je da istrune u lavirintima birokratije. Dobili smo deklarativnu podršku i van toga se ništa nije učinilo – ukazuje Petaković.
Njegove reči „prosveta je trenutno na mrtvom vezu, ostavljena je da odumre” i više puta isticane stipendije za studente koji se obrazuju za nedostajuća zanimanja u školama teško da će biti od pomoći. Za ovu godinu dodeljeno ih je samo pet, a novi konkurs uskoro treba da bude raspisan.
– Ne verujem da će to dati velikog efekta, budući da je student potpuno svestan da kad se završi studiranje on ulazi u prosvetu gde su plate takve kakve jesu i, što je veći problem, gde položaj prosvetnog radnika nije dobar – konstatuje ovaj profesor.
Nastavnici tvrde da su nemoćni. Ugled im je srozan. Plate su im ispod republičkog proseka. Učenici to vide i neće da postanu nastavnici. Nastavi li se tako, ne bi čudilo da u dogledno vreme u mnogim školama table budu najpametnije, nastavnici uglavnom nedovoljno stručni, a đaci posledično funkcionalno nepismeni. Hoće li s takvim predznanjem upisivati fakultete?
Da ironija bude veća, najodgovorniji donosioci odluka istrajno tvrde da je obrazovanje prioritet, a unapređivanje kvaliteta obrazovanja strateški cilj. U prvom planu je digitalizacija, a vraćanje dostojanstva prosvetnom esnafu ostaje na marginama. Šta uraditi da se pomak nabolje vidi ubrzo, da se ne čeka deset godina?
– Prvi korak mogu biti stipendije, ali to nije rešenje. Drugi je povećanje plata. Treći, rešavanje statusa prosvetnog radnika, zaštita od pritisaka i sprečavanje nasilja kojima je izložen, kao i prevencija nasilja u bilo kom obliku u školama. To se mora sistemski rešiti vrlo rigidnim kažnjavanjem. Nastavnik mora imati ugled u društvu, a primer i uzor za to treba da budu oni koji istupaju u javnom prostoru. Kada okruženje bude podsticajno tako da đaci u velikom broju upisuju nastavničke smerove i konkurencija će biti veća i najbolji će ulaziti u učionice. Svi ovi koraci su povezani, ne može da se ispuni samo jedan – smatra Petaković.
Medijski prostor, portali naročito, obiluju svakojakim jezičkim pogreškama, lektori su desetkovani, zvanična saopštenja državnog vrha, pa i Ministarstva prosvete, neretko su ugledni primeri grešaka, počevši od pravopisnih. Ako bi, recimo, bar državne institucije koje već imaju službe za odnose s javnošću obavezno morale da uposle profesore srpskog jezika kao lektore, da li bi i to doprinelo pravilnijoj upotrebi srpskog jezika, podsticajnom okruženju i većem interesovanju za studije srpskog jezika?
– To bi bio kulturni uticaj iznutra koji je najbitniji i koji bi menjao ovo društvo. Kad učenik vidi da uopšte nije važno kako govorite, kako pišete, on prihvata taj model. Kada bi u institucije koje se obraćaju javnosti ušli profesori srpskog jezika i književnosti to bi oblikovalo javni izraz, onda bi i đaci i svi građani imali orijentir šta je poželjno, društveno prihvatljivo i važno. Deca nemaju signal iz okruženja koji im kaže da je bitan način izražavanja, poznavanje svog jezika. Ne čitaju kao pre, a uticaj elektronskih medija je ogroman. Navikli su na kratke poruke koje su ekspresivno svedene. Bogatim jezikom možete da izrazite svoju psihološku slojevitost, tanane emocije, nijanse u raspoloženjima, bogatstvo svoga bića. Što vam je jezik siromašniji, teže možete da komunicirate s drugima. Pitanje je da li siromašenje jezika korespondira s osiromašenjem potrebe da se razgovara s drugim čovekom, jer se komunicira kratkim porukama, emotikonima, sažetim mejlovima, frazama, rečeničnim sklopovima koji su klišei. Nisam siguran da problem u komunikaciji dece nije povezan sa siromaštvom jezika, a ono sa iščezavanjem potrebe da se zaista komunicira s drugom osobom – zaključuje šef katedre za srpsku književnost.

Rubljov izborio četvrtfinale Vimbldona, protivnik Đoković ako pobedi Hurkača
Ruski teniser Andrej Rubljov plasirao se u četvrtfinale Vimbldona, pošto je danas u osmini finala savladao Aleksandra Bublika iz Kazahstana rezultatom 7:5, 6:3, 6:7 (6:8), 6:7 (5:7), 6:4.
Meč je trajao tri sata i 20 minuta. Ovo je bio šesti međusobni duel ruskog i kazahstanskog tenisera, a četvrti trijumf Rubljova.
Rubljov će u četvrtfinalu igrati sa pobednikom meča između Srbina Novaka Đokovića i Poljaka Huberta Hurkača, koji je na programu kasnije večeras.
Plasman u četvrtfinale Vimbldona izborio je još jedan ruski teniser Roman Safiulin, koji je pobedio Kanađanina Denisa Šapovalova 3:6, 6:3, 6:1, 6:3. On će u četvrtfinalu igrati sa pobednikom meča između Italijana Janika Sinera i Danijela Elahija Galana iz Kolumbije.

Steže se krug oko ubica Ćuruvije
Napravljen je dugo čekani prodor u rasvetljavanju ubistva novinara Slavka Ćuruvije. Zahvaljujući pažljivoj analizi ranije prikupljenih dokaza, kao i novih do kojih se nedavno došlo, sve je jasnija veza između nalogodavaca, organizatora i neposrednih izvršilaca zločina. Odranije se znalo da se nekoliko pripadnika tadašnjeg Resora državne bezbednosti (RDB), angažovanih na praćenju Ćuruvije zbog navodno njegovih sumnjivih aktivnosti tokom NATO bombardovanja, na dan zločina, 11. aprila 1999. godine, nalazilo na lokacijama u neposrednoj blizini ubistva umesto tamo gde su tvrdili da su bili (na Novom Beogradu umesto u centru grada, tobož u porodičnom okruženju umesto na ulici, itd...). Kako „Politika” nezvanično saznaje, novi dokazi dopunjuju već postojeću sliku koja bi uskoro mogla biti dovoljna za podizanje optužnica.  
Naime, operativci su ranije izjavljivali da su pred ubistvo iznenada naređenjem starešina povučeni sa praćenja Ćuruvije, tako da nisu bili svedoci ubistva koje je „neko” izvršio nakon što su napustili teren. U međuvremenu su prikupljeni svi listinzi mobilnih telefona koje su koristili ti operativci tajne službe, ali i osobe iz podzemlja koje su dovođene u vezu sa ovim zločinom, pa je sada jasno da su zapravo bili veoma blizu mesta likvidacije u Svetogorskoj ulici u Beogradu.
I nije reč samo o listinzima mobilne telefonije koji pokazuju gde je ko bio na Uskrs 1999. godine kada je Ćuruvija ubijen, što je stvorilo nervozu kod umešanih u ovaj zločin. Ovi tragovi su ostavljeni, jer je mobilna telefonija u to vreme bila nova tehnologija, tada se nije razmišljalo o tome da se analizom tragova sa baznih stanica može dokazati gde je ko bio. Po prvi put se otvara mogućnost da se zločin dokaže na sudu i bez zaštićenih svedoka, mada se ne isključuje mogućnost da neko od umešanih, i to iz rukovodećih struktura RDB-a na kraju dobije status svedoka saradnika.
Može se pretpostaviti da je i zbog ovih dokaza prvi potpredsednik vlade Aleksandar Vučić preksinoć u „Utisku nedelje” na TV B 92 izrazio uverenje da će ovaj slučaj biti rešen.
– Prvi put ima napretka u istrazi ubistva Slavka Ćuruvije i, da ne bih prejudicirao stvari, očekujem da to bude rešeno, što će biti velika i važna vest za Srbiju – rekao je Vučić.
Predsednik državne Komisije za istraživanje ubistava novinara Veran Matić, koji je ranije pominjao pomak u istrazi, jer su pronađeni novi svedoci ubistava, kaže da bi bilo neozbiljno da nagađa na osnovu čega je Vučić dao tu izjavu, ali da je izvesno da prvi potpredsednik vlade ima više informacija nego što ih možda i sama komisija ima.
– Jedino mogu da kažem da specijalno tužilaštvo i radna grupa komisije koja rasvetljava ubistvo Slavka Ćuruvije intenzivno rade na ovom slučaju,moglo bi se reći više, dinamičnije i sveobuhvatnije nego ikada. Polako, ali sigurno, sve je više dokaza koji potvrđuju sve ono što se do sada samo pretpostavljalo onaredbodavcima i egzekutorima. Ubeđen sam da će doći do potpunog razotkrivanja ubica i nalogodavaca. Najvažnije je raditi posvećeno i u kontinuitetu. Ranije smo imali pokretanje ovog slučaja s vremena na vreme, pre svega kada dođe do promene vlasti – izjavio je Matić za „Politiku”.
Da je u Ćuruvijinu smrt umešana država, bilo je izvesno od samog zločina, ali sada se pojavljuju dokazi na osnovu kojih će biti nedvosmisleno jasno da je reč o državnom zločinu, izvedenom od strane državnih struktura, kao što je to bilo u slučaju otmice i ubistva Ivana Stambolića četiri meseca kasnije, i u pokušajima ubistva Vuka Draškovića na Ibarskoj magistrali u oktobru te 1999. godine i u Budvi u junu 2000. godine.
Godinama se verovalo, i javno naglašavalo, da ovaj zločin može biti rasvetljen samo ako se pojavi zaštićeni svedok koji bi, uz oprost sopstvene odgovornosti, progovorio o tome. Međutim, „Politika” nezvanično saznaje da će se mozaik ubistva sklopiti i bez „pokajnika”, jer je sve više dokaza sa kojima će biti moguće konačno izgraditi optužnicu.

Proces protiv najbogatijeg Srbina: vlasnik "Delte" tvrdi da nije kriv
U velikoj sudnici Specijalnog suda u Beogradu, juče je čitanjem optužnice počelo suđenje Miroslavu Miškoviću, vlasniku „Delta holdinga” i grupi optuženih za malverzacije u putarskim preduzećima. 
„Nisam kriv i ne osećam se krivim. Nisam razumeo optužnicu, razumeo sam samo deo o ličnim podacima, kvantitativnim pokazateljima i datume, ali nijednu rečenicu optužnice”, izjavio je Mišković u kratkom izjašnjenju o krivici. 
Prema njegovim rečima, sebe ne može da prepozna ni u jednom delu i ne razume zašto je optužen.
„Ovo je posao za primer kako treba da se radi u Srbiji, ali ja ne razumem ekonomske kategorije iz optužnice”, kazao je Mišković. On je istakao da ne mogu da postoje dva kontrolna akcionara, odnosno dva većinska vlasnika, kako je to navedeno u optužnici – on i optuženi Milo Đurašković. 
Krivicu su, takođe, odbacili i Đurašković, Marko Mišković, kao i ostali optuženi.
Predsednik sudskog veća sudija Vladimir Vučinić pozvao je optužene da se redom izjasne o tome da li ima promena u njihovim ličnim podacima u odnosu na ono što su izjavili na pripremnom ročištu. Miroslav Mišković dostavio je juče sudu pisanim putem podatke o svom imovnom stanju, što je jedno od pitanja koje sud okrivljenima postavlja usmeno po uobičajenoj zakonskoj proceduri. Sudija Vučinić nije pročitao šta piše u Miškovićevom dopisu, a okrivljeni se o tome nije izjašnjavao, pa je javnost ostala uskraćena za zanimljiv podatak o tome kolika je vrednost Miškovićeve imovine. 
Pored velikog broja novinara, predstavnika nevladinih organizacija i zainteresovane publike, suđenju prisustvuju i strani posmatrači u svojstvu javnosti kao i advokat Ijan Forester, predstavnik firme „Hemslejd trejd” sa Kipra. Međunarodni eksperti sede u delu sudnice predviđenom za oštećene i njihove zakonske zastupnike. 
Sud je odobrio dolazak stranim posmatračima u svojstvu javnosti, ali im je van uobičajene procedure odobreno da proces prate sedeći u sudnici. Sudija Vučinić objasnio je da je to učinjeno zato što u sudu nije tehnički moguće obezbediti slušalice za simultani prevod, dodajući da prisustvo posmatrača u sudnici u ovom trenutku nije procesna smetnja. Sudija je saopštio da je simultan prevod posmatračima omogućen o trošku odbrane. Vučinić je istakao i da posmatrači nemaju nikakvu procesnu ulogu u postupku, zbog čega ih nije pozvao da se javno predstave. 
Zamenica tužioca Tamara Ristić imala je primedbe na prisustvo posmatrača koji se nisu čak ni predstavili. Ona je saopštila da tužilaštvo nema informaciju o tome ko su osobe koje sede u sudnici, pa je predložila da one pređu u prostor za publiku. Sudija Vučinić ponovio je da su posmatrači za sada tu iz tehničkih razloga, da to po našim zakonima nije smetnja i da će sud naknadno proučiti to pitanje.
Advokat Zdenko Tomanović rekao je da Forester nije u sudnici u svojstvu advokata već kao predstavnik stranog pravnog lica i da ima određena prava, što je i naglašeno u njegovom punomoćju.
Početak suđenja obeležili su i problemi sa prevodom. Kada se advokat Forester javio za reč i obratio sudu na engleskom jeziku, ispostavilo se da njegovo izlaganje sa prevodom može da prati samo sudsko veće preko slušalica. Posle nekoliko minuta tehnički je omogućeno da se glas prevodioca čuje u čitavoj sudnici. Forester, koji je tek iz trećeg pokušaja uspeo da kaže ono što je želeo, prokomentarisao je da nije navikao da se susreće sa ovakvim teškoćama.
Zamenik specijalnog tužioca Tamara Ristić počela je zatim da čita optužnicu napisanu na 122 strane. Advokat Tomanović dva puta je prekinuo čitanje optužnice, tražeći od zamenice tužioca da čita „samo malo sporije” kako bi simultani prevodioci stigli da prevedu tekst optužnice stranim posmatračima. 
Do zaključenja ovog izdanja „Politike” u Specijalnom sudu čitala se optužnica. Suđenje se danas nastavlja.
Optužbe
Miškoviću se na teret stavlja zloupotreba položaja odgovornog lica. Optužnica sumnjiči njega i ostale okrivljene da su od 2005. do 2010. godine nezakonitim izvlačenjem novca iz putarskih firmi i utajom poreza oštetili ova preduzeća za 16,95 milijardi dinara, a budžet za 472 miliona dinara.
Optužnica je podignuta i protiv Riste Ristića, Milutina Gaševića, Zorana Mihailovića, Dejana Jevtića, Zdravka Raša i Predraga Filipovića koji se terete za pomaganje u izvršenju krivičnog dela zloupotrebe položaja odgovornog lica. Živojin Petrović i Jadranka Bardić optuženi su za krivično delo poreske utaje.
Miroslav i Marko Mišković i Milo Đurašković terete se da su na nezakonit način podigli vrednost akcija Preduzeća za puteve Niš kako bi ih prodali pošto im je u međuvremenu pala vrednost. To je izvedeno kontrolisanom prodajom samo 37 akcija tog preduzeća od 550.000 izdatih običnih akcija, navodi se u optužnici.
Na berzi se u kratkom vremenskom periodu od 14 dana trgovalo akcijama u vlasništvu Mila Đuraškovića, na način koji je izričito zabranjen Zakonom o tržištu hartija od vrednosti.

U Hrvatskoj se srušio mali avion iz Srbije, pilot i putnik povređeni
ZAGREB – Pilot i putnik aviona Cesna 172 registrovanog u Srbiji, koji se jutros srušio u okolini Pakraca u Hrvatskoj, povređeni su, ali su u funkcionalnom stanju, a avion je lociran u Brodsko-posavskoj županiji.
To je za Hrvatsku radioteleviziju izjavio direktor Državne uprave za zaštitu i spašavanje Jadranko Perinić.
On je dodao da se tačno zna gde je avion, ali da je reč o šumskom području, pa operativne snage traže „prikladan pristupni put”. „Pilot i još jedan putnik iz aviona su povređeni, ali u funkcionalnom stanju”, rekao je Perinić.
Državni centar 112 primio je oko 11 časova informaciju o prisilnom sletanju aviona.
Prema saznanjima agencije Beta, Cesna se srušila kada je udarila u brdo kod Pakraca prilikom pokušaja prinudnog sletanja.
Prema tom izvoru, avion je registrovan u Srbiji pod oznakom YU-DPR a vlasnik je kompanija „Gas aviation” iz Smederevske Palanke.
Avion je poleteo iz Varaždina i trebalo je da se na isti aerodrom vrati nakon kružnog leta iznad Novske.
Povređeni pilot i putnik su državljani Bugarske
ZAGREB – Osobe pronađene u olupini aviona tipa „cesna”, koji je ranije danas pao nedaleko od Pakraca i Lipika, u Hrvatskoj, su državljani Bugarske, javio je zagrebački portal „Index”.
Oni su, kako se navodi, na pakračkom području bacali mamce za besne lisice, što je obaveza koju je Hrvatska preuzela ulaskom u Evropsku uniju - da zaštiti granice od besnih lisica.
Pilot ima povređenu ruku i nogu, a putnik leđa. Hrvatska gorska služba spasavanja je na licu mesta, a transport povređenih će najverovatnije potrajati zbog nepristupačnosti terena.
Povređene iz srušene Cesne preuzela Hitna pomoć
Oba teško povređena putnika aviona Cesna 172, koji se prepodne srušio oko devet kilometara od Pakraca, na nepristupačnom i minski sumnjivom terenu, bezbedno su spuštene do mesta gde ih je preuzela ekipa Hitne medicinske pomoći.
Unesrećeni imaju povrede ekstremiteta i leđa, a ekipe Hrvatske gorske službe spasavanja nosile su ih dva kilometra kroz teško prohodni teren, uz loše vremenske uslove, saopštila je Državna uprava za zaštitu i spašavanje.
U spasavanju su učestvovali, osim pripadnika Gorske službe spasavanja iz Slavonskog Broda, Novske i Požege, policajci, vatrogasci, pripadnici Hitne medicinske pomoći, radnici Hrvatskih šuma, angažovan je i helikopter.
O nesreći je obavešten i Hrvatski centar za razminiranje zbog minski sumnjivog područja, prenela je Hina.

Maturica, mala, mala
„Ne odustaju od namere da muče decu na maturi!”
Panika se širi našim društvom, školskim sistemom, porodice se ponovo okupljaju oko zapuštenih ognjišta: Kako zaštiti našu decu, šta decu – dečicu, od surovog sistema koji hoće da ih nešto pita, na prepad, posle osam godina škole, a da im pitanja (a ako može i odgovore), zagrejana na majčinskim grudima, unapred ne doturi...
U odbrani dece od znanja pokrenuta je žestoka kampanja protiv uvođenja u malu maturu trećeg seta pitanja opšteg znanja. Pokretači kampanje, ničim nedokazano, tvrde da govore u ime svih „70.000 osmaka i njihovih roditelja”, malo potom prete peticijom sa „blizu 10.000 potpisa” dok „za sada potpisivanje uzima maha”.
Retko se „namesti” da jedan povod, u ovom slučaju mala matura, tako belodano otkrije skoro sve mane našeg sistema i istovremeno pokaže pravu sliku našeg društva. Osnova te slike jeste da je učenje mučenje koje izaziva paniku svih, i da ćemo se lako udružiti protiv bilo kakve promene u našem sistemu. Ako se promena spreči u obrazovanju, zaustaviće se i na svim drugim nivoima.
Polaganje male mature prošle godine obeležila je krađa ispitnih pitanja, sramota i ogromna nepravda. Nažalost, nepravda više zato što nisu SVI dobili ukradena pitanja, pa da budu ravnopravni, a mnogo manje zbog izuzetno loših rezultata koje su na ispitu pokazali učenici. Tresla se gora, ali kratko, dok svi nisu „izjednačeni” tako što je matura poništena, kao da je nije bilo, dečica upisala gimnazije i srednje stručne škole, gde sada, nesmetano, neki mogu da uče a drugi da se međusobno mlate. Znači sve je OK. Eto, lepo smo videli da možemo i bez mature!
Od samog uvođenja male mature govori se o postepenom povećanju oblasti/predmeta iz kojih treba proveravati znanje. Ta provera bi trebalo manje da utiče na mogućnosti upisa u željene srednje škole a mnogo više da bude osnova za ocenu koliko je obrazovni sistem uspešan u prenosu znanja i veština učenicima. Pokazani rezultati trebalo bi da budu smernice za popravke sistema i njegovo prilagođavanje sve složenijim zahtevima koji se pred nove generacije postavljaju o pitanju vrste i količine znanja koje su im potrebne za uspešan život. Međutim, reakcija dela javnosti pokazuje da nismo skloni da znanje svoje dece podvrgnemo ozbiljnoj proveri. Strepimo da bi to moglo nekoga da ohrabri da traži proveru znanja, kompetencija i kvalifikacija i nas samih. A to ne bi moglo. Nikako. Nikad.
Zahtevi navodno svih roditelja i „na hiljade psihologa, pedagoga i profesora(!)”, da se novi set pitanja o opštem znanju još ne uvede, pravdaju se time da za maturu nisu spremni ni đaci, ni nastavnici, ni roditelji i ne znaju kako da se pripreme. Dakle, u školu se ne ide da bi se nešto naučilo već da bi se pripremili za završni ispit! Pri tom, niko od roditelja ne vidi ništa loše u činjenici, koju sami navode, da se u školama i dalje uči napamet, a đaci treba da polažu težak ispit. Učenje napamet nije učenje već bubanje – kratkoročno, besmisleno i beskorisno. Umesto da traže da se u školama više ne uči napamet roditelji bi radije da spreče da se besmisao takvog obrazovanja dokaže na završnom ispitu. Zato kampanjci osuđuju činjenicu da pojedini uspaničeni nastavnici deci već daju izmišljene probne testove, i ne smeta im što su „na tim probnim maturama rezultati bili poražavajući.” A sve zajedno nazivaju agonijom koja nema kraja. Pošto je zaštita dece od obrazovanja agonija, patnja između života i smrti, pišu se pisma predsedniku vlade i ministru prosvete, prikupljaju se potpisi, preti se bojkotom mature. Ej! Bojkot! Prava pouka za mlade generacije – kad se suočiš sa izazovom novog, kad treba pokazati znanje – beži s bojnog polja!
Otužno je licemeran i patetičan jezik koji se u ovoj kampanji koristi s ciljem da izazove empatiju sa „dečicom” koja pate s glavicama u rukama, skrhana od izbezumljenosti i treme. Ne znam da li da se stidim, plačem ili da se smejem nad tom slikom glavica skrhanih i izbezumljenih – petnaestogodišnjaka! „Već sada su euforija, stres i trema u njihovim porodicama neizostavni deo svakodnevice. I to je tako otkako je i školstva.”
Jadna smo mi zemlja kada nam školstvo, dakle obrazovanje, izaziva euforiju, stres i tremu a ne radoznalost i zadovoljstvo.
Maturica, mala mala.
Naš odnos prema obrazovanju problemčina velika, prevelika.
Osnivač Građanskih inicijativa

Dačić: Novac sa računa trošen samo za lečenje
BEOGRAD – Ministar unutrašnjih poslova Srbije Ivica Dačić izjavio je danas da nije utvrđeno da je sa računa devojčice Tijane Ognjanović trošen novac za bilo šta osim za njego lečenje.
„Ispitaćemo sve do kraja i utvrdićemo da li bilo bilo kakvih manipulacija i malverzacija”, kazao je Dačić novinarima u Palati Srbija.
Na zahtev tužilašta roditelji Tijane Ognjanović danas su dali izjavu u policiji, povodom učestalih medijskih napisa da su i nakon smrti kćerke podizali novac sa njenog računa, koji je prikupljen u humanitarnim akcijama.
Tijana Ognjanović je umrla 15. jula u bolnici u Hjustonu pre operacije srca.
Dačić je kazao da je verovatno bilo pokušaja manipulacija novcem koji je prikuljen za Tijanino lečenje i dok je ona bila živa, i u tom smislu je pomenuo osnivanje fondova za lečenje obolele dece.
On je zamolio i predstavnike medija i javnost da se prekine sa svim spekulacijam u tom slučaju jer to, kako je rekao, šteti i porodici Tijane Ognjanović, ali i svoj bolesnoj deci koja očekuju pomoć.
MUP-u je, po rečima Dačića, u interesu da se istraži kako je trošen novac sa Tijaninog računa, jer je ta služba bila među najvećim donatorima za njeno lečenje, a 45.000 pripadnika MUP-a je uplatilo novac.
„Šta će dalje biti sa tim novcem to nije pitanje za nas već stvar porodice i za nadležne institucije i organe koje se tim pitanjem bave”, rekao je Dačić.
Roditelji Tijane Ognjanović saslušani u svojstvu građana
Beogradska policija je postupala po nalogu Višeg javnog tužilaštva i izvršene su provere u vezi sa humanitarnom akcijom prikupljanja novčanih sredstava za lečenje Tijane Ognjanović, saopštio je danas MUP Srbije.
U sklopu provera obavljeni su razgovori sa roditeljima Tijane Ognjanović, u svojstvu građana.
Izveštaj o izvršenim proverama biće dostavljen na dalju nadležnost Višem javnom tužilaštvu, navedeno je u saopštenju.

Državni i crkveni vrh o Kosovu i imovini SPC
Osim šturog saopštenja da su prilikom jučerašnjeg susreta predsednika Srbije Tomislava Nikolićai patrijarha Irineja u zgradi Generalnog sekretarijata predsednika republike, razgovarali o mogućnostima i modalitetima povratka imovine Srpskoj pravoslavnoj crkvi (SPC), koja joj je bila oduzeta nakon Drugog svetskog rata, moglo je samo da se nasluti šta je zapravo bio pravi motiv jučerašnjeg susreta.
Drugi deo saopštenja iz kabineta predsednika uz konstataciju da su Nikolić i patrijarh Irinej diskutovali i o aktuelnim društvenim pitanjima, navodi na zaključak da se, zapravo, razmena mišljenja državnog i duhovnog rukovodstva o stavovima SPC, uoči lokalnih izbora na Kosovu i Metohiji, koji će se na nekim mestima ponoviti u nedelju, nije mogla izbeći. 
Da razgovor o izborima na Kosovu nije preskočen govori i činjenica da su osim šefa države na istoj strani stola sedeli prvi potpredsednik vlade Aleksandar Vučić, kao i ministar kulture i informisanja Ivan Tasovac i ministar pravde i državne uprave Nikola Selaković. Na suprotnoj strani stola za sastanke, u društvu njegove svetosti, sedeo je samo direktor biblioteke SPC Zoran Nedeljković.
Predsednik Nikolić i patrijarh Irinej su dosad imali više sastanaka na kojima su razgovarali o ulozi SPC u rešavanju problema na Kosovu i Metohiji, koji su se od početnog otvorenog razmimoilaženja, posle potpisivanja Briselskog sporazuma, gotovo sasvim približili, pošto je patrijarh Irinej lično pozvao Srbe na Kosovu da glasaju na lokalnim izborima. Iako su ovaj stav patrijarha osudili mitropolit Amfilohije i umirovljeni episkop zahumsko-hercegovački Atanasije Jeftić, stav poglavara SPC ocenjen je kao konačan stav Crkve prema podršci približavanja Beograda i Prištine.  
Zapravo su se i Nikolić i Irinej, kako u političkim stavovima, značajno približili i kada su u pitanju njihovi lični odnosi. Još dok je bio u opoziciji, kao lider naprednjaka, Tomislav Nikolićje posle sedmodnevnog štrajka glađu, kojim je pokušao u aprilu 2011. da primora tadašnjeg predsednika Borisa Tadića da raspiše vanredne izbore, štrajk prekinuo pojevšina Vaskršnjem prijemu u Patrijaršiji jaje, parče gibanice i ćevap, čime je javno taj štrajk i okončao.
Tada je Nikolića, upravo po blagoslovu patrijarha Irineja, posetio mitropolit crnogorsko-primorski Amfilohije koji ga je pozvao da prekine štrajk i dođe na liturgiju u Sabornu crkvu. Treba podsetiti da patrijarh Irinej tada nije podržavao Nikolićev štrajk, kao što u početku nije podržavao ni Briselski sporazum, govoreći da to nije u skladu sa hrišćanstvom i da postoje drugi načini da se on bori za svoje političke ciljeve.
Pretpostavlja se, međutim, da je po okončanju štrajka glađu, došlo do početka „jednog divnog prijateljstva” koje se naročito razvilo kada je Nikolić došao na vlast. Potom se to prijateljstvo i ojačalo, i pored političkih turbulencija izazvanih približavanjem Beograda i Prištine. Otuda su susreti Nikolića i patrijarha postali sve učestaliji, pa čak i dolasci poglavara SPC u predsedničke odaje na Andrićevom vencu, što inače predstavlja protokolarnu retkost.
Tema jučerašnjih razgovora, kako saznajemo, nije bilo samo Kosovo, već i izgradnja Biblioteke srpske Patrijaršije. Naime, još je prethodni ministar kulture Bratislav Petković podržao ideju Sinoda SPC da na mestu nekadašnje Narodne biblioteke Srbije na Kosančićevom vencu, koja je stradala u šestoaprilskom bombardovanju, bude sagrađena Biblioteka srpske Patrijaršije.
Ministar kulture Ivan Tasovac, međutim, juče nije želeo da komentariše da li će Ministarstvo kulture nastaviti da podržava tu ideju, niti je to želeo da učini direktor Biblioteke SPC Zoran Nedeljković. Moguće je da će konačno i tu dilemu preseći upravo Irinej i Tomislav.

Principova spomen-ploča nestala u Berlinu
Nedeljnik „Vreme”, u broju koji će se danas pojaviti na kioscima, nastavio je da istražuje šta se desilo sa spomen-pločom Gavrilu Principu iz Sarajeva, koja je posle aprilskog rata 1941. godine, postala lični plen vođe Trećeg rajha Adolfa Hitlera. Naime, ona mu je kao ratni trofej predata 20. aprila 1941. godine u komandnom vozu koji se tog dana nalazio u Štajerskoj. Taj trenutak zabeležio je Hitlerov lični fotograf Hajnrih Hofman, a ovu sliku, potpuno nepoznatu široj javnosti bez obzira na njen značaj, jer ukazuje na svojevrsnu vezu između dva svetska rata, pronašao je nedeljnik „Vreme” u Bavarskoj državnoj biblioteci u Minhenu. Novinari ovog nedeljnika, Andrej Ivanji i Momir Turudić, pokušali su da pronađu ovu ploču.
Njih je trag iz Hitlerovog voza vodio u Vojni muzej u Berlinu, nekadašnji Arsenal. „Politika” ekskluzivno prenosi delove tog teksta i još jednu fotografiju nestale spomen-ploče Gavrilu Principu.
...Na naše pitanje da li se ploča još nalazi u muzeju, a ako tamo nije, da li postoji neki zapis gde je mogla da bude prebačena, dr Sven Liken u ime muzeja odgovora: „Kao što je već rečeno, ploča se više ne nalazi u našoj kući, ona bi bila i pre 1989 (pad Berlinskog zida, prim. aut.) lep eksponat. Nije postojao i ne postoji razlog da se uskrati posetiocima. U tom smislu, polazim od toga da je 1945. ili kasnije uništena, možda jednostavno, jer prilikom krčenja ruševina Arsenala nakon razaranja niko nije prepoznao njen značaj ili nije umeo da pročita šta na njoj piše? Ili ju je možda Jugoslavija uzela. Već 1945. preko vojne misije. Ili je kasnije dobijena na poklon od DDR-a, Ulbriht je dao Titu? Moguće su mnogobrojne spekulacije. Mi, u svakom slučaju, ništa ne znamo. U dve zbirke kod nas, u kojima bi morala da bude, da postoji, svakako nije. O tome sam se raspitao.”
Veliki broj eksponata nekadašnjeg Arsenala je tokom bombardovanja i čišćenja ruševina uništen ili je nestao u ratnom i posleratnom haosu. Nemački istorijski muzej je stoga sastavio katalog jednog dela izgubljenih objekata. U njemu se ne spominje Principova ploča, ali dr Gerhard Kvas, uključen u izradu tog kataloga, ukazuje na haotično izmeštanje muzejskog fundusa tokom Drugog svetskog rata još od kraja 1942. godine. On kaže da je s početkom savezničkih bombardovanja za direktore muzeja prioritet bio da pronađu sigurna mesta za skladištenje eksponata. Kako je Crvena armija napredovala, tako su upakovane muzejske eksponate, sklonjene iz Berlina, ponovo premeštali. Kvas navodi primer kako je 1944. godine od sedam vagona punih istorijskih dragocenosti, pet palo u ruke sovjetskih i poljskih trupa i tu im se gubi svaki trag. Tokom svih tih selidbi nije mogla da se vodi precizna evidencija...
Da li je, međutim, originalna spomen-ploča u slavu Gavrila Principa zaista uništena? Sumnju u ovu teoriju izaziva jedna fotografija koja se nalazi u digitalnom arhivu slika Austrijske nacionalne biblioteke (www.bildarchivaustria.at/Pages/ImageDetail.aspx?_iBildID=1074592), koja je datirana „oko 1950. godine”, a na kojoj se vidi troje ljudi sa šeširima kako stoje pred spomen-pločom Gavrilu Principu o kojoj je ovde reč. Fotografija je zavedena pod naslovom „Spomen-ploča atentata u Sarajevu”, pod rubrikom „mesta” (u potpisu fotografije na nemačkom stoji „mesta”, u množini, a ne „mesto” nastanka) zbunjujuće je navedeno „Sarajevo”. Autor je poznati austrijski fotograf jevrejskog porekla rođen u Hanoveru Albert Hilšer (1892–1964).
U centrali nemačkih socijaldemokrata, modernom zdanju poznatom pod imenom Kuća Vilija Branta, u kome se upravo vode koalicioni pregovori o budućoj nemačkoj vladi, bili su iznenađeni fotografijom koju je objavilo „Vreme”. Bio bi to sjajan politički gest, kada bi Nemačka spomen-ploču Gavrilu Principu mogla da vrati Sarajevu i to u oči stogodišnjice početka Prvog svetskog rata, glasio je jedan od komentara.
M. Galović
------------------------------------------------------------------------------------
Doris Pak o Sarajevskom atentatu i reviziji istorije 
Poslanik Evropskog parlamenta Doris Pak izjavila je juče komentarišući izjavu ruskog ambasadora u Beogradu Aleksandra Čepurina da postoji tendencija revizije istorije, da se desilo ono što se desilo i da na činjenice treba da se fokusiraju istoričari.
„Sledeće godine će biti obeležena stota godišnjica Sarajevskog atentata i izbijanja Prvog svetskog rata. Međutim, to ne treba da se iskoristi kao prilika za optuživanje Srba ili bilo koga drugoga za to što se desilo pre jednog veka”, rekla je evropska parlamentarka. „Da nije bilo događaja u Sarajevu, incident je mogao da se desi u Parizu ili bilo gde drugde”, dodala je Doris Pak.
Tanjug

Lončar: Vratili smo dostojanstvo pacijentima
BEOGRAD – Direktor Urgentnog centra Zlatibor Lončar izjavio je danas da se boljom organizacijom u zdravstvu, sa istom količinom novca može uraditi mnogo više i da je menadžment Urgentnog centra u poslednjih godinu dana u tome i uspeo.
„Vratili smo pacijentima dostojanstvo, da mogu da legnu u normalan krevet, da se ne ruši plafon”, naglasio je Lončar, gostujući na RTS-u.
Prebukiranost ove ustanove je decenijski problem i on se, kako kaže, polako rešava boljom organizacijom posla i uključivanjem i drugih ustanova.
Lončar kaže da se u Beogradu moraju otvarati i nove bolnice, što se može ostvariti kroz razne investicione fondove koji hoće da uložu, jer najsigurnija investicija je investicija u zdravstvo.
Sumirajući rezultate u poslednjih godinu dana on je rekao da je u Urgentni centar kroz donacije „ušlo” oko 1,3 miliona evra, urađene su dve nove operacione sale, intenzivna nega za transplantirane pacijente, apartmani, nabavljen je savremeni aparat za ultrazvuk srca, mobilni rentgen, sve što je neophodno za normalno funkcionisanje.
Govoreći o razvoju transplantacionog programa u ovoj ustanovi, on je rekao da se neće stati samo na transplantacijama jetre, već da se pripremaju za transplantaciju pankreasa.
Lončar je podsetio da se u Urgentnom i Kliničkom centru sada dešava ono što se dugo priželjkivalo - imali su četiri transplantacije u jednom danu od istog donora, tri donora za nedelju dana...
Mnogi problemi su rešeni ali, kako kaže, ovu ustanovu još uvek muči nedostatak kadra, nedostaju radiolozi, anesteziolozi, medicinske sestre, a cilj im je i da se uvedu nove procedure i prate svetski trendovi.
U narednom periodu, kako objašnjava, daće predlog nadležnima kako da se reši problem nestašica ugradnog materijala.
„Ne može javna nabavka za Urgentni biti ista kao za neko komunalno preduzeće. Jedino na čemu insistiramo je transparentnost, da se zna gde je svaki dinar otišao”, zaključio je Lončar.

Filipincima pomoć preko potrebna
Manila – Visoka funkcionerka UN izjavila je juče da je filipinskim žrtvama razornog tajfuna „očajnički potrebna pomoć” i da se na nju predugo čeka, javljaju agencije.
„Neophodno je da im pružimo pomoć sada. Već kažu da na dopremanje pomoći odlazi suviše vremena. Naš neposredni prioritet jeste osiguranje bržih isporuka”, rekla je na pres-konferenciji u Manili zamenica generalnog sekretara UN za humanitarna pitanja Valeri Amos, javlja AFP.
Predsednik Filipina Beninjo Akino suočen je sa rastućim pritiskom da se ubrza raspodela pomoći.
Prema zvaničnim podacima, filipinske agencije za otklanjanje posledica katastrofa, broj žrtava tajfuna Haijan povećan je na 2.344.
Kako prenosi AP, povređene su 3.804 osobe, a 79 osoba se i dalje vode kao nestale.
Razorna oluja, jedna od najsnažnijih do sada, pogodila je istočna ostrva Filipina u petak, uništavajući hiljade zgrada i primoravajući približno 600.000 ljudi da napuste svoje domove, podseća AP.
Premda su mnoge donacije nekih međunarodnih organizacija i država poslate, to nije dovoljno da se zadovolje hitne i elementarne potrebe, koje UN procenjuju na 301 milion dolara.
Predugo se čeka na pristizanje pomoći u pogođene oblasti. Nema vode za piće, a mnogi nemaju ni skloništa, dodaje agencija. Ministar energetike Filipina Žeriko Petila rekao je da treba šest sedmica da bi se u tajfunom pogođene gradove vratila električna energija.
Američka mornarica saopštila je juče da je nosač aviona „Džordž Vašington” stigao na Filipine i da će biti pozicioniran kod istočne obale ostrva Samar da bi započeo sa procesom procenjivanja štete. Distribucija hrane i vode je već počela, objavio je komandant nosača Mark Montgomeri, prenosi AFP.
Pentagon je naveo i da će na Filipine biti poslato još brodova.
SAD su poručile da će u tu zemlju poslati hitnu novčanu pomoć od 20 miliona dolara, dok je predsednik Barak Obama pozvao Amerikance da daju donacije za tu bivšu američku koloniju u Aziji.
AFP izveštava da su ulice grada Taklobana i dalje pune leševa, dok se tela žrtava raspadaju u vrećama ispred razrušene gradske većnice. U jednoj masovnoj grobnici nedaleko od ovog uništenog grada sahranjeno je juče 30 žrtava.
Svetski program UN za hranu, javlja AP, saopštio je da je 49.000 stanovnika Taklobana dobilo pomoć u pirinču i konzerviranoj hrani.
Kako Srbija da pomogne deci Filipina
Kancelarija Unicefa u Srbiji pridružila se globalnim naporima te organizacije u prikupljanju novca za pomoć deci i porodicama koji su preživeli razorni tajfun na Filipinima, prenosi Tanjug.
Unicef je uputio apel za prikupljanje 34 miliona dolara, koliko se procenjuje da je neophodno za pomoć deci i njihovim porodicama u narednih šest meseci. Prema poslednjim procenama, četiri miliona dece na Filipinima ostalo je bez hrane, vode za piće i krova nad glavom.
Građani Srbije donacije za pomoć deci Filipina mogu da uplate na poseban žiro račun Unicefa kod Komercijalne banke 908-20501-70, sa obaveznim pozivom na broj 43973-0070000000009 ili kod Banke Inteza br. 160-666-18, svrha uplate 113 – „Pomoć ugroženoj deci na Filipinima”.

UN, IAEA i OPEK u špijunskoj mreži Beča
Vicekancelar i ministar spoljnih poslova Austrije Mihael Špindleker ponudio je azil Edvardu Snoudenu, bivšem američkom obaveštajnom analitičaru koji trenutno ima privremeni, jednogodišnji, azil u Moskvi.
„Ako Nemačka okoliša da odobri azil Snoudenu i indirektno ga sprečava da svedoči pred istražnom komisijom Bundestaga o nivou američke masovne špijunaže nemačkih i evropskih građana, učinićemo to mi”, rekao je Špindleker u intervjuu za nedeljno izdanje bečkog dnevnika „Esterajh”.
Vicekancelar odlazeće austrijske vlade, a izvesno i potpredsednik u novom kabinetu velike koalicije čiji je nastavak rada u načelu dogovoren, smatra da bi Snoudenovo svedočenje pred parlamentarnom istražnom komisijom jedne od članica Evropske unije podstaklo Brisel da preduzme konkretne korake u sprečavanju špijunskih delatnosti stranih sila. Špindleker je naglasio, međutim, da njegov istup nije usmeren „samo” na podsticanje evropske inicijative protiv špijunaže. Rekao je da očekuje da Snouden doprinese i rasvetljavanju austrijske uloge u svetskoj mreži špijunaže koju sprovodi američka Nacionalna bezbednosna agencija (NSA).
Odgovarajuća predistraga, koja po austrijskom zakonu prethodi zvaničnoj istrazi, pokrenuta je na osnovu krivične prijave organa državne bezbednosti (Biro za zaštitu ustavnosti) protiv NN lica, zbog nedozvoljenog nadzora komunikacija međunarodnih organizacija u Beču – sedišta UN na levoj obali Dunava, Međunarodne agencije za atomsku energiju (IAEA) i Organizacije država proizvođača nafte (OPEK).
Povod je nađen u Snoudenovom dokumentu koji je svetska štampa objavila pre desetak dana. U njemu je opisana saradnja obaveštajnih službi četrnaest članica NATO-a u nadzoru nad građanima Evrope, ali i takozvana kooperacija tri neutralne države – Švedske, Švajcarske i Austrije. Austrija je, pri tome, dobila najviši rejting kao pouzdani saradnik NSA, čak viši od onog koji je dodeljen Francuskoj.
Ovaj podatak odjeknuo je u austrijskoj javnosti kojoj je do tada objašnjavano da obaveštajna saradnja postoji samo između austrijske vojske i Amerikanaca, i to utoliko da vojska servisira prislušne stanice koje odabiraju i pojačavaju signale sa istočnoevropskih prostora i iz Male Azije.
Verodostojnost Snoudenovih dokumenata koji ukazuju na špijunsku ulogu Austrije u međuvremenu je potvrdio Tomas Drejk, bivši saradnik američke prislušne službe SCS. Drejk je, kako sam ističe, u obaveštajnoj penziji i bavi se novinarstvom u Beču – kao slobodni saradnik „nekih američkih redakcija”.
Saradnja o kojoj je bilo reči u Snoudenovom dokumentu nije se odnosila na vojne prislušne stanice, već na specijalne, lokalne stanice u zgradama koje pripadaju ambasadi SAD. Pri tome je posebno pala u oči višespratna, luksuzna vila iz devetnaestog veka, zavedena kao stambena zgrada službenika američke ambasade u Beču.
Drevno zdanje u idiličnom okruženju osamnaestog bečkog kvarta, na adresi Peclajnsdorfer štrase 126–128, ima savremene dimnjake koji se ne dime... Iza dekorativnog „omota” su prikriveni prislušni skeneri. U šipkama starih TV antena iz šezdesetih godina prošlog veka skriveni su elektronski odašiljači, a iza tananih i poroznih zidova oronule baštovanske kućice skrivene su satelitske antene... U podrumu zgrade je kompjuterizovana prislušna centrala koja se zvanično vodi kao „aneks”. U špijunskom žargonu je to izraz za teledirigovanu prislušnu stanicu bez osoblja na licu mesta.
Međutim, prema saznanjima austrijskih bezbednosnih organa, tu stanicu opslužuje tridesetak ljudi – pet američkih stručnjaka za elektronski nadzor i dvadeset pet visokospecijalizovanih informatičara austrijske vojnoobaveštajne službe (HNA).
Zanimljivo je, ipak, da su austrijski bezbednosni organi otkrili aferu tek po objavljivanju Snoudenovih dokumenata. Prethodno su službenici iste službe nadzirali demonstrante koji su minulog proleća u povorci izašli pred ovo zdanje, protestujući protiv američke špijunske delatnosti u Beču. Kako se u dobro obaveštenim krugovima Beča može saznati, tada je pokrenuta interna istraga. Organi unutrašnje kontrole ustavobranitelja tražili su „krticu” koja je prosledila informacije demonstrantima.

Na prelazu Gradina, na izlazu iz Srbije, čeka se četiri sata
Prema informacijama uprave granične policije u 17.15 časova, putnička vozila čekaju četiri sata na graničnom prelazu Gradina, na izlazu iz Srbije a na Preševu, na izlazu iz zemlje, putnička vozila i autobusi š zadržavaju 35 minuta, navode iz Auto-moto saveza Srbije (AMSS).
Teretna vozila najduže čekaju na Batrovcima, na izlazu iz Srbije i to dva sata dok se na prelazu Horgoš i Šid, na izlazu iz Srbije, zadržavaju 90 minuta.
Na ostalim graničnim prelazima nema dužih zadržavanja za sve kategorije vozila, prenose iz AMSS-a.

Tesla i Karađorđevići
Dr Oliver Subotić*
Dok sam iščitavao primarne izvore za potrebe pisanja knjige „Tesla: Duhovni lik”, imao sam prilike da se lično uverim u ono što su gotovo svi Teslini biografi u manjoj ili većoj meri uočili u njegovoj ličnosti, a to su izrazite „oscilacije” (neretko i protivrečnosti) u raznim temama. Ipak, primetio sam da postoji nekoliko tema u kojima, slikovito rečeno, ne postoje „sinusoide” i izražene „amplitude”, već isključivo „linearna funkcija”. Jedna od tih retkih tema gde Tesla pokazuje jasnu konstantu u stavovima je odnos prema srpstvu, Kraljevini Jugoslaviji i Kraljevskom domu Karađorđevića.
Nikola Tesla je tokom američkog perioda svog života postao izrazit kosmopolita, ostavši istovremeno srpski patriota. Tokom američkog perioda se formirao i kao ubeđeni srpsko-jugoslovenski monarhista, te je poput većine srpskih intelektualaca tog vremena vatreno podržavao koncept Kraljevine Jugoslavije i bio veliki poštovalac kraljevske loze Karađorđević. To poštovanje se već može uočiti u dostupnim dokumentima iz perioda Prvog svetskog rata, kada on izražava divljenje podvizima srpske vojske predvođene svojim nezaboravnim voždom, kraljem Petrom Prvim Oslobodiocem. Tako, povodom inicijative jeromonaha Nikolaja Velimirovića iz 1915. godine, da zajedno sa Mihajlom Pupinom i Pajom Radosavljevićem potpiše „Vidovdanski proglas” i pozove Srbe u SAD da pomognu svojim sunarodnicima na Balkanu, Tesla iznosi stav da bi taj apel američki Srbi najpre poslušali ako bi ga potpisala dva srpska kralja: Petar Karađorđević i Nikola Petrović.
Ličnost u kraljevskoj lozi Karađorđević, koju je Tesla posebno izdvajao, bio je kralj Aleksandar, koji ga je odlikovao Ordenom Jugoslovenske krune prvog stepena 1931. godine. Kralja Aleksandra je doživljavao kao vladara koji je uspeo da napravi snažnu državu (Kraljevinu Jugoslaviju) i ujedini tri balkanska naroda (Srbe, Hrvate i Slovence). U svom posmrtnom slovu Kralju Mučeniku, objavljenom 1934. godine u „Njujork tajmsu”, Tesla ovako zbori: „Poput Vašingtona, bio je sposoban i neustrašiv general koji je oslobodio svoju zemlju od ugnjetavanja; poput Linkolna bio je mudar i patriotski vođa koji je pretrpeo mučeništvo.” Tesla je, pritom, verovao da će mučenička krv kralja Aleksandra definitivno ujediniti narode Kraljevine Jugoslavije (što se, kao što je dobro poznato, nije desilo). Sa druge strane, strahovao je za jedinstvo mlade države, zbog čega je javno podsetio sve Hrvate i Slovence na činjenicu da je njihova sloboda kupljena cenom srpske krvi u Prvom svetskom ratu. Kralj Aleksandar je za Teslu bio i ostao ličnost koja zaslužuje da bude na „pijedestalu srpskih velikana” – pišući pozdravno pismo Srbima u Geriju (Indijana, SAD) uoči Drugog svetskog rata, on za kralja Aleksandra koristi epitete „Veliki” i „Mučenik”.
Kada je reč o kralju Petru Drugom Karađorđeviću, Tesla i prema njemu pokazuje odnos dubokog poštovanja i izrazite odanosti, približan onome koji je ukazivao kralju Aleksandru. U jednom pismu iz 1938. godine upućenom inženjeru Slavku Bokšanu, Tesla kralja Petra Drugog naziva „mladim orlićem iz gnezda velikog orla”, a Srbe u SAD javno poziva da budu odani mladom monarhu, koga naziva „zenicom u oku naroda”. On kralja Petra Drugog veliča u nekoliko javnih objava u SAD želeći mu mnoga leta. Na koncu, poslednji Teslin izlazak u javnost – tačno pola godine pred smrt – bio je osmog jula 1942. godine u hotelu „Njujorker”. On tada, već prilično ugroženog zdravlja, izlazi u pratnji svog sestrića, diplomate Save Kosanovića, da pozdravi kralja Petra Drugog. Mladi kralj je u to vreme bio u poseti SAD, sa ciljem da od predsednika Ruzvelta izmoli vojnu pomoć za generala Dragoljuba Mihailovića (koga je Tesla, po rečima čuvenog američkog istraživača Lelanda Andersona, smatrao za „simbol drevne srpske borbe za krst časni i slobodu zlatnu”). „Hrvatski glas” izveštava o susretu mladog monarha i Tesle, navodeći kako je genijalni pronalazač rekao da mu je kralj svojom posetom učinio najveću čast i da će mu to biti „najmilija uspomena”. Svoj uvodni govor kralju Petru Drugom Tesla je završio rečima: „Veličanstvo, Bog Vas blagoslovio!”. Prema Kraljevim memoarima, obojica su tokom rastanka plakala, a Tesla ga je otpratio podsećanjem na zaveštanje kralja Aleksandra: da čuva jedinstvo naroda Kraljevine.
Važno je ovom prilikom istaći da je Tesli bila apsolutna strana bilo kakva ideja Jugoslavije bez srpske krune na njenom čelu – ostao je odan kralju Petru Drugom Karađorđeviću i pored stalnih ubeđivanja okoline da pređe na stranu Tita i njegovih komunista, koji su se od samog početka rata spremali za revolucionarni prevrat i nasilno preuzimanje vlasti. O čvrstom Teslinom stavu prilično argumentovano piše Margaret Čejni, pozivajući se na hrvatskog profesora Bogdana Radicu, diplomatu Kraljevine Jugoslavije u SAD, koji je tokom rata prešao na Titovu stranu. Iz njene studije saznajemo da je Sava Kosanović bezuspešno pokušavao da privoli svog genijalnog ujaka da se od kralja okrene ka Titu. O svemu navedenom u svojim memoarima svedoči i Konstantin Fotić, ambasador Kraljevine Jugoslavije u SAD, koji navodi da je svaki pokušaj da se od Nikole Tesle izvuče bilo kakva poruka protiv Kralja Petra Drugog bila bezuspešna. Teslina odanost srpskoj kruni bila je do kraja života održana besprekorno.
Da li bi Tesla, da je danas među nama, od „linearne funkcije” skrenuo kao „sinusoidi” u navedenim temama? To je već domen pretpostavki. A ono što možemo pretpostaviti jeste da bi zbog gorkog iskustva Jasenovca, Jadovna i, na kraju, „Oluje” imao krajnje rezervisan stav prema nekoj novoj jugoslovenskoj ideji. Možemo slobodno pretpostaviti i to da bi se i danas zalagao za što bolje odnose Srba sa Hrvatima i Slovencima, koje je smatrao bratskim narodima. A ako ćemo suditi po ogromnom poštovanju koje je decenijama ukazivao Karađorđevićima – kao i ništa manjem poštovanju koje oni do dan danas ukazuju njemu – verovatno bi u naše vreme bio i počasni član Krunskog saveta.
*Osnivač Zadužbine „Petar Mandić”, dobročine ustanove koja neguje uspomenu na Tesline pretke

Rustem Mustafa svedoči na suđenju Tačiju
Suđenje Hašimu Tačiju i njegovim saučesnicima optuženima za ratne zločine na KiM nastavlja se sutra, a kako saznaju mediji u Prištini, sudsko veće saslušaće Rustema Mustafu, bivšeg komandanta oslobodilačke vojske Kosova (OVK) u Operativnoj zoni Lap, inače poznatog kriminalca i osuđivanog ratnog zločinca. Mustafa je jedan od retkih pripadnika OVK i jedini komandant te terorističke jedinice koji su u Prištini osuđeni za ratne zločine na KiM. On je potvrdio da je dobio poziv od Specijalizovanog tužilaštva u Hagu da se iduće sedmice pojavi kao svedok.
Mustafa će, kako se očekuje, svedočiti o funkcionisanju OVK, a u izjavama za medije kazao je da namerava da „brani istinu o ratu OVK”.
Rustem Mustafa poznat je kao komandant Remi, a tokom rata 1998–1999. bio je komandant regionalne zone Lap i član takozvane lapske grupe OVK. Posle rata, postao je poslanik i potpredsednik Demokratske partije Kosova. Uhapšen je u avgustu 2002. i izveden pred Okružni sud u Prištini u kojem su sudile međunarodne sudije Unmika. Osuđen je prvostepeno na 17 godina zatvora jer je utvrđeno da je sa još trojicom pripadnika OVK ubio petoro nelojalnih kosovskih Albanaca. Vrhovni sud Kosova preinačio je presudu 2005. i naložio novo suđenje pa je 2013. osuđen na četiri godine zatvora.
Bio je optužen da je zajedno sa drugim pripadnicima OVK držao zarobljenike u nehumanim uslovima, uskraćujući im adekvatnu zdravstvenu negu, hranu i vodu. Zatočenici su podvrgavani stalnom premlaćivanju, mučenju i pretnjama smrću od avgusta 1998. do juna 1999. godine.
Sumnja se da je tokom rata na KiM učestvovao u teškim zločinima nad Srbima kao i da je u zoni Lap osnivao logore u kojima su civili saslušavani, zlostavljani i ubijani. Grupe pod kontrolom Mustafe, prema podacima dostupnim medijima, posle rata proterivale su preostale Srbe i preprodavale napuštene stanove i drugu imovinu. Mustafa je pored terorističke grupe BIA formirao i „Skiftere” i „Crvenu ruku”, čiji su pripadnici progonili, kidnapovali i ubijali Srbe na području Prištine i Podujeva.
Prema podacima srpskih bezbednosnih službi, Mustafa je još od osamdesetih godina prošlog veka privođen zbog trgovine narkoticima, krijumčarenja oružja, ucena, napada na policiju i drugih teških krivičnih dela. Američke obaveštajne službe smatraju ga jednom od osoba od kojih preti opasnost po mir na Balkanu.
Prema obaveštajnim podacima, Mustafa u svojim kriminalnim aktivnostima, pre svega u trgovini drogom, sarađuje sa Ramušom Haradinajem, dok je do 2015, kada je pravosnažno osuđen, bio poslanik i potpredsednik stranke Hašima Tačija.
Rustem Mustafa jedan je od prvih pripadnika OVK koje je još krajem 2018. u predistražnom postupku saslušalo tužilaštvo u Hagu, pa se tada nagađalo da će on biti i jedan od prvih čije će se ime naći na nekoj od optužnica. Iako je Mustafa zbog svoje pozicije u komandi OVK pominjan odmah uz Tačija, Kadrija Veselija, Adema Čekua, Fatmira Limaja i ostalih, haški tužilac će ga saslušati kao svedoka, a ne kao okrivljenog.

Kaciga glavu čuva
Biciklisti su često prinuđeni da se kreću kolovozom gde ih vozači motornih vozila tretiraju kao „ometače”, a ne kao sastavni deo saobraćajnog sistema
Na teritoriji Srbije od početka godine poginule su 23 bicikliste, a povređeno je više od 400. MUP Srbije skrenuo je pažnju da su oni najugroženija kategorija učesnika u saobraćaju.
„Apelujemo na vozače putničkih i teretnih vozila i autobusa da posebnu pažnju usmere na bicikliste, kako bi sačuvali njihovu bezbednost. Sa druge strane, apelujemo i na bicikliste da upotrebnom svetala i reflektujućih elemenata učine sebe vidljivijim, a samim tim i bezbednijim u saobraćaju”, saopšteno je iz MUP-a i objavljen apel i na društvenim mrežama.
Ključni problem, kada je reč o bezbednosti biciklista u saobraćaju, jeste njihova ranjivost, jer i pri relativno malim brzinama često zadobijaju teške povrede, uglavnom zbog toga što im je jedina zaštita njihova odeća, ukazali su stručnjaci Agencije za bezbednost saobraćaja (ABS).
Važnu ulogu ima i brzina vozila koja učestvuju u sudaru sa biciklistima, naročito kada je reč o težim posledicama. Biciklisti su često slabo uočljivi za druge učesnike u saobraćaju, pre svega jer su dimenzije vozila manje u poređenju sa automobilima, autobusima ili teretnim vozilima.
To je poseban problem u noćnim uslovima vidljivosti, pogotovo u slučajevima kada bicikl nije opremljen odgovarajućim svetlima, a to su belo na prednjoj i crveno svetlo na zadnjoj strani bicikla, kao i ako vozač i putnik na biciklu ne nose svetlu odeću.
Stručnjaci naglašavaju i činjenicu da biciklisti različite starosne dobi i pola imaju različite psihofizičke sposobnosti. Deca uglavnom nemaju dovoljno iskustva i znanja, a stariji imaju smanjenu moć zapažanja, smanjene fizičke sposobnosti i pokretljivost.
Bezbednost dvotočkaša u velikoj meri zavisi i od saobraćajnog okruženja, koje je najčešće dizajnirano i prilagođeno za kretanje motornih vozila i nije predviđeno za bicikliste.
„Oni su često prinuđeni da se kreću kolovozom gde ih vozači motornih vozila tretiraju kao ’ometače’ saobraćaja, a ne kao sastavni deo saobraćajnog sistema, pri čemu često i sami ne poštuju pravila – ne postupaju u skladu sa signalizacijom, zabranom korišćenja mobilnih telefona, audio i video uređaja, upotrebom svetala na biciklu. Saobraćajne nesreće sa učešćem biciklista, zbog njihove velike ranjivosti, češće za posledicu imaju poginule osobe, nego što je to slučaj kod udesa sa učešćem samo motornih vozila sa zatvorenom karoserijom”, navodi se u rezultatima istraživanja ABS-a.
Kada se uporedo posmatraju podaci o nastradalim biciklistima i nastradalim vozačima i putnicima u automobilima, dolazi se do podataka da biciklisti kada učestvuju u saobraćajnoj nesreći imaju skoro šest puta veći rizik da smrtno stradaju nego što je to slučaj sa putnicima i vozačima u automobilima.
U proseku, godišnje u udesima u Srbiji pogine oko 50 i bude povređeno oko 1.486 biciklista. Svaka jedanaesta poginula i svaka četrnaesta povređena osoba u saobraćajnim nesrećama je – biciklista. Oni čine oko devet odsto od ukupnog broja poginulih i oko sedam procenata od svih povređenih osoba u udesima, pokazuju podaci ABS-a.
Saobraćajne nesreće sa učešćem biciklista se najčešće događaju u leto i jesen, odnosno u periodu godine od jula do oktobra, a najviše u avgustu.
Stručnjaci savetuju biciklistima da imaju zakopčanu zaštitnu kacigu, koja će im spasiti život u slučaju pada sa bicikla i sprečiti povrede glave.
„Koristite štitnike za kolena i laktove kako biste ublažili udarce od pada. Nosite odgovarajuće cipele i proverite da li su pertle pravilno vezane. Obucite adekvatnu odeću – pantalone sa užim nogavicama, majice i jakne koje su uz telo, kako ne bi došlo do zakačinjanja delova garderobe o pedale i druge delove bicikla”, savetuju iz ABS-a.
Bicikl treba da bude ispravan, ručice na upravljaču čvrste i pravilno podešene, a sedište na odgovarajućoj visini – tako da stopala obe noge budu u stanju da dodirnu zemlju. Kočnice moraju da budu ispravne, a pneumatici na točkovima napumpani pod odgovarajućim pritiskom.
Belo svetlo na prednjoj i crveno na zadnjoj strani bicikla moraju biti ispravni i postavljeni na odgovarajuće položaje. Zvonce ili sirena takođe moraju biti ispravni.
„Kada prelazite preko kolovoza, trudite se da se ponašate kao da ste pešak. Pogledajte pažljivo levo, desno, levo. Kada procenite da je bezbedno započnite prelazak, gurajući bicikl pored sebe. Koristite ručne signale da upozorite druge učesnike u saobraćaju ili im date obaveštenje o skretanju i promeni položaja na kolovozu”, savetuju stručnjaci.
U noćnim uslovima i kada je smanjena vidljivost, osim što bicikl mora da bude osvetljen, biciklista treba da ima svetlu i odeću sa retroreflektujućim materijalima. Ako voze bicikl kolovozom, treba da se kreću u širini od najviše jedan metar od desne ivice kolovoza, ali ne uz sam ivičnjak.

Svi bi u menadžere, niko neće u prosvetu
Poražavajuće mali broj studenata koji nameravaju da postanu prosvetni radnici ponavlja se iz godine u godinu. Avetinjski pusti ostaju smerovi fakulteta koji obrazuju nastavnike. Stručnih profesora za fundamentalne opšteobrazovne predmete u preduniverzitetskom školstvu već nema dovoljno, i neće ih ni biti dok na pragu fakulteta ima najmanje budućih brucoša koji žude da steknu visoko obrazovanje da bi se vratili u učionice kako bi neke nove đake opismenili.
Zvuči optimistično kad se kaže da je na Matematičkom fakultetu u Beogradu na smeru nastavnik matematike ove godine konkurisalo duplo više studenata nego lane. Ali u brojkama, realnost izgleda ovako: prošle godine je u ovo doba bilo svega osam kandidata, sada ih je 16, a planirano je 70 brucoša.
Na svim srbističkim katedrama na republičkom nivou očekuje se da će biti popunjeno oko 40 odsto ponuđenih mesta za buduće studente.
– U Novom Sadu, Nišu, Kragujevcu, Beogradu, Kosovskoj Mitrovici, kada se sve sabere, planirano je 441 mesto na budžetu, a ima 186 kandidata. Samo u Beogradu za grupu za srpski jezik i književnost bilo je prijavljeno 34 kandidata na 100 mesta, a za srpsku književnost i jezik 63 na predviđenih 150 mesta. Slično je bilo i prošle godine. Slikovito, ako bismo gledali po poslovičnoj slici čaše vode koja je do pola puna ili prazna, zavisi da li ste optimista ili pesimista, ta čaša je svakako – šuplja – dočarava za „Politiku” prof. dr Slavko Petaković, šef katedre za srpsku književnost s južnoslovenskim književnostima na Filološkom fakultetu Univerziteta u Beogradu.
Jagme za indeks nema ni na Opštoj fizici, smeru Fizičkog fakulteta koji u glavnom gradu upisuju budući nastavnici ovog predmeta. Tu je prijavljen samo – jedan kandidat. Pad broja zainteresovanih se beleži već osam godina, ali do sada nije bila ovako alarmantna situacija. Kako je izjavio dekan, prof. dr Ivan Belča, ovaj brucoš će imati sve predmete, ništa neće biti izbačeno, a sledeći potez je na državi jer ne sme da se dozvoli da se ugasi Opšta fizika, pošto bi u tom slučaju buduće generacije ostale bez nastavnika.
Oskudicu interesovanja za prosvetni poziv potvrđuju i preliminarne rang-liste za upis na Prirodno-matematičkom fakultetu u Novom Sadu. Studije za profesora hemije tu će upisati samo jedan kandidat, a planirano je 20 brucoša. Za buduće nastavnike fizike bilo je ukupno tri kandidata, jedan je pao prijemni, jedan „upao” na samofinansiranje i jedan zavredeo indeks na budžetu, mada je ukupno studenata na ovom smeru moglo biti 25. Za ostala nastavnička zvanja na novosadskom PMF-u zainteresovanost je za mrvicu bolja. Na smeru za profesore matematike ima osam kandidata za 51 budžetsko mesto, dok je za profesore geografije 11 rangiranih, a 40 raspoloživih mesta.
– Mi smo sada u prvom planu kao nacionalna disciplina, a kada smo pokušali da srpski jezik i književnost dobije natpredmetni status, da se uvede na sve fakultete, ta inicijativa ostavljena je da istrune u lavirintima birokratije. Dobili smo deklarativnu podršku i van toga se ništa nije učinilo – ukazuje Petaković.
Njegove reči „prosveta je trenutno na mrtvom vezu, ostavljena je da odumre” i više puta isticane stipendije za studente koji se obrazuju za nedostajuća zanimanja u školama teško da će biti od pomoći. Za ovu godinu dodeljeno ih je samo pet, a novi konkurs uskoro treba da bude raspisan.
– Ne verujem da će to dati velikog efekta, budući da je student potpuno svestan da kad se završi studiranje on ulazi u prosvetu gde su plate takve kakve jesu i, što je veći problem, gde položaj prosvetnog radnika nije dobar – konstatuje ovaj profesor.
Nastavnici tvrde da su nemoćni. Ugled im je srozan. Plate su im ispod republičkog proseka. Učenici to vide i neće da postanu nastavnici. Nastavi li se tako, ne bi čudilo da u dogledno vreme u mnogim školama table budu najpametnije, nastavnici uglavnom nedovoljno stručni, a đaci posledično funkcionalno nepismeni. Hoće li s takvim predznanjem upisivati fakultete?
Da ironija bude veća, najodgovorniji donosioci odluka istrajno tvrde da je obrazovanje prioritet, a unapređivanje kvaliteta obrazovanja strateški cilj. U prvom planu je digitalizacija, a vraćanje dostojanstva prosvetnom esnafu ostaje na marginama. Šta uraditi da se pomak nabolje vidi ubrzo, da se ne čeka deset godina?
– Prvi korak mogu biti stipendije, ali to nije rešenje. Drugi je povećanje plata. Treći, rešavanje statusa prosvetnog radnika, zaštita od pritisaka i sprečavanje nasilja kojima je izložen, kao i prevencija nasilja u bilo kom obliku u školama. To se mora sistemski rešiti vrlo rigidnim kažnjavanjem. Nastavnik mora imati ugled u društvu, a primer i uzor za to treba da budu oni koji istupaju u javnom prostoru. Kada okruženje bude podsticajno tako da đaci u velikom broju upisuju nastavničke smerove i konkurencija će biti veća i najbolji će ulaziti u učionice. Svi ovi koraci su povezani, ne može da se ispuni samo jedan – smatra Petaković.
Medijski prostor, portali naročito, obiluju svakojakim jezičkim pogreškama, lektori su desetkovani, zvanična saopštenja državnog vrha, pa i Ministarstva prosvete, neretko su ugledni primeri grešaka, počevši od pravopisnih. Ako bi, recimo, bar državne institucije koje već imaju službe za odnose s javnošću obavezno morale da uposle profesore srpskog jezika kao lektore, da li bi i to doprinelo pravilnijoj upotrebi srpskog jezika, podsticajnom okruženju i većem interesovanju za studije srpskog jezika?
– To bi bio kulturni uticaj iznutra koji je najbitniji i koji bi menjao ovo društvo. Kad učenik vidi da uopšte nije važno kako govorite, kako pišete, on prihvata taj model. Kada bi u institucije koje se obraćaju javnosti ušli profesori srpskog jezika i književnosti to bi oblikovalo javni izraz, onda bi i đaci i svi građani imali orijentir šta je poželjno, društveno prihvatljivo i važno. Deca nemaju signal iz okruženja koji im kaže da je bitan način izražavanja, poznavanje svog jezika. Ne čitaju kao pre, a uticaj elektronskih medija je ogroman. Navikli su na kratke poruke koje su ekspresivno svedene. Bogatim jezikom možete da izrazite svoju psihološku slojevitost, tanane emocije, nijanse u raspoloženjima, bogatstvo svoga bića. Što vam je jezik siromašniji, teže možete da komunicirate s drugima. Pitanje je da li siromašenje jezika korespondira s osiromašenjem potrebe da se razgovara s drugim čovekom, jer se komunicira kratkim porukama, emotikonima, sažetim mejlovima, frazama, rečeničnim sklopovima koji su klišei. Nisam siguran da problem u komunikaciji dece nije povezan sa siromaštvom jezika, a ono sa iščezavanjem potrebe da se zaista komunicira s drugom osobom – zaključuje šef katedre za srpsku književnost.

Rubljov izborio četvrtfinale Vimbldona, protivnik Đoković ako pobedi Hurkača
Ruski teniser Andrej Rubljov plasirao se u četvrtfinale Vimbldona, pošto je danas u osmini finala savladao Aleksandra Bublika iz Kazahstana rezultatom 7:5, 6:3, 6:7 (6:8), 6:7 (5:7), 6:4.
Meč je trajao tri sata i 20 minuta. Ovo je bio šesti međusobni duel ruskog i kazahstanskog tenisera, a četvrti trijumf Rubljova.
Rubljov će u četvrtfinalu igrati sa pobednikom meča između Srbina Novaka Đokovića i Poljaka Huberta Hurkača, koji je na programu kasnije večeras.
Plasman u četvrtfinale Vimbldona izborio je još jedan ruski teniser Roman Safiulin, koji je pobedio Kanađanina Denisa Šapovalova 3:6, 6:3, 6:1, 6:3. On će u četvrtfinalu igrati sa pobednikom meča između Italijana Janika Sinera i Danijela Elahija Galana iz Kolumbije.

Senatorka Voren iznenađenje za Hilari
Od našeg stalnog dopisnika
Vašington – U utorak je u Njujorku održan sastanak 170 donatora, članova Političkog akcionog komiteta (PAK), da bi razmotrili strategiju za realizaciju „potencijalnih” predsedničkih ambicija  bivše prve dame, bivše senatorke i do početka ove godine šefice američke diplomatije – Hilari Klinton.
Taj PAK već ima i adekvatno ime „Spremni za Hilari”. Da li je međutim spremna i Klintonova?
Konsenzus medijskih analitičara je da jeste i da je njeno napuštanje Obaminog kabineta deo plana da se uključi u novu predsedničku trku, pošto je u prvom pokušaju, uprkos početnom uverenju da je nepobediva, u borbi za nominaciju izgubila od dotle malo poznatog profesora prava i senatorapočetnika Baraka Obame.
Nju i ovoga puta mediji tretiraju kao apsolutnog favorita za kandidata Demokratske stranke – ili je tako bilo do ove nedelje, kada je jedna detaljna analiza u dvonedeljniku „Nju ripabliks” (Nova republika), koji zastupa stavove modernog liberalizma (izlazi od 1914) – ukazala na mogućnost da se na putu povratka „dinastije Klinton” u Belu kuću opet ispreči jedan profesor prava i novajlija u Senatu i bude predsednički džoker na isti način kao i Obama 2008.
To je Elizabet Voren (64), profesorka sa Harvarda i od januara ove godine senatorka iz Masačusetsa. Pre toga je bila predsednica kongresnog Odbora za nadzor i specijalna savetnica za zaštitu potrošača u Obaminoj vladi.
Vorenova se doživljava kao neformalni lider „levog”, populističkog krila demokrata: u tu poziciju je pre svega stavlja njen odnos prema Volstritu, odnosno interesima američke finansijske industrije, koja po njoj treba da bude čvršće regulisana, kako pohlepa za profitima Ameriku i svet ne bi opet gurnula u neku finansijsku i ekonomsku krizu.
Argumenti izneti u „Novoj republici”dobili su veliki publicitet:
Prevagu u Demokratskoj partiji, sudeći prema nedavnim događajima (pobeda Bila de Blazija na izborima za guvernera Njujorka, eliminisanje Lerija Samersa sa spiska kandidata za novog guvernera Federalnih rezervi...), steći će populisti, a pošto će partija sigurno želeti da i sledeći predsednički izbori po ishodu budu „istorijski”, za svog kandidata će ovoga puta izabrati jednu ženu.
Ta žena bi morala da bude kadra kako da obezbedi veliku količinu novca za kampanju (Obamin reizbor 2012. koštao je milijardu dolara), tako i da motiviše i podstakne strasti baze demokrata (i partijski neopredeljenih birača).
Sve te uslove, prema ovoj analizi, kompletno ispunjava samo Elizabet Voren. Dokazi: za svoju senatorsku pobedu lako je obezbedila 42 miliona dolara (veći odziv donatora dosad su imali samo Obama i Klintonova), a njen govor na konvenciji demokrata kad je Obama nominovan po drugi put dobio je najviše ovacija posle njegovog.„Klintonova je glava Demokratske partije, a Vorenova njeno srce”, napisao je, podržavajući teze „Nove republike”, uticajni bloger „Vašington posta” Kris Kaliza. Po njemu, senatorka je ona vrsta „liberalnog populiste” kakvog su 2008. demokrate videle u Obami, koji ih je kao predsednik u tom pogledu razočarao, kako zbog prepreka u političkom sistemu, tako i u sopstvenoj glavi.
Okretanje ka Vorenovoj kao „sledećoj” bi, kako je u „Njujork tajmsu” ocenila Rebeka Trajster, uz sve drugo bio i način da se „preboli” Obama.
Odnos prema Volstritu, odnosno prema ekonomskim nejednakostima koje simbolizuje, što definiše identitet demokrata, biće velika tema te partije u susret 2016. Imidž Hilari Klinton (i bivšeg predsednika Bila Klintona koji s njom ide u paketu), u tom pogledu nije najpovoljniji, za šta je dokaz saldo računa njihove porodične fondacije i ličnog bankovnog konta.
Vorenova se na drugoj stani ne ustručava da otvoreno govori o prirodi Volstrita i dokazuje da se njegova ćud nimalo nije promenila (njeni govori o tome su hitovi na „Jutjubu”). Najveće banke su danas 30 odsto veće nego što su bile pre izbijanja krize 2008, dok pet najvećih drže polovinu ukupnog bankarskog kapitala Amerike.
Ove analize i argumenti imaju međutim jednu slabu tačku: Elizabet Voren opovrgava da ima predsedničke ambicije i već je najavila da će podržati partijsku koleginicu Hilari. Pa ipak, zar i u politici ne važi pravilo „Nikad ne reci nikad”.

Grčka i kreditori: udaljenost od milijarde evra
Od našeg dopisnika
Atina – Nema dogovora između Atine i međunarodnih kreditora jer grčka vlada i „trojka” ne uspevaju da se dogovore kako da zatvore rupu u budžetu za 2014. procenjenu na dve milijarde evra.
„Grčke vlasti i ’trojka’ i dalje su milijarde milja udaljeni oko budžetske rupe za 2014“, saopštio je Viser Tomas, šef evropske radne grupe, dodajući da se o zaostalom kreditu neće razgovarati ni na ovom ni sledećem sastanku Evrogrupe 22. novembra. „Ja za Božić idem na skijanje i celom pitanju vratićemo se u februaru, kad se vlada u Atini i trojka usaglase.“
„Ne dele nas milje nego nas dele mere”, očigledno nezadovoljan reagovao je grčki ministar finansija i naglasio da jedna takva izjava ne odslikava realno stanje i tok razgovora.
Inspektori „trojke” – Evropske komisije, Evropske centralne banke i MMF-a – procenjivali su deficit na 2,9 milijardi evra da bi se potom nevoljno saglasili sa iznosom 1,5 milijardi, što je još daleko više od „manjka” na koji pristaje grčka vlada tvrdeći da će kada se budžet zaokruži nedostajati samo 700 miliona evra.
Razgovori će biti nastavljeni početkom iduće nedelja kada se „trojka” vrati sa sastanka Evrogrupe gde grčko pitanje očigledno neće biti na dnevnom redu. To znači da se zaostala tranša kredita od milijardu evra prolongira na neodređeno vreme, možda tek za februar.
„Trojka” se vraća u Atinu da nastavi pregovore sa grčkom vladom koja je izričito poručila da nove mere štednje ne dolaze u obzir jer zemlja više ne bi mogla da ih podnese. Takvih zahteva je bilo i ovog puta, ali je grčki ekonomski tim insistirao da se izvori finansiranja potraže na drugi način, nikako više kroz smanjenje plata i penzija.
Delimično je pomeren rok u kome 12.500 državnih službenika treba da napusti radna mesta i pređe na tzv. mobilnu listu koja je uglavnom put za otkaz. Oko 5.000 zaposlenih u opštinskim službama već do kraja meseca treba da se nađe na listi i oslobode radna mesta, a naredne godine će 3.600 bankarskih službenika biti suspendovano i upućeno da traga za novim poslom.
Grčku vladu je prilikom poslednjeg glasanja o poverenju u parlamentu spasla tesna prevaga od samo tri glasa prednosti i svako novo glasanje o nepopularnim merama je novi ispit i nova opasnost.
Da bi zadovoljila zahteve kreditora i obezbedila neophodna sredstva iz naplate poreza, vlada pred parlament namerava da stavi novi zakon o dodatnom oporezivanju nepokretne imovine.
Dobro obavešteni izvori tvrde da je opasnost od kolapsa vlade realna jer desetak poslanika iz koalicionih partija preti da će ukoliko zakon ne bude ublažen glasati protiv.
----------------------------------------------------------
Odlazak „Meriota“
Atina – Američki hotelski lanac „Meriot” posle 30 godina odlazi iz Grčke jer je rukovodstvo kompanije odlučilo da više ne obnavlja ugovor i da napusti ekskluzivnu lokaciju na atinskoj Aveniji Singru i Grčku.
Vlada pokušava da zainteresuje investitore jer je u poslednjih nekoliko godina nekoliko velikih svetskih kompanija odlučilo da odu, među njima je „Koka Kola” koja je 2012. svoje sedište prebacila u Švajcarsku.

EK ne može tražiti od Malte da ne prodaje državljanstvo
BRISEL – Evropska komisija nema načina da natera Maltu da povuče nedavno usvojeni zakon po kome je moguće jednostavno kupiti državljanstvo i tako postati građanin Evropske unije, rekao je za briselski portal „EuObzerver” Mikele Ćirkone, portparol sekretarke za unutrašnje poslove Cecilije Malmsterm. 
Ćirkone je objasnio da države članice imaju diskreciono pravo da odlučuju o uslovima za sticanje državljanstva i podsetio da je Evropski sud u Luksemburgu u nekoliko navrata tako presudio. Svako ko plati 650 000 evra može legalno da stekne malteški pasoš. Malteška vlada računa da bi prodajom pasoša mogla da ostvari prihod od oko 300 miliona evra godišnje, i da privuče investitore i bogataše iz celog sveta.
Imena kupaca biće državna tajna, a novopečeni Maltežani će imati sva prava i privilegije koje uživaju državljani ostalih 27 članica EU, što u Briselu izaziva bojazan da bi moglo doći do zloupotreba, navodi portal. Sa druge strane, podseća se u tekstu, Malta nije jedina članica Unije do čijeg se državljanstva može doći putem novca. Austrijski pasoš je dostupan svakom ko u tu zemlju investira najmanje deset miliona evra, a portugalska „zlatna boravišna dozvola” za ekspresno sticanje pasoša može se dobiti uz investiciju od milion evra.
Na listi zemalja koje odobravaju najviše zahteva za državljanstvo prednjači Velika Britanija, koja godišnje „usvoji” skoro 180 000 stranaca, a slede Francuska, Španija, Nemačka i Italija.

Na prelazu Gradina, na izlazu iz Srbije, čeka se četiri sata
Prema informacijama uprave granične policije u 17.15 časova, putnička vozila čekaju četiri sata na graničnom prelazu Gradina, na izlazu iz Srbije a na Preševu, na izlazu iz zemlje, putnička vozila i autobusi š zadržavaju 35 minuta, navode iz Auto-moto saveza Srbije (AMSS).
Teretna vozila najduže čekaju na Batrovcima, na izlazu iz Srbije i to dva sata dok se na prelazu Horgoš i Šid, na izlazu iz Srbije, zadržavaju 90 minuta.
Na ostalim graničnim prelazima nema dužih zadržavanja za sve kategorije vozila, prenose iz AMSS-a.

Tesla i Karađorđevići
Dr Oliver Subotić*
Dok sam iščitavao primarne izvore za potrebe pisanja knjige „Tesla: Duhovni lik”, imao sam prilike da se lično uverim u ono što su gotovo svi Teslini biografi u manjoj ili većoj meri uočili u njegovoj ličnosti, a to su izrazite „oscilacije” (neretko i protivrečnosti) u raznim temama. Ipak, primetio sam da postoji nekoliko tema u kojima, slikovito rečeno, ne postoje „sinusoide” i izražene „amplitude”, već isključivo „linearna funkcija”. Jedna od tih retkih tema gde Tesla pokazuje jasnu konstantu u stavovima je odnos prema srpstvu, Kraljevini Jugoslaviji i Kraljevskom domu Karađorđevića.
Nikola Tesla je tokom američkog perioda svog života postao izrazit kosmopolita, ostavši istovremeno srpski patriota. Tokom američkog perioda se formirao i kao ubeđeni srpsko-jugoslovenski monarhista, te je poput većine srpskih intelektualaca tog vremena vatreno podržavao koncept Kraljevine Jugoslavije i bio veliki poštovalac kraljevske loze Karađorđević. To poštovanje se već može uočiti u dostupnim dokumentima iz perioda Prvog svetskog rata, kada on izražava divljenje podvizima srpske vojske predvođene svojim nezaboravnim voždom, kraljem Petrom Prvim Oslobodiocem. Tako, povodom inicijative jeromonaha Nikolaja Velimirovića iz 1915. godine, da zajedno sa Mihajlom Pupinom i Pajom Radosavljevićem potpiše „Vidovdanski proglas” i pozove Srbe u SAD da pomognu svojim sunarodnicima na Balkanu, Tesla iznosi stav da bi taj apel američki Srbi najpre poslušali ako bi ga potpisala dva srpska kralja: Petar Karađorđević i Nikola Petrović.
Ličnost u kraljevskoj lozi Karađorđević, koju je Tesla posebno izdvajao, bio je kralj Aleksandar, koji ga je odlikovao Ordenom Jugoslovenske krune prvog stepena 1931. godine. Kralja Aleksandra je doživljavao kao vladara koji je uspeo da napravi snažnu državu (Kraljevinu Jugoslaviju) i ujedini tri balkanska naroda (Srbe, Hrvate i Slovence). U svom posmrtnom slovu Kralju Mučeniku, objavljenom 1934. godine u „Njujork tajmsu”, Tesla ovako zbori: „Poput Vašingtona, bio je sposoban i neustrašiv general koji je oslobodio svoju zemlju od ugnjetavanja; poput Linkolna bio je mudar i patriotski vođa koji je pretrpeo mučeništvo.” Tesla je, pritom, verovao da će mučenička krv kralja Aleksandra definitivno ujediniti narode Kraljevine Jugoslavije (što se, kao što je dobro poznato, nije desilo). Sa druge strane, strahovao je za jedinstvo mlade države, zbog čega je javno podsetio sve Hrvate i Slovence na činjenicu da je njihova sloboda kupljena cenom srpske krvi u Prvom svetskom ratu. Kralj Aleksandar je za Teslu bio i ostao ličnost koja zaslužuje da bude na „pijedestalu srpskih velikana” – pišući pozdravno pismo Srbima u Geriju (Indijana, SAD) uoči Drugog svetskog rata, on za kralja Aleksandra koristi epitete „Veliki” i „Mučenik”.
Kada je reč o kralju Petru Drugom Karađorđeviću, Tesla i prema njemu pokazuje odnos dubokog poštovanja i izrazite odanosti, približan onome koji je ukazivao kralju Aleksandru. U jednom pismu iz 1938. godine upućenom inženjeru Slavku Bokšanu, Tesla kralja Petra Drugog naziva „mladim orlićem iz gnezda velikog orla”, a Srbe u SAD javno poziva da budu odani mladom monarhu, koga naziva „zenicom u oku naroda”. On kralja Petra Drugog veliča u nekoliko javnih objava u SAD želeći mu mnoga leta. Na koncu, poslednji Teslin izlazak u javnost – tačno pola godine pred smrt – bio je osmog jula 1942. godine u hotelu „Njujorker”. On tada, već prilično ugroženog zdravlja, izlazi u pratnji svog sestrića, diplomate Save Kosanovića, da pozdravi kralja Petra Drugog. Mladi kralj je u to vreme bio u poseti SAD, sa ciljem da od predsednika Ruzvelta izmoli vojnu pomoć za generala Dragoljuba Mihailovića (koga je Tesla, po rečima čuvenog američkog istraživača Lelanda Andersona, smatrao za „simbol drevne srpske borbe za krst časni i slobodu zlatnu”). „Hrvatski glas” izveštava o susretu mladog monarha i Tesle, navodeći kako je genijalni pronalazač rekao da mu je kralj svojom posetom učinio najveću čast i da će mu to biti „najmilija uspomena”. Svoj uvodni govor kralju Petru Drugom Tesla je završio rečima: „Veličanstvo, Bog Vas blagoslovio!”. Prema Kraljevim memoarima, obojica su tokom rastanka plakala, a Tesla ga je otpratio podsećanjem na zaveštanje kralja Aleksandra: da čuva jedinstvo naroda Kraljevine.
Važno je ovom prilikom istaći da je Tesli bila apsolutna strana bilo kakva ideja Jugoslavije bez srpske krune na njenom čelu – ostao je odan kralju Petru Drugom Karađorđeviću i pored stalnih ubeđivanja okoline da pređe na stranu Tita i njegovih komunista, koji su se od samog početka rata spremali za revolucionarni prevrat i nasilno preuzimanje vlasti. O čvrstom Teslinom stavu prilično argumentovano piše Margaret Čejni, pozivajući se na hrvatskog profesora Bogdana Radicu, diplomatu Kraljevine Jugoslavije u SAD, koji je tokom rata prešao na Titovu stranu. Iz njene studije saznajemo da je Sava Kosanović bezuspešno pokušavao da privoli svog genijalnog ujaka da se od kralja okrene ka Titu. O svemu navedenom u svojim memoarima svedoči i Konstantin Fotić, ambasador Kraljevine Jugoslavije u SAD, koji navodi da je svaki pokušaj da se od Nikole Tesle izvuče bilo kakva poruka protiv Kralja Petra Drugog bila bezuspešna. Teslina odanost srpskoj kruni bila je do kraja života održana besprekorno.
Da li bi Tesla, da je danas među nama, od „linearne funkcije” skrenuo kao „sinusoidi” u navedenim temama? To je već domen pretpostavki. A ono što možemo pretpostaviti jeste da bi zbog gorkog iskustva Jasenovca, Jadovna i, na kraju, „Oluje” imao krajnje rezervisan stav prema nekoj novoj jugoslovenskoj ideji. Možemo slobodno pretpostaviti i to da bi se i danas zalagao za što bolje odnose Srba sa Hrvatima i Slovencima, koje je smatrao bratskim narodima. A ako ćemo suditi po ogromnom poštovanju koje je decenijama ukazivao Karađorđevićima – kao i ništa manjem poštovanju koje oni do dan danas ukazuju njemu – verovatno bi u naše vreme bio i počasni član Krunskog saveta.
*Osnivač Zadužbine „Petar Mandić”, dobročine ustanove koja neguje uspomenu na Tesline pretke

Rustem Mustafa svedoči na suđenju Tačiju
Suđenje Hašimu Tačiju i njegovim saučesnicima optuženima za ratne zločine na KiM nastavlja se sutra, a kako saznaju mediji u Prištini, sudsko veće saslušaće Rustema Mustafu, bivšeg komandanta oslobodilačke vojske Kosova (OVK) u Operativnoj zoni Lap, inače poznatog kriminalca i osuđivanog ratnog zločinca. Mustafa je jedan od retkih pripadnika OVK i jedini komandant te terorističke jedinice koji su u Prištini osuđeni za ratne zločine na KiM. On je potvrdio da je dobio poziv od Specijalizovanog tužilaštva u Hagu da se iduće sedmice pojavi kao svedok.
Mustafa će, kako se očekuje, svedočiti o funkcionisanju OVK, a u izjavama za medije kazao je da namerava da „brani istinu o ratu OVK”.
Rustem Mustafa poznat je kao komandant Remi, a tokom rata 1998–1999. bio je komandant regionalne zone Lap i član takozvane lapske grupe OVK. Posle rata, postao je poslanik i potpredsednik Demokratske partije Kosova. Uhapšen je u avgustu 2002. i izveden pred Okružni sud u Prištini u kojem su sudile međunarodne sudije Unmika. Osuđen je prvostepeno na 17 godina zatvora jer je utvrđeno da je sa još trojicom pripadnika OVK ubio petoro nelojalnih kosovskih Albanaca. Vrhovni sud Kosova preinačio je presudu 2005. i naložio novo suđenje pa je 2013. osuđen na četiri godine zatvora.
Bio je optužen da je zajedno sa drugim pripadnicima OVK držao zarobljenike u nehumanim uslovima, uskraćujući im adekvatnu zdravstvenu negu, hranu i vodu. Zatočenici su podvrgavani stalnom premlaćivanju, mučenju i pretnjama smrću od avgusta 1998. do juna 1999. godine.
Sumnja se da je tokom rata na KiM učestvovao u teškim zločinima nad Srbima kao i da je u zoni Lap osnivao logore u kojima su civili saslušavani, zlostavljani i ubijani. Grupe pod kontrolom Mustafe, prema podacima dostupnim medijima, posle rata proterivale su preostale Srbe i preprodavale napuštene stanove i drugu imovinu. Mustafa je pored terorističke grupe BIA formirao i „Skiftere” i „Crvenu ruku”, čiji su pripadnici progonili, kidnapovali i ubijali Srbe na području Prištine i Podujeva.
Prema podacima srpskih bezbednosnih službi, Mustafa je još od osamdesetih godina prošlog veka privođen zbog trgovine narkoticima, krijumčarenja oružja, ucena, napada na policiju i drugih teških krivičnih dela. Američke obaveštajne službe smatraju ga jednom od osoba od kojih preti opasnost po mir na Balkanu.
Prema obaveštajnim podacima, Mustafa u svojim kriminalnim aktivnostima, pre svega u trgovini drogom, sarađuje sa Ramušom Haradinajem, dok je do 2015, kada je pravosnažno osuđen, bio poslanik i potpredsednik stranke Hašima Tačija.
Rustem Mustafa jedan je od prvih pripadnika OVK koje je još krajem 2018. u predistražnom postupku saslušalo tužilaštvo u Hagu, pa se tada nagađalo da će on biti i jedan od prvih čije će se ime naći na nekoj od optužnica. Iako je Mustafa zbog svoje pozicije u komandi OVK pominjan odmah uz Tačija, Kadrija Veselija, Adema Čekua, Fatmira Limaja i ostalih, haški tužilac će ga saslušati kao svedoka, a ne kao okrivljenog.

Kaciga glavu čuva
Biciklisti su često prinuđeni da se kreću kolovozom gde ih vozači motornih vozila tretiraju kao „ometače”, a ne kao sastavni deo saobraćajnog sistema
Na teritoriji Srbije od početka godine poginule su 23 bicikliste, a povređeno je više od 400. MUP Srbije skrenuo je pažnju da su oni najugroženija kategorija učesnika u saobraćaju.
„Apelujemo na vozače putničkih i teretnih vozila i autobusa da posebnu pažnju usmere na bicikliste, kako bi sačuvali njihovu bezbednost. Sa druge strane, apelujemo i na bicikliste da upotrebnom svetala i reflektujućih elemenata učine sebe vidljivijim, a samim tim i bezbednijim u saobraćaju”, saopšteno je iz MUP-a i objavljen apel i na društvenim mrežama.
Ključni problem, kada je reč o bezbednosti biciklista u saobraćaju, jeste njihova ranjivost, jer i pri relativno malim brzinama često zadobijaju teške povrede, uglavnom zbog toga što im je jedina zaštita njihova odeća, ukazali su stručnjaci Agencije za bezbednost saobraćaja (ABS).
Važnu ulogu ima i brzina vozila koja učestvuju u sudaru sa biciklistima, naročito kada je reč o težim posledicama. Biciklisti su često slabo uočljivi za druge učesnike u saobraćaju, pre svega jer su dimenzije vozila manje u poređenju sa automobilima, autobusima ili teretnim vozilima.
To je poseban problem u noćnim uslovima vidljivosti, pogotovo u slučajevima kada bicikl nije opremljen odgovarajućim svetlima, a to su belo na prednjoj i crveno svetlo na zadnjoj strani bicikla, kao i ako vozač i putnik na biciklu ne nose svetlu odeću.
Stručnjaci naglašavaju i činjenicu da biciklisti različite starosne dobi i pola imaju različite psihofizičke sposobnosti. Deca uglavnom nemaju dovoljno iskustva i znanja, a stariji imaju smanjenu moć zapažanja, smanjene fizičke sposobnosti i pokretljivost.
Bezbednost dvotočkaša u velikoj meri zavisi i od saobraćajnog okruženja, koje je najčešće dizajnirano i prilagođeno za kretanje motornih vozila i nije predviđeno za bicikliste.
„Oni su često prinuđeni da se kreću kolovozom gde ih vozači motornih vozila tretiraju kao ’ometače’ saobraćaja, a ne kao sastavni deo saobraćajnog sistema, pri čemu često i sami ne poštuju pravila – ne postupaju u skladu sa signalizacijom, zabranom korišćenja mobilnih telefona, audio i video uređaja, upotrebom svetala na biciklu. Saobraćajne nesreće sa učešćem biciklista, zbog njihove velike ranjivosti, češće za posledicu imaju poginule osobe, nego što je to slučaj kod udesa sa učešćem samo motornih vozila sa zatvorenom karoserijom”, navodi se u rezultatima istraživanja ABS-a.
Kada se uporedo posmatraju podaci o nastradalim biciklistima i nastradalim vozačima i putnicima u automobilima, dolazi se do podataka da biciklisti kada učestvuju u saobraćajnoj nesreći imaju skoro šest puta veći rizik da smrtno stradaju nego što je to slučaj sa putnicima i vozačima u automobilima.
U proseku, godišnje u udesima u Srbiji pogine oko 50 i bude povređeno oko 1.486 biciklista. Svaka jedanaesta poginula i svaka četrnaesta povređena osoba u saobraćajnim nesrećama je – biciklista. Oni čine oko devet odsto od ukupnog broja poginulih i oko sedam procenata od svih povređenih osoba u udesima, pokazuju podaci ABS-a.
Saobraćajne nesreće sa učešćem biciklista se najčešće događaju u leto i jesen, odnosno u periodu godine od jula do oktobra, a najviše u avgustu.
Stručnjaci savetuju biciklistima da imaju zakopčanu zaštitnu kacigu, koja će im spasiti život u slučaju pada sa bicikla i sprečiti povrede glave.
„Koristite štitnike za kolena i laktove kako biste ublažili udarce od pada. Nosite odgovarajuće cipele i proverite da li su pertle pravilno vezane. Obucite adekvatnu odeću – pantalone sa užim nogavicama, majice i jakne koje su uz telo, kako ne bi došlo do zakačinjanja delova garderobe o pedale i druge delove bicikla”, savetuju iz ABS-a.
Bicikl treba da bude ispravan, ručice na upravljaču čvrste i pravilno podešene, a sedište na odgovarajućoj visini – tako da stopala obe noge budu u stanju da dodirnu zemlju. Kočnice moraju da budu ispravne, a pneumatici na točkovima napumpani pod odgovarajućim pritiskom.
Belo svetlo na prednjoj i crveno na zadnjoj strani bicikla moraju biti ispravni i postavljeni na odgovarajuće položaje. Zvonce ili sirena takođe moraju biti ispravni.
„Kada prelazite preko kolovoza, trudite se da se ponašate kao da ste pešak. Pogledajte pažljivo levo, desno, levo. Kada procenite da je bezbedno započnite prelazak, gurajući bicikl pored sebe. Koristite ručne signale da upozorite druge učesnike u saobraćaju ili im date obaveštenje o skretanju i promeni položaja na kolovozu”, savetuju stručnjaci.
U noćnim uslovima i kada je smanjena vidljivost, osim što bicikl mora da bude osvetljen, biciklista treba da ima svetlu i odeću sa retroreflektujućim materijalima. Ako voze bicikl kolovozom, treba da se kreću u širini od najviše jedan metar od desne ivice kolovoza, ali ne uz sam ivičnjak.

Svi bi u menadžere, niko neće u prosvetu
Poražavajuće mali broj studenata koji nameravaju da postanu prosvetni radnici ponavlja se iz godine u godinu. Avetinjski pusti ostaju smerovi fakulteta koji obrazuju nastavnike. Stručnih profesora za fundamentalne opšteobrazovne predmete u preduniverzitetskom školstvu već nema dovoljno, i neće ih ni biti dok na pragu fakulteta ima najmanje budućih brucoša koji žude da steknu visoko obrazovanje da bi se vratili u učionice kako bi neke nove đake opismenili.
Zvuči optimistično kad se kaže da je na Matematičkom fakultetu u Beogradu na smeru nastavnik matematike ove godine konkurisalo duplo više studenata nego lane. Ali u brojkama, realnost izgleda ovako: prošle godine je u ovo doba bilo svega osam kandidata, sada ih je 16, a planirano je 70 brucoša.
Na svim srbističkim katedrama na republičkom nivou očekuje se da će biti popunjeno oko 40 odsto ponuđenih mesta za buduće studente.
– U Novom Sadu, Nišu, Kragujevcu, Beogradu, Kosovskoj Mitrovici, kada se sve sabere, planirano je 441 mesto na budžetu, a ima 186 kandidata. Samo u Beogradu za grupu za srpski jezik i književnost bilo je prijavljeno 34 kandidata na 100 mesta, a za srpsku književnost i jezik 63 na predviđenih 150 mesta. Slično je bilo i prošle godine. Slikovito, ako bismo gledali po poslovičnoj slici čaše vode koja je do pola puna ili prazna, zavisi da li ste optimista ili pesimista, ta čaša je svakako – šuplja – dočarava za „Politiku” prof. dr Slavko Petaković, šef katedre za srpsku književnost s južnoslovenskim književnostima na Filološkom fakultetu Univerziteta u Beogradu.
Jagme za indeks nema ni na Opštoj fizici, smeru Fizičkog fakulteta koji u glavnom gradu upisuju budući nastavnici ovog predmeta. Tu je prijavljen samo – jedan kandidat. Pad broja zainteresovanih se beleži već osam godina, ali do sada nije bila ovako alarmantna situacija. Kako je izjavio dekan, prof. dr Ivan Belča, ovaj brucoš će imati sve predmete, ništa neće biti izbačeno, a sledeći potez je na državi jer ne sme da se dozvoli da se ugasi Opšta fizika, pošto bi u tom slučaju buduće generacije ostale bez nastavnika.
Oskudicu interesovanja za prosvetni poziv potvrđuju i preliminarne rang-liste za upis na Prirodno-matematičkom fakultetu u Novom Sadu. Studije za profesora hemije tu će upisati samo jedan kandidat, a planirano je 20 brucoša. Za buduće nastavnike fizike bilo je ukupno tri kandidata, jedan je pao prijemni, jedan „upao” na samofinansiranje i jedan zavredeo indeks na budžetu, mada je ukupno studenata na ovom smeru moglo biti 25. Za ostala nastavnička zvanja na novosadskom PMF-u zainteresovanost je za mrvicu bolja. Na smeru za profesore matematike ima osam kandidata za 51 budžetsko mesto, dok je za profesore geografije 11 rangiranih, a 40 raspoloživih mesta.
– Mi smo sada u prvom planu kao nacionalna disciplina, a kada smo pokušali da srpski jezik i književnost dobije natpredmetni status, da se uvede na sve fakultete, ta inicijativa ostavljena je da istrune u lavirintima birokratije. Dobili smo deklarativnu podršku i van toga se ništa nije učinilo – ukazuje Petaković.
Njegove reči „prosveta je trenutno na mrtvom vezu, ostavljena je da odumre” i više puta isticane stipendije za studente koji se obrazuju za nedostajuća zanimanja u školama teško da će biti od pomoći. Za ovu godinu dodeljeno ih je samo pet, a novi konkurs uskoro treba da bude raspisan.
– Ne verujem da će to dati velikog efekta, budući da je student potpuno svestan da kad se završi studiranje on ulazi u prosvetu gde su plate takve kakve jesu i, što je veći problem, gde položaj prosvetnog radnika nije dobar – konstatuje ovaj profesor.
Nastavnici tvrde da su nemoćni. Ugled im je srozan. Plate su im ispod republičkog proseka. Učenici to vide i neće da postanu nastavnici. Nastavi li se tako, ne bi čudilo da u dogledno vreme u mnogim školama table budu najpametnije, nastavnici uglavnom nedovoljno stručni, a đaci posledično funkcionalno nepismeni. Hoće li s takvim predznanjem upisivati fakultete?
Da ironija bude veća, najodgovorniji donosioci odluka istrajno tvrde da je obrazovanje prioritet, a unapređivanje kvaliteta obrazovanja strateški cilj. U prvom planu je digitalizacija, a vraćanje dostojanstva prosvetnom esnafu ostaje na marginama. Šta uraditi da se pomak nabolje vidi ubrzo, da se ne čeka deset godina?
– Prvi korak mogu biti stipendije, ali to nije rešenje. Drugi je povećanje plata. Treći, rešavanje statusa prosvetnog radnika, zaštita od pritisaka i sprečavanje nasilja kojima je izložen, kao i prevencija nasilja u bilo kom obliku u školama. To se mora sistemski rešiti vrlo rigidnim kažnjavanjem. Nastavnik mora imati ugled u društvu, a primer i uzor za to treba da budu oni koji istupaju u javnom prostoru. Kada okruženje bude podsticajno tako da đaci u velikom broju upisuju nastavničke smerove i konkurencija će biti veća i najbolji će ulaziti u učionice. Svi ovi koraci su povezani, ne može da se ispuni samo jedan – smatra Petaković.
Medijski prostor, portali naročito, obiluju svakojakim jezičkim pogreškama, lektori su desetkovani, zvanična saopštenja državnog vrha, pa i Ministarstva prosvete, neretko su ugledni primeri grešaka, počevši od pravopisnih. Ako bi, recimo, bar državne institucije koje već imaju službe za odnose s javnošću obavezno morale da uposle profesore srpskog jezika kao lektore, da li bi i to doprinelo pravilnijoj upotrebi srpskog jezika, podsticajnom okruženju i većem interesovanju za studije srpskog jezika?
– To bi bio kulturni uticaj iznutra koji je najbitniji i koji bi menjao ovo društvo. Kad učenik vidi da uopšte nije važno kako govorite, kako pišete, on prihvata taj model. Kada bi u institucije koje se obraćaju javnosti ušli profesori srpskog jezika i književnosti to bi oblikovalo javni izraz, onda bi i đaci i svi građani imali orijentir šta je poželjno, društveno prihvatljivo i važno. Deca nemaju signal iz okruženja koji im kaže da je bitan način izražavanja, poznavanje svog jezika. Ne čitaju kao pre, a uticaj elektronskih medija je ogroman. Navikli su na kratke poruke koje su ekspresivno svedene. Bogatim jezikom možete da izrazite svoju psihološku slojevitost, tanane emocije, nijanse u raspoloženjima, bogatstvo svoga bića. Što vam je jezik siromašniji, teže možete da komunicirate s drugima. Pitanje je da li siromašenje jezika korespondira s osiromašenjem potrebe da se razgovara s drugim čovekom, jer se komunicira kratkim porukama, emotikonima, sažetim mejlovima, frazama, rečeničnim sklopovima koji su klišei. Nisam siguran da problem u komunikaciji dece nije povezan sa siromaštvom jezika, a ono sa iščezavanjem potrebe da se zaista komunicira s drugom osobom – zaključuje šef katedre za srpsku književnost.

Rubljov izborio četvrtfinale Vimbldona, protivnik Đoković ako pobedi Hurkača
Ruski teniser Andrej Rubljov plasirao se u četvrtfinale Vimbldona, pošto je danas u osmini finala savladao Aleksandra Bublika iz Kazahstana rezultatom 7:5, 6:3, 6:7 (6:8), 6:7 (5:7), 6:4.
Meč je trajao tri sata i 20 minuta. Ovo je bio šesti međusobni duel ruskog i kazahstanskog tenisera, a četvrti trijumf Rubljova.
Rubljov će u četvrtfinalu igrati sa pobednikom meča između Srbina Novaka Đokovića i Poljaka Huberta Hurkača, koji je na programu kasnije večeras.
Plasman u četvrtfinale Vimbldona izborio je još jedan ruski teniser Roman Safiulin, koji je pobedio Kanađanina Denisa Šapovalova 3:6, 6:3, 6:1, 6:3. On će u četvrtfinalu igrati sa pobednikom meča između Italijana Janika Sinera i Danijela Elahija Galana iz Kolumbije.


  </body>
 </text>
</TEI>