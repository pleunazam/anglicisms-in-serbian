<TEI version="3.3.0" xmlns="http://www.tei-c.org/ns/1.0">
 <teiHeader>
  <fileDesc>
   <titleStmt>
    <title>Politika 2019-10-14</title>
   </titleStmt>
   <publicationStmt>
    <p></p>
   </publicationStmt>
   <sourceDesc>
    <p>https://www.politika.rs/sr/articles/archive/2019/10/14/page:1?url=</p>
   </sourceDesc>
  </fileDesc>
 </teiHeader>
 <text>
  <body>
    <div id="gastronomija">
Rolnice s dve vrste sira
Potrebno je:
– 2 srednja plava patlidžana
– so
Za marinadu
– mleveni biber
– bosiljak
– origano
– suvi začin
– maslinovo ulje
Za fil:
– 150 g krem sira
– 200 g feta-sira
– pola čaše kisele pavlake
– iseckani peršun svež ili suv
– beli luk, prema ukusu
– jedan veći ili dva manja paradajza
– biber
– pola šake sitno iseckanih oraha
– peršun
– orah za dekorisanje
– maslinovo ulje
Patlidžan oprati, pa na dasci za sečenje iseći na tanke šnite, oko pola santimetara debljine po dužini. Svaku posoliti i ostaviti da stoji pola sata kako bi izašla gorčina, to jest onaj karakterističan opor ukus. Potom ih isprati hladnom vodom, osušiti, pa svaku namazati maslinovim uljem. Pobiberiti i posuti začinima, prema ukusu. Ostaviti da odstoje još pola sata.
Staviti šnite na papir za pečenje, pa zapeći u rerni ne duže od dvadesetak minuta, da se ne bi raspadale. Orahe, takođe, malo ispeći u rerni i staviti da se ohlade.
Dok se plavi patlidžan hladi, napravite fil za rolnice.
U dubljem sudu sipati kiselu pavlaku, obe vrste sira, pa ih dobro promešati; dodati peršun, beli luk, biber, sitno iseckane orahe (ostavite malo da pospete rolnice) i sve ponovo dobro sjediniti.
Svaku šnitu patlidžana premazati s filom, na početku šireg dela staviti paradajz isečen na kockice, pa zaviti.
Umesto paradajza može da koristi i paprika, krastavac, a može i bez ičega.
Rolnice ređati na tacnu, posuti ostatkom seckanih oraha, peršunom i ukrasiti celim jezgrom oraha.
Mogu da se preliju s nekoliko kapi maslinovog ulja, pa ih ostave da se ohlade u frižideru. Služiti hladne s tostiranim hlebom premazanim belim lukom, pivom i paradajz-salatom.

Sirevi mirišu na nanu i lavandu
Mirisu koji se širio oko Dom omladine teško ko je mogao da odoli. I oni koji uopšte nisu nameravali da posete Balkanski festival sireva zastali su i ušli da vide šta se sve nudi. A ova deseta izložba autohtonih sireva s područja Srbije, Bosne i Hercegovine i Crne Gore okupila je oko 300 izlagača, među kojima su bili i proizvođači iz Francuske i Nemačke. Dimljeni, kuvani, razvlačeni, okrugli, četvrtasti mali i veliki, sazreli i mladi, skuplji i jeftiniji – svi podjednako zavodljivi, mamili su da budu probani.
Proizvođači, utisak je s izložbe, imaju izuzetno mnogo ideja i kao da se nadmeću ko će biti originalniji. Poput Ljiljane Janjić iz Bukovice, s Divčibara, čiji je nežni trakasti sir sa 85 odsto mleka pravi melem za nepca.
Uz one tradicionalne kravlje, ovčije, kozje bele i kačkavalje, bilo je sireva s aronijom, anisom, nanom, u vinu crvenom, s ruzmarinom, žalfijom, bundevom, lavandom, šafranom...
Proizvođač originalnog naziva „Srećna koza” predstavio je koziji sir sa sremušem, borovnicama, sušenim paradajzom, zelenim biberom, pa čak i s crnim pivom. A kilogram sira s crnim tartufima staje oko 2.800 dinara.
Bilo je čuvenih hercegovačkih sireva iz mešine, oplemenjenih čilijem, carskih kačkavalja jarkožute boje čiji ukusi, kako kažu proizvođači, dugo ostaju u ustima. Kako je primetio jedan od posetilaca, to su sirevi koji se jedu malo, ali skupo…
Uz sireve s tartufima, posetioci su probali i soja sos s belim tartufom, seckane crne tartufe, ajvar i bagremov med s tartufima, čokoladu s tartufima…
Prvi put na ovoj izložbi pred Beograđanima su se našli sirevi iz manastira Sukovo kod Pirota. Tanjir na kome su posluženi zalogajčići za degustaciju bio je prepun kačkavalja s pečenim susamom, belim lukom, majčinom dušicom, gruvanom paprikom, bosiljkom, orasima. Bilo je i topljenog kačkavalja s pavlakom, sira u maslinovom ulju sa začinima, namaza... Sve te sireve, od sastojaka koje sami proizvode, priprema bratstvo manastira. Po recepturi pirotskog kraja, od domaćeg mleka.

Posebna atrakcija bio je čuveni pirotski kačkavalj. Nastavnici i učenici Srednje mlekarske škole „Dr Obren Pejić” iz Pirota posetiocima su dočarali kako se spravlja ovaj specijalitet.
– Ovde je čudesno. Samo ovi mirisi su dovoljni. Probala sam desetak vrsta, ne mogu više, a probala bih sve – komentarisala je Ivana Petrović iz Pančeva, jedna od posetiteljki festivala, iskreno priznajući da nikada nije ni videla sir s lešnicima.
Dvodnevna smotra okončana je proglašenjem pobednika. Za najbolji je proglašen „kupreški sir”, drugo mesto osvojile su „francuske tajne”, a treće „dobra farma”. Titulu najlepšeg tanjira sireva osvojio je manastir Sukovo, a prema glasovima publike na društvenim mrežama tu nagradu je poneo tanjir sireva farme iz Dobričeva.
Priznanje za inovaciju osvojio je tim studenata Poljoprivrednog fakulteta Univerziteta u Beogradu, za mocarelu s medom i melasom, koja ovom siru daje jedinstven sladak ukus.

Čorba od belog pilećeg mesa
Potrebno je:
– jedne pileće grdi (oko 500 g)
– pola glavice karfiola
– 2 do 3 manje glavice crnog luka
– ulje
– brašno
– malo mleka
– so
– biber
– kim
Pileće meso skuvati, ohladiti i iseckati na sitne komade ili izblendirati. Skuvati u posebnoj slanoj vodi karfiol. U sudu gde se sprema čorba upržiti sitno iseckan luk s malo ulja, dodati meso, pa sve zajedno dinstati nekoliko minuta. Zatim dodati vodu i razmućeno brašno u malo vode. Posle pet minuta dodati iseckane ili iskidane cvetiće karfiola i kuvati zajedno još desetak minuta. Začiniti prema ukusu. Služiti toplo s krutonima.
    </div>
    <div id="zdravlje">
Ishrana važna za sve uzraste
Dr Dragana Jovanović, epidemiolog


Gojaznost je rastući problem kod dece i u prevenciji gojaznosti ključnu ulogu imaju roditelji. Pravilna ishrana je važna od samog rođenja deteta. Za novorođenče majčino mleko ima značajnu ulogu sve do šestog meseca života, a kasnije se prvo u ishranu uvodi povrće, a zatim meso – rekla je za Tanjug dr Dragana Jovanović, načelnica Centra za higijenu i humanu ekologiju Instituta za javno zdravlje „Dr Milan Jovanović Batut”.
Tokom rasta i razvoja, koji je vrlo intenzivan kod dece, neophodno je da se jedu sve vrste namirnica – žitarice, različite vrste hleba, mleko i mlečni proizvodi, voće, povrće, kao i da se izbegavaju slatkiši.
Jedan od kritičnih perioda kada je u pitanju pravilna ishrana je polazak dece u školu kada mogu da se izgube zdrave navike zbog vršnjačkog uticaja. Presudnu ulogu u tom periodu imaju roditelji, ali i zrelost deteta.
Sledeći važan period je adolescencija kada može doći do oštećenja zdravlja raznim dijetama. Mladi samoinicijativno isključuju pojedine vrste namirnica, a da se pri tom ne konsultuju sa stručnjacima.
– I u odraslom dobu treba da se vodi računa o ishrani. Svi moramo da nađemo dovoljno vremena za naše zdravlje. Osim raznovrsne, zdrave ishrane, mora se voditi računa i o količini hrane koju unosimo jer se menja hormonski status i kod muškaraca i kod žena.
Gojaznost je bolest i može da bude uzrok različitih drugih oboljenja poput dijabetesa, kardiovaskularnih bolesti, karcinoma...
Epidemija gojaznosti zahvatila i Srbiju
Svaki peti stanovnik u Srbiji je gojazan, a još 35 odsto građana ima problema s viškom kilograma, pokazala su istraživanja Instituta za javno zdravlje Srbije „Dr Milan Jovanović Batut”.
Epidemija gojaznosti zahvatila je celu planetu, a ni Srbija nije pošteđena. Najviše raste broj gojaznih među decom. Nepravilna ishrana – brza hrana, slatkiši, gazirani sokovi, preskakanje obroka, ali i slaba fizička aktivnost, glavni su krivci za višak kilograma kod dece u školskom uzrastu, prenosi Tanjug.
Istraživanja o navikama stanovnika Srbije u ishrani pokazala su da više od 75 odsto ispitanika smatra da je ishrana važna, ali manje od četiri odsto navodi da se u praksi hrani zdravo.
Glavni razlozi zbog kojih su naveli da se ne hrane zdravo jesu nedostatak vremena, novca, stres i uklapanje u socijalno okruženje. Ono što posebno zabrinjava jeste da skoro 25 odsto stanovnika preskače doručak u toku radne nedelje.

Stručnjaci procenjuju da od psorijaze pati 140.000 ljudi
jUdruženje pacijenata obolelih od psorijaze „3 P” započinje obeležavanje Svetskog dana psorijaze tribinom posvećenom pacijentima sutra u 18 časova, u prostorijama KBC „Zvezdara”. Na ovom skupu pacijenti i članovi njihovih porodica moći će da se informišu o mogućnostima i načinima lečenja psorijaze u Srbiji.
Doktor Predrag Majcan, načelnik odeljenja dermatovenerologije u KBC „Zvezdara”, odgovaraće na pitanja pacijenata i diskutovati sa pacijentima o problemima sa kojima se suočavaju u procesu lečenja.
Predstavnici Udruženja pacijenata obolelih od psorijaze „3 P” napominju da su zahvaljujući razumevanju Republičkog fonda za zdravstveno osiguranje od ove godine dostupni biološki lekovi za pacijente sa teškim oblikom psorijaze, čime su unapređene i proširene mogućnosti lečenja u Srbiji i ističu da pacijenti treba da budu motivisani da razgovaraju sa svojim lekarom o terapiji koja im je dostupna i koja će ih osloboditi simptoma ove bolesti.

U KBC „Zvezdara” sutra tribina posvećena pacijentima (Foto: KBC „Zvezdara”)

Vladimir Kecić, predsednik ovog udruženja, naglasio je da je psorijaza ozbiljno sistemsko, autoimuno oboljenje, često udruženo sa drugim bolestima, kardiovaskularnim, infarktom miokarda, dijabetesom.
Kecić je istakao da se pacijenti suočavaju sa stigmatizacijom jer se psorijaza smatra zaraznom bolešću, što dovodi do izolovanosti, depresije, anksioznosti i čak suicidalnih misli. Prema procenama zdravstvenih stručnjaka, od psorijaze je u Srbiji obolelo oko 140.000 ljudi, a od toga oko 10 do 20 odsto ima teži oblik bolesti.

Ne doručkuju samo lenji
„Doručak je važan. Ne mora da se seda za trpezu odmah po ustajanju, može da se jede sat, dva od buđenja, nakon što se malo rasanimo, ali se nikako ne sme preskakati prvi jutarnji obrok.”
Ovako glasi savet Ane Todorović, nutricioniste i specijaliste javnog zdravlja.
Ona objašnjava da se telo na najbolji način energijom, koja je potrebna za čitav dan, snabdeva upravo u jutarnjim satima. Tada organizam najbolje „usvaja” sve nutritivne materije: ugljene hidrate, belančevine, masti, vitamine.
Nažalost, odavno je obedovanje pre izlaska iz kuće postalo retka pojava. Kupuje se u prvoj pekari, nešto gricne u prevozu. Sve je više i onih kojima je prvi obrok tek u popodnevnim satima. Tada, ne može da se kontroliše apetit, niti količina unete hrane, jer je preskočen doručak.
Kao jedan od ključnih razloga zašto se sve veći broj osoba odriče doručka Ana Todorović navodi lenjost i lošu organizovanost. Govoreći na nedavnom panelu o zdravim navikama u ishrani, u organizaciji najvećeg trgovinskog lanca, sagovornica Magazina je podsetila da se doručak preskače ili, što je još pogubnije, zamenjuje kafom, čajem i onim što je apsolutno neprihvatljivo i najštetnije – cigaretama.
Rešenje je u malim i lakim promenama. Dovoljno je uvesti malo reda i organizacije u život.
– Najbolje je unapred, veče pre, isplanirati šta ćete sutra jesti. Napravi se plan, obezbede namirnice, čak može i da se spremi jutarnji obrok pred spavanje i da se na to ne potrošiti više od desetak minuta.
Izbor može da bude ovsena kaša s dodacima semenki i voća koje ćete ostaviti u frižideru. Tako može da se pripremi i ukusan sendvič sa zdravim hlebom, zdravim sirnim namazom, kuvano jaje, kačamak, proja u domaćoj radinosti, pita sa spanaćem od heljdinih kora.
Na taj način se ne remeti rutina razbuđivanja, a sebi obezbeđujemo važan jutarnji obrok.
REČ STRUČNjAKA: Ana Todorović, nutricionista
Kaloričniji obrok za hladne dane


Ana Todorović, nutricionista i specijalista javnog zdravlja
(Foto privatna arhiva)


Doručak moramo da prilagodimo i godišnjem dobu. Lagani doručak u vidu jabuke ili banane nije idealan za zimske dane. Razlikuje se doručak koji nam je potreban kada je napolju hladno ili toplo vreme.
Pogotovo sada kada sledi period u kome je potrebno jačati imunitet i obezbediti telu sve što mu je potrebno za termoregulaciju. Da ne bude hladno i da zadovolji energetske potrebe odrasloj osobi onda neće biti dovoljna jedna voćka – ukazuje Ana Todorović, nutricionista i specijalista javnog zdravlja.
Naravno, ne bi trebalo preterivati s jačim doručkom, kakvi su se pripremali pre više decenija, na našim prostorima. Nešto prženo, velike količine mesa i mesnih prerađevina u hladnim danima mogu da budu na stolu, ali samo povremeno. Jači doručak nije zabranjen, ali ne bi ga trebalo primenjivati svakodnevno. Preporuka nutricionista je da se to jede samo onda kada će osoba imati intenzivan radni dan, s puno fizičke aktivnosti tokom koje će se energetski rashodovati sve uneto na početku dana. Takvi obroci su imali smisla kada su ljudi radili na njivama, u fabrikama. Sada kada smo više u kolima, u prevozu, sedimo u kancelarijama, onda mu se gubi značaj. Jak jutarnji obrok je izvor masniće, transmasti, holesterola, što nije preporučljivo da se jede svakodnevno, naročito prženo.
Uzor deci
S šoljom kafe u ruci i cigarom, uz povike da dođu i doručkuju – roditelj nikada neće postići da mališan izgradi naviku da čim ustne seda za sto.
Deca uče na osnovu primera koji gledaju. Ako roditelji imaju naviku da doručkuju na početku radnog dana, slediće je i deca. Važno je da, još dok su u vrtiću, mališani ne prave prekide tokom vikenda i slede ritam obeda na koji su navikli s vršnjacima. Školska deca su ujutru dremljiva, malo sporija i tada može da se javi problem s redovnim doručkom. Često prvi obrok imaju oko 10 sati, kada je u stvari vreme užine.
– Poražavajuće je što tada najčešće posežu za čipsom, drugim nezdravim grickalicama, gaziranim napicima. Zato je zaista potrebno voditi računa, spremati deci zdrave obroke i za školu – smatra nutricionista Ana Todorović.
Zdrav musli
Musli je obrok od žitaričnih pahuljica i sušenog i svežeg voća razmućenih u vodi, mleku, jogurtu. Ako se kupuju industrijska pakovanja, trebalo bi voditi računa o dodatim šećerima jer često sadrže velike količine šećera: efekat koji proizvode na organizam ne razlikuje se od onog kada pojedemo slatkiš. Zato je važno ili birati proizvode s deklaracijom i informisati se koliko dodatog šećera sadrže ili sami praviti musli od ječmenih, ovsenih pahuljica sa semenkama, voćem prema ličnom ukusu.
    </div>
    <div id="zdravlje">
Lečenje vojnih osiguranika
U godini na izmaku imali smo više lepih, sadržajnih i sa jasnom porukom prikaza naoružanja i opreme Vojske Srbije. Prikazi su bili u više gradova Srbije i o nekima sam pisao sa namerom da istaknem novine u opremanju, ali i o operativnosti i mobilnosti Vojske Srbije.
Namera mi je da nešto kažem i o jednom segmentu sistema odbrane koji je jako važan, kako u miru, tako i u ratu.
Pitanje zdravstvenog zbrinjavanja aktivnih i penzionisanih vojnih lica opterećeno je mnogim problemima koje najbolje osećaju korisnici, odnosno oni koji se leče. U predočavanju ovih problema neću se osvrtati na lične utiske, već ću preneti i deo primedbi svojih kolega koje sam čuo iz razgovora sa njima.
Gašenjem mnogih jedinica u procesu reforme Vojske Srbije ugašeni su mnogi garnizoni i garnizonska mesta. Nastao je problem lečenja penzionisanih vojnih lica koja su ostala da žive u tim garnizonima. Oni su primorani da putuju da bi ih pregledao lekar opšte prakse ili im napisao uput za specijalistički pregled. Vojni osiguranici u garnizonima u kojima ima vojnih ambulanti mogu kod lekara da idu samo u njih. Beograd je dobar primer za to, jer vojni osiguranici mogu da idu kod lekara samo na VMC i na VMA. Stvar komplikuje i to što sa nama u ovim ustanovama mogu da se leče i pacijenti iz građanstva koji to požele, ili misle da će tu biti adekvatno zdravstveno zbrinuti. Vojni osiguranici nemaju tu mogućnost izbora, već se mogu lečiti jedino u vojnozdravstvenim ustanovama Vojske Srbije. Nije mi namera da favorizujem lečenje vojnih osiguranika, već jednostavno da predočim da, ako je VMA deo integrisanog sistema zdravstva Srbije, zašto i vojni osiguranici ne bi mogli da se leče izvan vojnozdravstvenih ustanova, čime bi se rešio problem lečenja vojnih osiguranika po mestu življenja.
Svedoci smo da je u zdravstvenom sistemu Srbije zaživeo sistem elektronskog recepta. Prvi rezultati pokazali su efikasnije lečenje, jer je uvođenje elektronskog recepta unapredilo i olakšalo lečenje pacijenata. U vojnozdravstvenim ustanovama recepti se pišu ručno, pa se rad lekara svodi na puko pisanje recepata za terapije koje se primenjuju i više godina. Veliki broj vojnih osiguranika i ograničen broj lekara stvara gužve i čekanja, a to je nešto što se doživljava svakodnevno. Kod nas se kod lekara opšte prakse ne može otići bez zakazivanja, ono se vrši dolaskom u dom zdravlja ili telefonom, ali samo u vreme određeno za to. Vrlo često se dešava da ne možete otići kod lekara jer je kod njega pregled zakazalo 30 do 40 pacijenata, što je van svih normativa i kriterijuma. U takvim uslovima razgovor lekara i pacijenta sveden je na minimum, jer treba ručno napisati silne recepte.
Pišući ove redove namera mi je bila da nadležnima ukažem na težak položaj u procesu lečenja vojnih osiguranika, a isto tako i lekara koji nas leče. Apelujem na nadležne da se pozabave navedenim problemima. Uzaludna je nabavka novih aviona, helikoptera, tenkova i kamiona ako nema zdravog čoveka koji bi njima upravljao.
Samo zdrav čovek je kreativan i koristan za sistem odbrane.
Dragan Paskaš,
general u penziji, Beograd

Medicinski tehničar spasao život Amerikanki
Medicinski tehničar Savica Popov ovog proleća je u avionu na letu od Rima do Atlante (SAD) spasao život jednoj Amerikanki. Sindikalna organizacija Sindikata zaposlenih u zdravstvu i socijalnoj zaštiti Srbije Opšte bolnice u Kikindi, u kojoj Savica radi kao medicinski tehničar po ugovoru o radu na šest meseci, dodelila mu je, kao nagradu za ovaj podvig, desetodnevni aranžman za dve osobe u Čanju.
U jednom trenutku oglasio se kapetan aviona iz kokpita sa pitanjem da li među putnicima ima nekog od medicinskih radnika koji bi mogao da pomogne ženi kod koje je došlo do srčanog zastoja. Istog momenta Savica se uputio u zadnji deo aviona, gde je na podu ležala žena, i odmah počeo reanimaciju. U avionu je bila potrebna medicinska oprema – defibrilator, lekovi i kiseonik. Punih 45 minuta, dok avion nije sleteo, on je reanimirao Amerikanku. Za ovaj humani čin američka kompanija „Delta” Savici je uručila vaučer na 150 dolara.
Jovan Popović

Taksisti na leru
Dirljiva scena na početku Takovske ulice. Policija propušta taksiste koji kreću da blokiraju centar grada, a zabranjuje prolaz ostalim vozilima, terajući izluđene vozače u predinfarktno stanje. Državni aparat sile omogućava taksistima da zatvaraju centralne gradske ulice, što navodi na nekoliko teorija zavere. Jedna je da se time skreće pažnja s usporenog okretanja kocki na Trgu republike. Goranu Vesiću kao da se dopada da slaže kocke, kao da su magične, pa nikako da sastavi uličicu. Kao da pravi auto-put od kaldrme.
Teorija ne zvuči tako blesavo. Niko više ne pominje rekonstrukciju rekonstruisanog Trga. Možda su zato zvaničnici tako blagonakloni prema taksistima. Ako im lično donesu osveženje, dok sluđeni Beograđani pešače kilometrima, ne bih se iznenadio kada bi se takva radnja tokom gotovo dvonedeljne blokade grada proglasila kao doprinos danima borbe protiv kardiovaskularnih bolesti. Hodanje je zdravo, zar ne? Ako neko u iznuđenom polumaratonu kolabira, do njega ne mogu stići kola hitne pomoći. Osim ako u međuvremenu ne stignu leteća ambulantna kola, što bi takođe bio kreativni doprinos u futurističkim spotovima najjače stranke.
U Vladi su, zvanično, polarizovani o pitanju taksista. Zoranu Mihajlović ljudi iz „Kar goa” smatraju za taksi kumu, dok je digitalizovana premijerka Ana Brnabić, po opisu poslova zadužena da reši ovu gungulu, posebno bolećiva prema taksi aplikacijama. Ali i opozicija s neskrivenim simpatijama pozdravlja šoferske demonstracije, iako su učinili ono što nisu oni: Beograd je u kolapsu. Kada su opozicionari najavljivali blokadu ključnih saobraćajnica, policija ih je upozorila da to neće dozvoliti. Kada to učine taksisti, plavi ih maze po glavi, nazivajući ovaj teror građana – javnim okupljanjima u pokretu! Kome će se takva politika dvostrukih standarda na kraju obiti o teme?


Dragan Stojanović


Nisu, međutim, taksisti ludi da osnuju stranku, kad takvi, vanstranački, uspešno provozaju svaku vlast ili, po potrebi, paktiraju s njima. Treba ih zbog toga pažljivije slušati. Čak i kada po pravilu nemaju sitno. I oni koji ne progovaraju ni reč, zaglavljeni u sopstvenom autizmu, kao posledici saobraćajnog pakla, lako se pretvaraju u galamdžije, čim im se ugrozi stabilni ritam otkucaja njihovog taksimetra. Više brinu o toj spravici nego o sopstvenom srcu. Druga vrsta su vozači koji celodnevni boravak u automobilima terapeutski leče neprekidnim brbljanjem. Znaju da reše krizu na Bliskom istoku, a da se oni pitaju odavno bi pronašli rešenje za Kosovo. Trećoj grupi pripadaju oni koji svoju mizantropiju prenose na ostale vozače, smatrajući ih smrtnim neprijateljima.
Kada se pre neku godinu pojavila nova i jeftinija alternativa prevoza Beograđana, „Kar go” ili srpska verzija „Ubera”, koja omogućava naručivanje vožnje preko aplikacije mobilnog, odmah su krenuli u subverzivnu akciju. Izvezli su sredstva za rad na ulice i blokirali saobraćaj u čitavom gradu. Protestne šetnje odavno smatraju uzaludnim. To prepuštaju opoziciji. Uzdaju se u protestne vožnje na leru!
Vlada je, kao i obično, poklekla pred njihovom pretnjom da će čitav grad pretvoriti u pešačku zonu, te je formirana nekakva radna grupa za izradu nacrta izmena i dopuna Zakona o prevozu u drumskom saobraćaju. U prevodu, to znači da su taksisti pobedili, iako je premijerka pre neki dan rekla da u zakonu ima rupa.
Ovakav šoferski aktivizam može poslužiti kao politički nou-hau i za ostale nezadovoljnike, koji demonstriraju pešačeći, stojeći ili ležeći. To je možda, rekoh, lekovito za srce, ali kako ne demonstriraju ultimatfajteri, obično se takvi vidovi protesta završavaju bezbolno za vladajuće garniture. Umesto da umore vlast, umore sami sebe.
Prosvetari bi, takođe, mogli na dopunsku taksi nastavu. Umesto da štrajkuju, što, uzgred, oduševljava našu dečicu, profesori se nisu setili da na ulicu postave table kao barikade. I da potom legnu na glavne ulice i tim činom privuku policijske sindikate. Ležeći profesori i policajci bi, nesumnjivo, uspešno blokirali saobraćaj.
I zdravstveni radnici nisu ostvarili revolucionarni pakt s taksistima. Hipokratova zakletva ih, istine radi, sprečava da iznesu pacijente u krevetima na ulice i tamo ih operišu.
Gde je bila pamet radničkoj klasi, ili kuki i motici, koja je takođe propustila svoju istorijsku šansu za opstanak? O čemu su mislili proizvođači traktora, kombajna i teške mehanizacije kada su se zatvarali u fabrike i štrajkovali glađu? Neki su odsekli svoj, umesto tuđi prst, ne razumejući da svoje proizvode mogu da koriste kao oklopnu mehanizaciju koja, osim njiva, ore i bulevare. Tako su sami sebe dovezli do otpada istorije.
Najsnalažljiviji od njih nisu želeli da počivaju. Seli su u taksi, ali ne na zadnje sedište. Tajna njihovog ucenjivačkog potencijala je u njihovoj upotrebnoj vrednosti. Ima ih mnogo, borbeni su i razvrstani u nekoliko udruženja, što će reći frakcija, s jasno organizovanom hijerarhijskom strukturom i, po tome, podsećaju na navijače, ali motorizovane!
    </div>
    <div id="magazin">
Pravedan cilj opravdava borbu
Filmski autor Boris Malagurski ovih dana putuje po svetu kako bi javnosti predstavio svoj novi film „Težina lanaca 3” koji će, sudeći bar po dosadašnjim iskustvima, izazvati polemiku u javnosti, ali verovatno i burne reakcije. Naime, novi Malagurskov film bavi se, kako za naš list priča ovaj autor, eksperimentima koji se sprovode nad našim narodom od 1999. godine do danas. Dok se prvi deo trilogije bavio uzrocima raspada Jugoslavije, a drugi deo ekonomskom kolonizacijom naše bivše države, treći deo stavlja veći akcenat na Srbiju, koju je NATO bombardovao bombama sa osiromašenim uranijumom, čije posledice osećamo i danas. Eksperiment se nastavio zagađenjem naše životne sredine, nametanjem genetički modifikovane hrane i otimanjem naše vode kroz izgradnju mini-hidroelektrana.
– Svakom gledaocu filma biće jasno da je sistem u kojem živimo truo – ističe.
Građani širom sveta vode aktivne kampanje protiv klimatskih promena, pokreću se afere u vezi sa zagađivačima životne sredine i ljudi se bore za zdravije društvo. Prema rečima našeg sagovornika, mi u Srbiji ne stižemo da se bavimo tim temama, čak ni u pauzama između gledanja „Zadruge”, diskusija o dnevnoj politici i borbe za egzistenciju. On smatra da 1999. nije prestalo bombardovanje, već su bombe zamenjene senzacionalističkim vestima – suštinski nebitnim ili lažnim, koje stvaraju atmosferu u društvu u kojoj od drveća ne vidimo šumu. Film će razotkriti širu sliku uz pomoć sagovornika koji stručno i razumljivo oslikavaju duh vremena u kojem živimo.
Upravo zbog tematike kojom se bavi, zanima nas da li je bilo onih koji nisu hteli pred kamere?
– Predsednik Vučić odbio je intervju za film, rekao je da ne želi da razgovara sa mnom. Prilično je poražavajuće kada predsednik jedne zemlje odbija da razgovara sa nekim građaninom te zemlje, bez obzira na to o kome se radi, pogotovo kad sam vrlo civilizovano uputio zahtev za intervju. To govori o stepenu političke kulture u Srbiji – kaže Malagurski.
„Težina lanaca 3” snimljen je uz pomoć donacija, mahom naših ljudi širom zemlje i sveta. Kako saznajemo od Malagurskog, Filmski centar Srbije ga je odbio uz obrazloženje da se film isuviše bavi „naučnoistraživačkim radom”, odnosno što se bavi činjenicama.
– Ne znam kako da objasnim FCS-u da film koji se ne bavi činjenicama nije dokumentarni film. Zasmetao im je i moj društveni angažman. Toliko o umetničkoj slobodi u Srbiji – podvlači.
A da li će ovaj film uspeti da napravi bar mali korak do nekih promena, osvešćivanja...?
– Sama činjenica da smo uspeli da snimimo film, uprkos ignorisanju relevantnih državnih institucija, za mene je korak do promena, jer oni koji misle da mogu sve da kontrolišu u Srbiji videće da kultura, na kraju, uvek pobeđuje politiku. Da li će film dovesti do većih promena zavisi od publike – da li će ona nakon gledanja filma preduzeti nešto ili će nastaviti sebe da uverava da to nije njihov problem i da će se neko drugi boriti umesto njih. Promene više nisu stvar izbora, već pitanje golog opstanka – zaključuje Malagurski koji se ipak nada da će ovaj film ohrabriti gledaoce da nije sve tako crno. Upravo zbog toga je i predstavio pozitivne primere ljudi koji su ušli u beskompromisnu borbu protiv sistema i pobedili. Kad pojedinac odluči da će do kraja da se bori za svoja uverenja, ne može da ne dođe do promena. Do koje mere će borba biti uspešna zavisi od mnogih faktora, ali pravedan cilj opravdava borbu – duboko veruje u ovu tezu naš sagovornik.
Da li sebe smatra borcem za bolje društvo?
– Na drugima je da ocenjuju mene i moj rad, ali ja se osećam tako malim pored hrabrih ljudi koji su u danonoćnoj borbi protiv mini-hidroelektrana na Staroj planini. Ti ljudi su heroji našeg društva, jer se na Staroj planini danas brani Srbija, ona u kojoj želim da svi mi živimo – odlučno odgovara.
U ovoj borbi, najveća podrška mu je supruga Ivana. Ona je, kako kaže, njegova životna saputnica, ali i saradnica od poverenja i savetnica u vezi sa svakim projektom na kojem radi. Naravno, zahvalan je svima koji su podržali ovaj važan film.
Bez obzira na sve prepreke, i dalje veruje u promene, da nije tako, ne bi snimio film.
– Truli sistem teži ka tome da nas drži zarobljenima, ali su mnogo opasnije rešetke koje sami postavimo svom umu – to je glas u nama koji nam govori onu čuvenu srpsku: „Nema od toga ništa”. Zato je umetnost važna, jer ima moć da oslobodi um svakog pojedinca – ističe.
Film će biti prikazan širom Amerike i Evrope, a zašto je Srbiju ostavio na kraju, iako se ova tema nas najviše tiče?
– Na jednoj tribini mi je upućeno pitanje: „Zašto svetska premijera nije u nekom srpskom gradu?” Odgovorio sam: „Kako nije? Premijera je u Čikagu.” Šalu na stranu, film je jednako važan i za domaću i za stranu publiku, jer su strane sile u velikoj meri odgovorne za ono što nam se dešava, što nas, naravno, ne amnestira od krivice za pasivnost. Pokazaćemo svetskoj javnosti šta su njihove vlade u njihovo ime učinile jednoj prelepoj zemlji zvanoj Srbija, a onda ćemo domaću javnost da uzburkamo neverovatnim pričama.
Ovoj turneji se izuzetno raduje, jer će imati priliku da razgovara sa publikom nakon projekcija, a nema ničeg lepšeg nego da direktno čuje komentare i kritike, a neretko dobije i odlične ideje za buduće projekte, kaže.
Otkriva nam i da ima tendenciju da započinje nove projekte pre nego što stare završi, ali ovog puta će to da izbegne. Ono u šta je siguran jeste da je ovo poslednji deo „Težine lanaca”.
Na „Težini lanaca 3” radio je od 2015. godine, uz pauze za režiranje filma „Kosovo: Momenat u civilizaciji” i druge medijske i marketinške projekte.
– Na sreću, dokumentaristima danas nisu potrebni milioni dolara da bi snimili film, jer je tehnološki razvoj omogućio da oni budu bliži narodu. Društvene mreže su nam pomogle da se povežemo i proširimo vest o snimanju filma velikom broju ljudi, kako bismo skupili mnogo manjih donacija umesto nekoliko većih. U okviru istraživanja za film, pročitao sam mnoge knjige, razgovarao sam s velikim brojem stručnjaka, išao na konferencije koje se bave temama koje obrađujem i obratio veliku pažnju da je sve što je izrečeno u filmu potkrepljeno činjenicama. Protok velikog broja informacija po pravilu smanjuje našu sposobnost da verodostojnost svake informacije proverimo, a u današnjem svetu dokumentarni filmovi su prilika da ljudi utišaju šum besmislenih podataka i u sebi poslažu relevantne informacije u smislenu celinu kako bi bolje shvatili šta se dešava oko njih. A kad razumemo svet oko nas, možemo njime i da upravljamo – ovim rečima završava naš intervju.
    </div>
    <div id="ekonomija">
Nema dovoljno vodiča za turiste iz Kine
Srbija ima dovoljno turističkih vodiča koji govore engleski jezik, ali manjak onih koji koriste druge strane jezike poput kineskog, japanskog, skandinavskih, arapskog, turskog, ruskog… Sa druge strane, vodiči uglavnom posao traže u velikim gradovima, dok je u unutrašnjosti Srbije manjak onih koji su osposobljeni da se bave ovim poslom. Zbog toga Udruženje turističkih vodiča Srbije konstantno promoviše ovaj posao i u različitim delovima Srbije u saradnji sa lokalnim zajednicama pokušava da zainteresuje mlade da polažu stručni ispit za vodiča, kaže za „Politiku” prof. dr Snežana Štetić, predsednik UO Udruženja turističkih vodiča Srbije. Ovoj profesiji, smatra, trebalo bi posvetiti posebnu pažnju, jer od kvaliteta njihovih usluga zavisi i to kako će Srbija biti predstavljena gostima.
Prema podacima Ministarstva trgovine, turizma i telekomunikacija u Srbiji postoji 2.217 licenciranih turističkih vodiča i 653 turističkih pratilaca. Od toga čak 70 odsto njih govori engleski jezik.
S obzirom na otvaranje turističkog tržišta naše zemlje i ponovno stvaranje prepoznatljive ponude Srbije i Beograda, kako na domaćem, tako i na inostranom tržištu, dodaje naša sagovornica, važno je da se ovaj deo tržišta uredi i spreče moguće posledice pružanja nekvalitetnih usluga. Organizacija i sprovođenje turističkih tura u Beogradu i kroz Srbiju trebalo bi da budu na takvom nivou da je korisnici mogu bez rezerve preporučiti drugima. Uloga turističkog vodiča u tome ima izuzetan značaj, a to je posao koji, zbog visokih zahteva,  ne može svako da radi.
– Priprema kadrova za rad u turizmu je vrlo često prepuštena sama sebi, bez određenih istraživanja potreba tržišta. Zbog toga za neke poslove u turizmu nemamo adekvatno obrazovane i školovane kadrove – kaže Štetićeva.
Na pitanje kakav je postupak licenciranja turističkih vodiča u Srbiji, ona odgovara da je usklađen sa tim postupkom u EU i u svetu. Takođe, dodaje, ne bi trebalo da zaboravimo da je naša zemlja bila među prvima koje su uvele polaganje ispita za turističke vodiče još sredinom prošlog veka i da su naši pozitivni zakonski propisi u ovom domenu prilagođeni svetskim kriterijumima.
Štetićeva kaže da bez obzira na uslove koje, za bavljenje ovom profesijom propisuje Zakon o turizmu, poslom turističkog vodiča ne može da se bavi svako.   –To bi trebalo da budu osobe koje imaju visoko obrazovanje, odlično znanje bar dva svetska jezika (nivo C-1), visok nivo kulture. Trebalo bi i da odlično poznaju mentalitet, istoriju, tradiciju i kulturu Srbije kao i zemalja iz kojih turisti dolaze – objašnjava ona.
Kao i u svakom poslu i među turističkim vodičima ima nelojalne konkurencije. U Udruženju turističkih vodiča kažu da primećuju da agencije često neće da angažuju vodiče iz udruženja, jer su njihove usluge skuplje. Razlog je to što plaćaju  sve dažbine državi čime se cena uvećava za oko 60 odsto.
– Pitanje je da li to rade samostalni vodiči i ko njih kontroliše ukoliko nisu prijavljeni. Ko kontroliše kvalitet njihovih usluga? Da li su „besplatna” razgledanja zaista besplatna? Nažalost, imamo mnogo primera nekvalitetnih usluga koje pružaju ovi turistički vodiči, jer niko nije nadležan za njihovu kontrolu.
Atraktivan posao za mlade
Posao turističkog vodiča je najlepši posao za mlade, a ukoliko se radi kvalitetno može biti i veoma isplativ, naročito za one koji znaju nekoliko stranih jezika. Ima vodiča kojima je ovo stalna profesija, ali njih je znatno manje jer to nije stalan već sezonski posao. Vodič praktično za nekoliko meseci u sezoni mora da zaradi dovoljno da bi živeo i ostatak godine.

Kad turistička agencija bankrotira
Šta ako ste otišli na putovanje preko paket aranžmana, a turistička agencija bankrotira? Šta ukoliko vam je brošura o paket aranžmanu obećavala luksuzan hotel, a vi zateknete hotel u izgradnji?
ODGOVOR:
U oba slučaja, Zakon o zaštiti potrošača pruža vam zaštitu.
Turistička agencija ima obavezu da potrošaču pruži garanciju da će izvršiti povraćaj uplaćene cene i isplatiti troškove povratka potrošača ako turističko putovanje ne bude realizovano zbog nesposobnosti plaćanja turističke agencije.
Ako vaš odmor nije u skladu sa onim što vam je obećano u brošuri, turistička agencija je u obavezi da potrošaču ponudi druge odgovarajuće usluge, bez dodatnih troškova za potrošača.
Novi zakon o zaštiti potrošača obavezuje trgovca, odnosno turističku agenciju da pre zaključenja ugovora potrošača detaljno obavesti o karakteristikama putovanja počev od transporta do samih uslova smeštaja, ukupnoj ceni turističkog putovanja, uključujući poreze i dodatne troškove (aerodromske, boravišne takse), načinu plaćanja i roku za obaveštavanje potrošača o raskidu ugovora u slučaju nedovoljnog broja prijavljenih putnika.
Sa sajta Ministarstva trgovine, Sektor za zaštitu potrošača
    </div>
    <div id="kolumna">
Umiranje stida
Srpsko društvo je, van svake sumnje, u stanju dugotrajne regresije. Iako vidljiva na svakom koraku, ta regresija je možda najuočljivija kroz fenomen nestajanja stida i kroz vladavinu opšteg beščašća.
U procesu civilizovanja društva, od Adama i Eve pa do danas, osećaj stida je imao jednu od ključnih formativnih uloga. Osećaj stida određuje naš odnos prema drugima, prema moralnim normama i društvenoj etici. Što je opšti osećaj stida prisutniji, društvo je civilizovanije. (Može se, naravno, „psihologizirati• o odnosu stida i neuroze, ali Srbija nije Japan, pa nema opasnosti da višak stida može ugroziti mentalno zdravlje građana.)
Civilizovano društvo počiva na osećaju stida možda i više nego što počiva na zakonima. Kada stida nema, nema ni jasne granice između dobra i zla. Bez stida nema ni osećaja krivce, ni kajanja, ni časti. Ako su građani imuni na stid, zakoni ne mogu urediti društvo niti ga mogu civilizovati.
Proces civilizovanja društva počiva i na efektu ugledanja, isto onako kako se odvija i proces odrastanja i vaspitavanja. Deca posmatraju i slušaju roditelje, i tokom odrastanja stiču svest o stidu. Pristojnost, maniri, samokontrola, stid i moralne norme uvek se prvo pojavljuju u prosvećenijim slojevima, a potom se prenose naniže. Ta ključna vaspitna uloga elite danas nestaje, i to nestaje njenom krivicom. Primitivizam i bahatost više nisu „privilegija” najnižih slojeva društva. Reč je o maniru koji je veliki deo elite usvojio i obilato ga koristi u svakoj prilici i svakim povodom.
Podrazumevalo se da su seks ili golotinja deo privatnog prostora jer su direktno vezani za praiskonski osećaj stida. Ne zbog zakona, već zbog osećaja stida seksualni čin se ne obavlja na ulici, niti pred decom, niti se ulicom hoda nag. Ovaj elementarni osećaj normalnog se danas gubi i slaba je uteha da je reč o globalnom fenomenu. Pola Srbije omađijano i bez stida gleda programe u kojima se nove „zvezde” javno brukaju kršeći sve tabue pristojnog društva. Tu paradu jada i vulgarnosti po svoj prilici gledaju i roditelji, rođaci i prijatelji novih zvezda, i čini se da se tu niko ne stidi. Naprotiv. Kao da je glad za novcem iznad svakog moralnog obzira i kao da može da opravda sve oblike ponašanja.
Zakoni ne kažnjavaju laganje, sem kada se laže na sudu - osuda je prepuštena društvu i njegovim moralnim normama i standardima. Danas se u javnom prostoru laže bestidno, laže se kao da nema sutrašnjeg dana. Nema ni straha, ni nelagode što će te laži zauvek ostati zabeležene u medijima i/ili na internetu.
Osećanje časti, tesno povezano sa osećajem stida, polako nestaje. Javne ličnosti se rutinski, dnevno i gotovo ritualno samoponižavaju, izgovarajući besramne poltronske rečenice, dodvoravajući se ljudima od moći. Urednici, novinari, analitičari, umetnici ili profesori koji bi morali biti u mišjoj rupi zbog onoga što su izgovorili, ili zbog onoga što nisu izgovorili a morali su, gordo šetaju gradom ili trče od studija do studija.
Ne, ovde nije reč o političkoj borbi, o podeljenoj Srbiji i ostrašćenim ideološkim i političkim razlikama koje su možda malo, onako balkanski, izmakle kontroli. Ovde je reč isključivo o ćaru. Iza svakog samoponiženja, iza svakog sramnog nastupa, iza svake izgovorene laži su interesi i trag novca.
Na srpskoj političkoj sceni (a nije bolje ni na globalnoj) patologija je jasno vidljiva, i sve je očitija kako se ide ka vrhovima vlasti. Patološke ličnosti u pravilu nemaju osećaj stida. Ali, teško je poverovati da su svi oni koji uporno demonstriraju manjak stida sociopate, ili psihopate. Pre će biti da je samo reč o ljudskim krpama, a to se ne može lečiti.
Među onima koji jasno uočavaju šta se na sceni događa, među onima koji lucidno kritikuju sadašnji trenutak, mnogo je onih koji su bili tolerantni prema „svojima”, a sami se ponašali nečasno u javnom prostoru i ćutali kada su morali da govore. Može biti da su sve to radili odmerenije, civilizovanije, elokventnije, ali to ne menja suštinu. Ovo što danas gledamo nije počelo juče, niti će nestati sutra – to je samo metastaza dugog procesa socijalnog propadanja. Srpska žaba bestidnosti je, čini se, skuvana i tom smo loncu svi dodavali svoj začin. Dobro, ne svi – vi niste.
Poslovni konsultant
    </div>
    <div id="magazin">
Vekovi pravoslavlja
Srpska pravoslavna crkva je autokefalna duhovna organizacija srpskog naroda sa stepenom i dostojanstvom Patrijaršije. Osnovana je 1219. godine zalaganjem i crkveno-diplomatskom aktivnošću Svetog Save, najmlađeg sina velikog župana Stefana Nemanje, koji je tada postao njen prvi poglavar – arhiepiskop. Sa širenjem granica Nemanjićke države širi se i jurisdikcija Srpske arhiepiskopije. Jurisdikcija Srpske crkve se krajem 13. veka širila s teritorijalnim uvećanjem države nakon osvajanja kralja Milutina (1282–1321) na jugu, zauzimanjem Skoplja, Pologa, Maleša, Pijaneca, Žegligova i Ovčeg Polja. Tada se osnivaju nove mitropolije i eparhije. Godine 1346. uzdignuta je na stepen patrijaršije.
Proglašenje Srpske patrijaršije
Prema kanonskom pravu svaka pomesna autokefalna crkva raspolaže sama svojim rangom i titulaturom. Uzdizanje srpske arhiepiskopije na nivo patrijaršije bio je delikatni zadatak i koliko god bilo tada unutrašnje pitanje srpske crkve, bilo je i pitanje od državnog značaja za kralja Dušana. Takođe, ono se ticalo ne samo jurisdikcijskog područja Arhiepiskopije Srpske nego i onih eparhija i mitropolija koje su se obrele u okviru Dušanovih osvajačkih dometa, a bile su ranije pod jurisdikcijom Carigradskog patrijaršijskog trona.
Diplomatska akcija za postizanje legitimiteta proglašenja Srpske patrijaršije vršena je u pravcu slovenskih autokefalija na Balkanskom poluostrvu. Joanikija su za patrijarha „proizveli” bugarski patrijarh Simeon i ohridski arhiepiskop Nikola, na Cveti 9. aprila 1346. u sabornoj crkvi Sv. Bogorodice Trojeručice u Skoplju. Kralj Dušan je ovenčan carskom krunom na Uskrs 16. aprila iste godine „rukom srpskog patrijarha Joanikija”, a u prisustvu trnovskog patrijarha, ohridskog arhiepiskopa, mitropolita iz novoosvojenih grčkih oblasti i predstavnika Svete Gore Atonske.
Obnova crkve i nacionalna pobuna
Turskim osvajanjem srpskih zemalja širi se vlast Ohridske arhiepiskopije, čiji episkopi dolaze na srpske katedre. Godine 1557. obnovljena je Srpska patrijaršija čija se jurisdikcija nalazi u okvirima Turskog carstva, sve do Velikog bečkog rata 1683–1699. godine. Obnovitelj Srpske crkve, odnosno „prestola Sv. Save”, bio je patrijarh srpski Makarije Sokolović (1557–1571, + 1574). On je dobio ferman od turskih vlasti da obnovi autokefalnu Srpsku crkvu 1557. godine.
Srpska crkvena samostalnost, zagarantovana turskim zakonima, ostvarena Makarijevskim kompromisom s nosiocima osmanske uprave 1557, bila je tek nacionalni minimum na koji su Srbi mogli da pristanu. To nije značilo i mirenje sa stanjem okupacije. Primer patrijarha Jovana Kantula (1592–1613) i ustanci u Banatu i Hercegovini (1594), svedoče kako je Srpska pravoslavna crkva imala jasan koncept nacionalne pobune, bogoslovski obrazložen i ideološki jasno profilisan. Podsetimo se da je na ustaničkim barjacima čest motiv ikonični lik Svetog Save. Patrijarh čiju je upravu odlikovala duga i mirna uprava bio je Pajsej Janjevac (1614–1647), odnedavno upisan u diptih svetih Srba, a koji je ostao zabeležen kao knjigoljubac i književni stvaralac. Patrijarh mučenik Sv. Gavrilo Rajić (1648–1659) kroz svoje patrijarhovanje personifikuje jedan tragizam srpske istorije, naroda bez države koji živi u verski netrpeljivoj turskoj carevini, ali bivajući i na udaru zapadnjačkog prozelitizma, u teškom položaju, s malo izgleda na uspešnu političku akciju i sticanje slobode.


Karlovačka mitropolija
Poglavari Srpske crkve nalaze se između nastojanja za sticanjem slobode i lojalnosti Turskom carstvu. Arsenije Treći (1676–1690) i Arsenije Četvrti (1726–1739) predvode velike seobe iz srednjovekovnih krajeva preko Save i Dunava. Nastojanjem fanariota ukinuta je Pećka patrijaršija, a na njene nekadašnje područne eparhije dolaze episkopi Grci. Naslednik srpskih crkvenih autokefalnih tradicija je Karlovačka mitropolija koja se razvija kao crkvena organizacija Srba u državi Habsburga.
Srpski narod je preko Karlovačke mitropolije bio politički subjekat Habsburške monarhije i isticao je zahteve za teritorijalnim rešavanjem svog nacionalnog pitanja (Temišvarski sabor 1790). Veliki mitropolit Stefan Stratimirović (1790–1836) pravi nacrt srpskog nacionalnog oslobođenja.
Na Majskoj skupštini, 1. maja 1848. u Sremskim Karlovcima, izabran je za patrijarha srpskog Josif Rajačić. Patrijaršijsku titulu nose potom Samuilo Maširević (1864–1870), Prokopije Ivačković (1874–1879) i German Anđelić (1882–1888).
Ujedinjenje u obnovljenu SPC
Vlast Carigradske patrijaršije posle 1766. godine nije mogla da se uspostavi u Crnoj Gori gde su mitropoliti iz kuće Petrović-Njegoš bili i svetovni vladari. Sa stvaranjem moderne srpske države, posle 1815. godine, Beogradska mitropolija Kneževine Srbije stiče 1830. autonomiju, a 1880. i autokefalnost. Do ujedinjenja 1920. u obnovljenu Srpsku pravoslavnu crkvu eparhije u Bosni i Hercegovini su bile autonomne u odnosu na Carigrad, a eparhije Dalmatinska i Bokokotorska i Dubrovačka bile su u sastavu Mitropolije bukovinske. Posle 1920. godine niz patrijaraha srpskih je sledeći: Dimitrije Pavlović (1920–1930), Varnava Rosić (1930–1937), Gavrilo Dožić (1937–1950), Vikentije Prodanov (1950–1958), German Đorić (1958–1990), Pavle Stojčević (1990–2009), a sada je na tronu Svetoga Save kao arhiepiskop žički, mitropolit beogradsko-karlovački i patrijarh srpski Njegova Svetost Gospodin Irinej Gavrilović.
Beč protiv kandidata za patrijarha
Zanimljivo je da je bečka vlada bila u dva navrata protiv personalnih rešenja koja su nudili srpski izborni sabori kada je u pitanju čovek koji je trebalo da sedne na patrijaraški tron. Godine 1874. jednoglasno je izabran za patrijarha episkop budimski Arsenije Stojković, ali je Beč bio protiv njegovog izbora, takođe godine 1882. vlada je bila protiv Teofana Živkovića, episkopa gornjokarlovačkog. Kontinuitet dvorskih pritisaka predstavlja i činjenica da 1889. godine (na 500. godišnjicu Kosovske bitke) patrijarh nije biran. Ipak, galeriju vladinih miljenika i kandidata prekida patrijaraški staž Georgija Brankovića (1890–1907).

Roditelji „seksi deteta”
Jedno od osnovnih dečjih prava jeste pravo da se bude dete. To jednostavno znači da se poštuje ona faza detetovog intelektualnog, emotivnog i socijalnog razvoja u kojoj se ono nalazi, i da se dete ne podstiče da se ponaša kao neko značajno stariji. Ideja razvoja podrazumeva da dete postepeno sazreva i da se u njegovom životu pojavljuju određene teme u skladu sa njegovim uzrastom i razvojnim fazama kroz koje prolazi. Neki roditelji žele da njihovo dete bude „naprednije” od druge dece, tako da ga podstiču da se ponaša kao starije nego što jeste, što kod roditelja stvara osećanje ponosa. Međutim, kada dete primeti da je voljeno samo onda kada se ponaša starije nego što jeste, ono razvija stav prema sebi da ono vredi i zaslužuje ljubav isključivo onda kada se ponaša kao starije, „starmalo”, što je skraćenica od „malog starca”.
Jedna vrsta „starmalog” deteta jeste ono koje se oblači, izgleda i ponaša kao odrasla, seksualno zrela osoba. To se najbolje može primetiti kod devojčica, tako da curica od osam ili devet godina može biti našminkana, sa crvenim ružom na usnama, frizurom, cipelama sa štiklama i odećom koja odgovara nekoj starleti. Na taj način ona sebe predstavlja kao „seksi dete”. Ova, novija pojava je prepoznata kao rana seksualizacija ili hiperseksualizacija deteta.
Oteta nedužnost
Sasvim je prirodno da deca oponašaju odrasle i da u svojim igrama zauzimaju uloge odraslih, nesvesno se pripremajući za odrastanje i za igranje tih društvenih uloga u odraslom dobu. Međutim, ovde nije reč o igri, već o izgradnji polnog identiteta deteta još dok je ono u takozvanoj fazi latencije svog psihoseksualnog razvoja. Drugim rečima, ovakvom detetu se nameću polni identitet i polna uloga onda kada ono još emotivno i socijalni nije spremno za to. Na taj način se datom detetu oduzima nedužnost i nevinost njegovog detinjstva.
Detetova želja da imitira odrasle je sasvim prirodna, ali ono u svom neznanju nije u stanju da oceni primerenost svojih težnji. Za ranu seksualizaciju dece nisu odgovorna deca, nego njihovi roditelji koji im to ili dozvoljavaju ili ih podstiču da se tako ponašaju. Zato možemo govoriti o hiperseksualizujućem roditelju kao nužnoj pretpostavci pojave hiperseksualizovanog deteta.
Po pravilu, takvi roditelji ne vide nikakav problem u tome što dozvoljavaju detetu da bude u ulozi „seksi deteta”. Oni to doživljavaju kao neku vrstu igre koja ih zabavlja, uživaju u reakcijama posmatrača, i na neki način su ponosni na svoje potomke za koje jedva čekaju da odrastu i da zaista postanu lepi i privlačni mladi ljudi. Oni zaprao precenjuju izgled, lepotu i privlačnost, smatrajući da su to osnovne životne vrednosti. Smatraju da je dovoljno da neko bude veoma privlačan, da bi ostvario veliku ljubav, status, uspeh i sreću u životu.
Projekcije roditeljskih ambicija
Poznato je da roditelji na decu projektuju svoje neostvarene ambicije, zbog čega ovakvi roditelji često imaju pripremljeni životni scenario za svoju decu u smislu uspeha na modnoj pisti, estradi ili filmu. Zato oni veruju da svojoj deci čine uslugu jer ih „na vreme” pripremaju za uspeh u okviru datog scenarija. Nisu svesni mogućih negativnih posledica rane seksualizacije po detetov kasniji život. Kako svoju decu gledaju očima roditelja, i ne pomišljaju da njihova deca mogu da podstaknu pedofilne impulse kod posmatrača, u čemu im pomažu i mediji koji svojim sadržajima „normalizuju” ovu pojavu.
Opisani roditelji ne vide nikakav problem u svom odnosu prema detetu, tako da po pravilu ne žele da bilo šta menjaju. Zato je pojava pojma „hiperseksualizovano dete” veoma važna jer upozorava one druge roditelje na štetnost ovog ponašanja kako tu grešku ne bi činili sa svojom decom.
Najbolji način da se roditelj suprotstavi tendenciji rane seksualizacije jeste da detetu objasni da je izgled važan, ali da nije najvažniji. Ključ je dakle u vrednosnom vaspitanju i učenju deteta pravim životnim vrednostima.
Takođe je važno pomoći detetu da se odupre trendovima u grupi vršnjaka i njegovoj želji da imitira drugu decu čiji roditelji podstiču ili dozvoljavaju ranu seksualizaciju. Roditelj treba da se drži svojih standarda primerenosti, a ne da dozvoli da čini ono „što čine sva druga deca”.
    </div>
    <div id="sport">
Nadal sve bliže Đokoviću
LONDON – Prvi teniser sveta Novak Đoković od danas zvanično ima samo 320 bodova prednosti u odnosu na Rafaela Nadala na vrhu ATP liste.
Đoković je eliminacijom od Grka Stefanosa Cicipasa u četvrtfinalu Mastersa u Šangaju, gde je branio trofej, izgubio 820 bodova i tako „istopio” veliku razliku dvojice najboljih tenisera.
Do smene na samom vrhu doći će najkasnije do 4. novembra kada se Novaku oduzmu poeni iz prošlogodišnjeg finala sa Završnog mastersa u Londonu, na kome Nadal nije nastupio, javlja Tanjug.
Iza vodećeg tandema redom slede Rodžer Federer, pobednik u Šangaju Danil Medvedev, Dominik Tim, Aleksander Zverev, Cicipas...
Od ostalih srpskih tenisera, Dušan Lajović je zabeležio novi pad i sada je 32. na svetu, Laslo Đere je ostao 39, Miomir Kecmanović je napredovao za jedno mesto na 49, dok je Filip Krajinović zadržao 60.
Top 10:
1. (1.) Novak Đoković (Srbija) 9.545 bodova
2. (2.) Rafael Nadal (Španija) 9.225
3. (3.) Rodžer Federer (Švajcarska) 6.950
4. (4.) Danil Medvedev (Rusija) 5.920
5. (5.) Dominik Tim (Austrija) 5.085
6. (6.) Aleksander Zverev (Nemačka) 4.425
7. (7.) Stefanos Cicipas (Grčka) 3.900
8. (9.) Karen Hačanov (Rusija) 2.990
9. (8.) Kei Nišikori (Japan) 2.860
10. (10.) Roberto Bautista-Agut (Španija) 2.575...
Stojanovićeva jedina Srpkinja u Top 100
LONDON – Mlada Nina Stojanović jedina je srpska teniserka u Top 100 i to nakon što je na novoj VTA listi napredovala za jedno mesto, na 97. poziciju.
Iz najboljih 100 ispala je Ivana Jorović koja je sada 101. na svetu, Aleksandra Krunić je 167. posle napretka od dve pozicije, Natalija Kostić je 183. zbog skoka od četiri, a mlada Olga Danilović 205. posle skoka od dve, javlja Tanjug.
Na listi i dalje vodi Ešli Barti ispred Karoline Pliškove, Naomi Osake i Eline Svitoline i to bez promena u samom vrhu.
Top 10:
1. (1.) Ešli Barti (Australija) 7.096 bodova
2. (2.) Karolina Pliškova (Češka) 5.940
3. (3.) Naomi Osaka (Japan) 5.621
4. (4.) Elina Svitolina (Ukrajina) 5.495
5. (5.) Bjanka Andresku (Kanada) 5.041
6. (6.) Simona Halep (Rumunija) 4.962
7. (7.) Petra Kvitova (Češka) 4.776
8. (8.) Kiki Bertens (Holandija) 4.495
9. (9.) Serena Vilijams (SAD) 3.935
10. (10.) Belinda Benčić (Švajcarska) 3.848...

Marković u „klubu 500”
Košarkaši i treneri iz Srbije obeležili su prva dva kola u dva najveća klupska takmičenja. U Evroligi, Vasilje Micić (Efes) bio je najkorisniji igrač drugog kola, a Milan Tomić (Crvena zvezda) najbolji trener, dok je Nikola Milutinov (Olimpijakos), izborio mesto u prvoj petorci po indeksu korisnosti. U Evrokupu sjajno je startovao Partizan sa dve pobede, a isto toliko ima i srpska kolonija u Virtusu iz Bolonje, triling sjajnih plejmejkera, od kojih je jedan sada trener. Aleksandar Đorđević doveo je u slavni klub dvojicu reprezentativaca, Miloša Teodosića, jednog od najboljih asistenata Evrolige (četvrti sa 1126 dodavanja, iza Spanulisa, Dijamantidisa i Ertela) i prvog asistenta Evrokupa svih vremena Stefana Markovića.
Markoviću su bila dovoljna samo dva kola da još jednom ispiše istoriju Evrokupa. U pobedi protiv Makabi Rišona zabeležio je četiri dodavanja i prvi je košarkaš koji je prešao magičnu crtu od 500 dodavanja, tačnije 503, u 108 utakmica u ovom takmičenju. Daleko iza njega na večnoj listi je Dmitri Hvostov (Rusija) sa 404 iz 133 utakmice, a treći je još jedan naš internacionalac, Marko Marinović sa 400 u 88 duela. Sjajni organizator igre veoma brzo će postati rekorder Evrokupa i po broju osvojenih lopti. Trenutno je drugi sa 160, iza Amerikanca Majra Četmena (167).
Interesantno je da je ovo deseta Markovićeva sezona u Evrokupu, u kom je pored Virtusa branio boje Hemofarma, Benetona, Valensije, Banvita i Zenita. Ukupno gledano ima prosek od 7,3 poena, 4,7 asistencija i 2,8 skoka, a u sezoni 2016/17 bio je prvi dodavač sa prosekom od čak 9,1 asistencije. Vredi pomenuti da nekadašnji reprezentativac ima i četiri evroligaške sezone sa Unikahom i Himkijem, (4,9 poena, 2,3 skoka i 4 dodavanja prosečno).
Ništa manje nije bogata ni Markovićeva reprezentativna karijera. Igrao je za sve mlađe selekcije,   sa  U-16 je bio evropski, a sa U-19 svetski prvak. U seniorskoj košarci nosio je državni tim protekle decenije i osvojio evropsko srebro 2008, svetsko srebro 2014. i olimpijsko srebro 2016. godine.  Posle Igara u Riju, u 28. godini oprostio se za mnoge neočekivano od dresa sa državnim grbom, ali takvoj odluci su doprinele brojne povrede. Na sreću, uspeo je da se oporavi i produži karijeru, pa sada na klupskom planu žanje rezultate vrednog rada, po čemu je prednjačio, ma čiji dres da je nosio.

Mitrović sa dva gola doneo pobedu Srbiji nad Litvanijom
VILNjUS - Fudbalska reprezentacija Srbije pobedila je Litvaniju sa 2:1, u šestom kolu kvalifikacija za Evropsko prvenstvo.
Oba pogotka u Vilnjusu, u 49. i 53. minutu, postigao je Aleksandar Mitrović, koji sada ima 31 dat gol za reprezentaciju Srbije.
Strelac za Litvaniju u 79. minutu je bio Donatas Kazlauskas.
Srbija je treća na tabeli Grupe B sa 10 bodova, jednim manje od drugoplasiranog Portugala, koji je na mestu koje vodi na Evropsko prvenstvo.
Srpski nacionalni tim će preostale dve kvalifikacione utakmice igrati u novembru, kada će dočekati Luksemburg i Ukrajinu, prenosi Beta.

Bez pobeda nema čuda
Prošla su ona zlatna fudbalska vremena kada smo sa sigurnošću mogli da kažemo da u svaki meč idemo na pobedu, bez obzira ko nam je na tom putu. Danas, naši fudbaleri, koji nikako da podignu glavu iz peska, nemaju hrabrosti da izgovore tu rečenicu i kada idemo u goste takozvanim drugorazrednim reprezentacijama Evrope. Ali, sami smo krivi, što se već nekoliko godina nalazimo u pravom fudbalskom ćorsokaku, kome se sa sadašnje tačke gledanja i ne vidi kraj. Zato, oni koji šalju lažnu sliku o našoj reprezentaciji, koji nam stalno govore da smo bolji od drugih, da dolaze bolji dani, ne govore istinu.
Do kraja kvalifikacija ostala su još samo tri kola. Definitivno, Srbija neće izvaditi direktnu kartu za Evro 2020, ali, zahvaljujući trijumfu u Ligi nacija, izabranici Ljubiše Tumbakovića imaće šansu u popravnom ispitu, zvanom baraž. Ali, gledajući, gotovo sigurno našeg budućeg rivala u baražu selekciju Norveške, u duelu sa sjajnom Španijom (1:1) stiče se utisak da će i taj zadatak, ako se nešto značajno ne promeni u ovih pet i po meseci, biti vraški težak zadatak za „orlove”.
Igrači i stručni štab i ostali članovi ekspedicije otšutovali su u Viljnus gotovo pognutih glava. I ta slika dovoljno govori u kakvom je stanju naš reprezentativni fudbal. Ovde bi svi hteli da ih tapšemo po ramenima, da im govorimo lepe reči, a da se istina stavlja pod tepih. Nisu za ovo stanje u našem fudbalu krivi samo igrači, a posebno rukovodioci. Veliki deo krivice pripada i medijima, od kojih mnogi šalju lažnu sliku o srpskom fudbalu.
Država je svoj sud o fudbalu rekla mnogo puta. Spremna je da pomogne i više nego što bi trebalo, da uloži novac u renoviranje stadiona, u izgradnju novog stadiona. Ali, često se pitamo da li za to ima svrhe. Ko će dolaziti na stadione ako nam je fudbal sve slabiji i slabiji.
Taman kada smo se ponadali da će sadašnji selektor proći bez ijedne afere, dogodilo se da su španski mediji došli do saznanja da je Ljubiša Tumbaković namerno sa spiska igrača izostavio Luku Jovića, za koga je Real letos platio čak 60 miliona evra. Španci tvrde da je selektor ljut na Jovića što je na prošlom okupljanju praktično pobegao sa mini priprema, pa mu Tumbaković to nije zaboravio...
Ipak, u našem timu ima i onih, koji veruju da nije sve izgubljeno. Jedan od njih je Adem Ljajić, prvotimac Bešiktaša, koji smatra da je večerašnja utakmica veoma važna, bez obzira što su Portugalija i Ukrajina dosta poodmakle na tabeli.
– Svakako da prihvatamo ulogu favorita u duelu u Viljnusu. Sa Litvancima se dobro poznajemo, igraju čvrsto u odbrani. Ali, nama ne preostaje ništa drugo nego da pobedimo, – kaže Ljajić, koji ne krije da je u ovom momentu Aleksandar Mitrović naš ubedljivo najbolji igrač na terenu.
Protiv Paragvaja, koji je u Kruševcu bio dostojan rival Srbiji, mesto među stativama zauzeo je Predrag Rajković.
– Idemo na pobedu protiv nama dobro poznatog protivnika. Realno je da bez obzira na večerašnji ishod ipak sve misli okrenemo ka baražu. Biće teško, – naglašava naš golman.
Po svemu sudeći posle lakše povrede u tim se vraća mladi štoper Fiorentine Nikola Milenković. Samo ostaje dilema da li će kapiten Kolarov i dalje igrati kao štoper ili će se vratiti na svoju prirodnu poziciju uz levu aut-liniju.
Selektor  o „slučaju Jović”
Španski „As” je juče obelodanio da su Luka Jović i selektor Ljubiša Tumbaković u sukobu. Da se radi o neraščišćenim stvarima selektor je juče u Viljnusu rekao da nije ljut na mladog napadača Reala, ali da moraju da se poštuju reprezentativni kodeksi.
– Nemam prava da budem ljut, ja samo radim svoj posao. Jović je mlad igrač. Istina je da se prilikom prošlog okupljanja samo javio, ali ne meni, već mojim saradnicima i to samo porukom. Zato smatram da njegov odgovor zahteva i objašnjenje, koje do dan-danas nisam dobio. A na pitanje da li je stvarno bio povređen, to treba da utvrde lekari, – istakao je Tumbaković.
Mitrović: Bilo bi lepo da pobedimo
Centarfor Srbije i napadač engleskog Fulama ne krije da mu prijaju pohvale na račun odličnih igara u dresu reprezentacije. Mitrović se opasno približio samom vrhu najboljih strelaca svih vremena.
– Najvažnije je da odigramo dobro, da pokažemo da smo ekipa. O rekordima ne razmišljam, ali svakako da bi bilo lepo da ih u budućnosti bude još, – kazao je Mitrović.
Portugalci u Ukrajini
B grupa
Litvanija – Srbija   20,45 č
Ukrajina – Portugalija        20,45 č
Tabela
Ukrajina         6          5          1          0          13:1     16
Portugalija    5          3          2          0          13:4     11
Srbija            5          2          1          2          10:12   7
Luksemburg     6          1          1          4          5:11     4
Litvanija      6          0          1          5          4:17     1
    </div>
    <div id="magazin">
„Amazon” prodaje montažne kuće
Najpoznatija svetska internet trgovina „Amazon” u svoju ponudu je uvela i prodaju malih brzomontažnih kuća. Navodno zbog velikog rasta cena nekretnina, trend izgradnje ovih kuća zavladao je ne samo u Americi nego i širom sveta.
„Amazon” trenutno u svojoj ponudi ima na desetine različitih modela od 10 pa do 40  kvadratnih metara. Iako male, ove montažne nekretnine imaju sve – od kuhinje i kupatila, pa sve do dnevnog boravka i spavaće sobe koja je smeštena u potkrovlju.
Kupovina je, navodi se, jednostavna, a isporučuje se širom sveta. Cene se kreću od 15.000 dolara koliko koštaju one najjednostavnije, pa nije ni čudo što se, prema podacima „Amazona”, odlično prodaju. Za njihovo postavljanje nije potrebna ni građevinska dozvola, a useljive su za svega dva dana.

Sto godina Gimnazije „Jan Kolar” sa domom učenika u Bačkom Petrovcu
Gimnazija „Jan Kolar” sa domom učenika je kulturno-obrazovna institucija Slovaka u Vojvodini, u Srbiji. Tokom stogodišnjeg rada, iz redova 4.665 maturanata stasali su akademici, doktori nauka, lekari, istaknuti intelektualci u svim oblastima, koji su svojim radom doprinosili očuvanju i prosperitetu slovačke nacionalne manjine na ovim prostorima, ali i u celom svetu.
Gimnazija, osnovana 1. oktobra 1919. godine, kao Slovačka realna gimnazija, decenijama je bila jedina srednja škola u svetu na slovačkom nastavnom jeziku van granica Čehoslovačke. Bila je rezultat visoke nacionalne svesti Slovaka koji su živeli na ovim prostorima, ali se nikada nije zatvarala u uske okvire narodnosti, već je stalno radila i na jačanju kohezionih odnosa sa drugim nacionalnim sredinama.
Od 1923. gimnazija ima vlastitu, namensku zgradu, koja je današnji izgled dobila 1927. Impozantno zdanje sagrađeno je od dobrovoljnih priloga Slovaka iz celog sveta i uz značajnu finansijsku pomoć Čehoslovačke republike.

Posle drugog svetskog rata u okviru gimnazije od školske 1947-48. godine osnovana je učiteljska škola. Tokom dvadeset godina rada, škola je dala 216 učitelja, koji su bili nosioci kulturno-prosvetnog života Slovaka u celoj Vojvodini.
Kako bi se omogućilo školovanje učenicima iz svih krajeva Vojvodine, 1997. je u sklopu gimnazije izgrađen i najsavremeniji dom učenika kapaciteta 82 ležaja. Zahvaljujući tome danas se u gimnaziji školuju učenici iz čak 26 mesta.
Učeničke slobodne aktivnosti imaju bogatu tradiciju. Od posebnog značaja je rad literarne sekcije Sladkovič, osnovane 1925, iz koje je ponikla čitava plejada pisaca slovačke narodnosti. Konstantna aktivnost brojnih sekcija, od umetničkih – dramska, folklorna, hor, sekcija prirodnih i društveno-jezičkih nauka, takođe je sastavni deo rada gimnazije, koja svojim doprinosom prerasta okvire vaspitno-obrazovne ustanove i već decenijama je pokretačka snaga života Slovaka u Srbiji.
Za svoj značajan doprinos škola je dobila brojna priznanja u zemlji i iz Slovačke republike.
Stručna saradnja: Ana Medveđ, direktorka Gimnazije „Jan Kolar” sa domom učenika u Bačkom Petrovcu.
Umetnička obrada izdanja: Anamari Banjac, akademski slikar.

Holandija zvanično menja ime u Nizozemsku
HAG - Holandska vlada odlučila je da zvanično promeni ime zemlje koje će uskoro glasiti samo Nizozemska.
Ova promena, kako pišu britanski mediji, deo je nove strategije koja ima za cilj poboljšanje imidža zemlje u svetu i njeno „rebrendiranje”.
Nizozemska će biti zvaničan naziv zemlje na Pesmi Evrovizije u maju u Roterdamu, kao i tokom Olimpijskih igara u Tokiju 2020. godine, prenosi „Gardijan”.
Takođe, fudbalska reprezentacija isključivo će se zvati Nizozemska na svakom zvaničnom nastupu, prenosi Tanjug.
Portparolka ministarstva spoljnih poslova kaže da Nizozemskoj treba jedinstvenije i koordisanije nacionalno brendiranje.
„Želimo da predstavimo Nizozemsku kao otvorenu, inventivnu i inkluzivnu zemlje. Modernizujemo naš pristup”, rekla je ona.

Iznajmljivanjem lego kockica da sačuvamo planetu
ZAGREB – Danski proizvođač igračaka Lego razmišlja o modelu iznajmljivanja svojih čuvenih kockica, kako bi odgovorio na problem korišćenja plastike u svojim proizvodima, prenosi Poslovni dnevnik.
Proizvodne kompanije iz različitih sektora u modelu iznajmljivanja proizvoda vide priliku za poboljšanje uticaja na životnu sredinu, ali i novi izvor prihoda, prenosi Tanjug.
Komisija za poslovanje i održivi razvoj, pokrenuta u Davosu 2016. godine, procenila je da bi prihodi i potencijalna ušteda od iznajmljivanja proizvoda mogla da do 2030. dostigne 1.000 milijardi dolara.
Potpredsednik kompanije Lego zadužen za održivost poslovanja Tim Bruks izjavio je na londonskoj konferenciji Fajnenšl Tajmsa o budućnosti proizvodnje kako je Lego „potpuno otvoren” prema ideji iznajmljivanja igračaka.
„To je moguće, iako postoje određene tehničke prepreke”, izjavio je Bruks.
Pritom je mislio na složenost pojedinih kompleta Lego kockica koji sadrže i po hiljadu delova.
„Kolike su šanse da ga iznajmite osmogodišnjem detetu i kasnije sve delove dobijete nazad”, dodao je Bruks.

Ogrni se foteljom
Autor se slikao u njoj dok meditira, zavaljen, a vrhovi naslona mu, prebačeni preko ramena, greju telo i – duh. „Što sam stariji, sve više volim da projektujem sedeći nameštaj”, rekao mi je u razgovoru tokom Beogradske nedelje dizajna 2006. godine, kada je boravio u Beogradu. „Kada vidim nekoga da stoji i nešto čeka, negde – bilo gde na svetu – moje telo in- stinktivno obuzima umor. Namah postajem umoran, pa poželim da sednem, da se zavalim u fotelju, da se ’obučem’ u nju. Onda mogu na miru da mislim, da čitam, da meditiram. Mogu i da odremam. Fotelja je čudo i moja neiscrpna inspiracija.”
Fotelja „Feltri” iz 1987. godine zaista je neobična. Izrađena je s naslonom od vunenog filca. Pri dnu, kod sedišta, filc je impregniran specijalnim termo-postupkom, što mu obezbeđuje čvrstinu i elastičnost. Sediš- te u formi kocke fiksirano je za konstrukciju kompletnog naslona uz pomoć metalne podrške koja se postepeno gubi prema ivicama naslona. Da bi bila udobna, fotelja zahteva izuzetno kvalitetan materijal i vrhunske standarde. Ovo je svojevrsna fotelja-nameštaj, fotelja-ogrtač, fotelja-kuća, fotelja-dom. U njoj se osećate privilegovano u svojoj punoj privatnosti koja vas izoluje od ostatka sveta.
Fotelju „Feltri” proizvodi firma „Cassina”, od 1987. godine. U međuvremenu, naslon fotelje, koji je njen zaštitni znak i osnovna karakteristika, „doživeo” je brojne varijante. Pored čvrstog filca, najlepša varijanta je od štepovanog velura u raznim bojama, od bež-ružičaste do ljubičasto-plave, od jednobojnih varijanti do kombinacije nekoliko, uglavnom komplementarnih, boja.
 Gaetano Peše
Italijanski umetnik, arhitekta, dizajner, teoretičar umetnosti, performer, reditelj... Rođen je u mestu La Specija 1939. godine. Njegov prebogati opus pun je raznovrsnih ideja, od arhitekture, preko enterijera i dizajna, do kratkih filmova i performansa, žestokih protestnih poruka povodom zanemarivanja elementarnih ljudskih prava, kao i nipodaštavanja kvaliteta životne sredine i otuđenja. U svetu dizajna najpoznatiji je kao kreator nameštaja za sedenje, od kojih se neke fotelje proizvode i danas iako su projektovane pre trideset godina. One imaju vanvremenske forme i uklapaju se u enterijere svih stilova i trendova. Svestrano obrazovan i radoznao, eksperimentisao je s novim materijalima i tehnologijama koje su bile inovacije poslednjeg kvartala prošlog veka. Inspiraciju je nalazio svuda, kako u svakodnevnom životu ljudi tako i u prirodi, književnosti, filozofiji, religiji, istoriji. Te inspiracije i asocijacije rezultirale su nesvakidašnjim oblicima nameštaja. Naročito su poznate njegove fotelje „la dona”, „la mama” inspirisane telom žene, udobne, meke i podatne, kao i fantastična kompozicija tapaciranih elemenata za sedenje „Zalazak sunca u Njujorku”. 
Arh. Radmila Milosavljević
ww.dopisna-skola-ambijent.rs
    </div>
    <div id="vesti">
Sindikati upozoravaju da Crna Gora ostaje bez lekara
Od našeg stalnog dopisnika
Podgorica – Stručni, mladi i obrazovani kadar sve više napušta Crnu Goru u potrazi za uhljebljenjem u nekoj od evropskih država. Čak i mladi sa osnovnim i srednjim obrazovanjem odlaze „trbuhom za kruhom”, jer su skoro nikakve šanse za zaposlenje, a i primanja su na nivou „socijale”, od 180 do 250 evra.
Vlast navodno nema tačne podatke o tome koliko je visokoobrazovanog kadra i onog sa nižim školskim spremama napustilo Crnu Goru, ali neki nezvanični pokazatelji govore da je od obnove samostalnosti, za trinaest godina, otišlo između 50.000 do 60.000 građana. To je podatak koji bi zabrinuo i mnogobrojnije draže, a kamoli Crnu Goru, koja ima oko 650.000 stanovnika.
Kakve su posledice odliva obrazovanog kadra, lekara, profesora, elektro i mašinskih inženjera, informatičara... – o tome se otvorenije progovorilo tek kad su pre nekoliko dana lekari i prosvetni radnici najavili štrajk zbog „mizernih primanja”. Onda su nadležna ministarstva saopštila da Crnoj Gori „nedostaje preko 150 mladih lekara i specijalista koji su trebalo da budu nosioci posla u bolnicama i domovima zdravlja”, ali i da sve više uglednih univerzitetskih profesora odlazi na evropske fakultete.
„Odliv mladih i školovanih kadrova je nenadoknadiv, a on će još više biti zabrinjavajući kada Crna Gora postane deo EU, jer tog trenutka se otvaraju granice. Taj problem se može ublažiti ako podstaknemo prirodni odliv ljudi u penziju, s tim da smanjujemo granice za odlazak u penziju i otvaramo nova radna mesta. Ukoliko toga ne bude, odoše nam ljudi, pogotovo kreativni. Ovo je trenutno najvažniji problem jer kadar ode, mladi ljudi ne mogu da formiraju porodicu, ne mogu da se zaposle, pada natalitet i to je ono najhitnije čime treba da se pozabavi ova vlast”, kaže generalni sekretar Unije slobodnih sindikata Crne Gore Srđa Keković.
On kaže da je jedna od mera za sprečavanje odliva kadrova da se „mora prepoznati obrazovna struktura onih koji odlaze, pa onda otvoriti radna mesta, povećati plate, jer sada najviše odlaze zdravstveni radnici, doktori, medicinske sestre”.
Sindikat zdravstva Crne Gore već godinama upozorava na to da će zdravstvo ostati bez lekara jer masovno odlaze van Crne Gore. Prema podacima sindikata, od 2014. do danas Crnu Goru je napustio 101 lekar.
Predsednik ovog sindikata, doktor Vladimir Pavićević smatra da bi plate lekara morale da budu povećane na iznos od najmanje 900 evra i najavljuje da će brzo početi pregovori o povećanju zarada, „jer sadašnji nivo plata lekara nije prihvatljiv”.
„Zarade su niske, odliva se kadar u zemlje regiona i Evrope. Moraju se uvesti stimulativne mere da bi se zadržali naši lekari i drugi zdravstveni radnici. Očekujemo značajno povećanje”, poručio je on.
Nezadovoljstvo među zdravstvenim radnicima, posebno lekarima, sve je izraženije i zbog učestalih optužbi o primanju mita. Kako kažu, „mi smo nedobronamerno etiketirani kao najkorumpiraniji deo društva”.
Sa podacima sindikata zdravstvenih radnika ne slažu se odgovorni iz Ministarstva zdravlja. Ministarstvo tvrdi da su u „poslednjih šest godina iz Kliničkog centra Crne Gore otišla 42 lekara, od čega 15 u penziju, jedan u Dom zdravlja Danilovgrad, jedan u CALIMS, tri na Medicinski fakultet, šest u inostranstvo”.
„Uglavnom se radi o migracijama unutar zdravstvenog sistema. Takođe, 17 lekara je nastavilo svoj radni angažman u privatnim zdravstvenim ustanovama, od kojih je većina u mreži javnih zdravstvenih ustanova, dok je određeni broj lekara sa primarnog nivoa prešao na sekundarni, ili su svoj radni angažman nastavili u KCCG”, saopšteno je iz Ministarstva zdravlja.
Generalna direktorka Direktorata za kontrolu kvaliteta zdravstvene zaštite i unapređenje ljudskih resursa u zdravstvu Vesna Miranović poručila je da će vlada izmeniti postojeću politiku u zdravstvu i ponuditi „komercijalne uslove za studiranje medicine kako ne bismo izgubili vreme i novac na one studente koji ne žele da rade u Crnoj Gori i studenti će morati da odluče, kada počnu sa studijama, kojim će putem da krenu”.
Za lekara Vladimira Dobričanina predlozi Ministarstva zdravlja su pogrešan pristup.
„Ideja da se studenti medicine u startu obavežu da će raditi u državi apsolutno je nemoguća sa mnogih aspekata, pre svega aspekta ljudskih prava, a onda to nije dugoročno rešenje, jer i kada biste to uspeli, vi samo odlažete problem na šest godina i ništa niste sistematski rešili”, ocenio je on.

Ako smo za osudu zločina, onda osuditi obe strane
ZAGREB -  Nekadašnji ministar hrvatskih branitelja, Predrag Fred Matić, izjavio je da nema selektivne pravde i da, ako su svi za to da se osude ratni zločini, onda treba osuditi obe strane, Srbe i Hrvate, jer, kako kaže, jedan zločin ne opravdava drugi. U izjavi za zagrebačku N1, Matić je podsetio da je on iz Vukovara za koji se stalno govori da tim gradom šetalju silovatelji.
Podsetio je da je Zakon o aboliciji donet da bi svi koji su učestvovali u oružanom sukobu mogli nastaviti svoj život u domovini.
„Ali, ako se otkrije da je neko počinio ratni zločin, treba ga procesuirati. Ne verujem da gradom šetaju silovatelji, ne mogu da poverujem da se takve stvari događaju. Vukovarci bi trebalo da sednu sa Srbima i reše to”, rekao je Matić.
Ako, kako je kazao, Vukovarom šeta „400 zločinaca srpske nacionalnosi, verovatno šeta i 10 puta manje onih koji su činili zločine prema Srbima”, a svaka strana, dodao je, želi da osudi samo one druge.
„Ako ćemo svi biti za to da se osude ratni zločinci, onda treba osuditi obe strane. Nema selektivne pravde. Dolazi do prepucavanja, moji, vaši i famoznog - izjednačavanja krivice. Nema izjednačavanja. Jedan zločin ne opravdava drugi”, kazao je Matić.
Upitan kako gleda na spor vlade i Hvidre, koji su koji su podnei zahtev da se Samostalna demokratska srpska stranka „izbaci” iz vladajuće koalicije, Matić kaže da je to „licemerstvo koje šefovi braniteljski udruženja pokazuju iz godine u godinu”.
Prema njegovim rečima, braniteli su dobri ljudi, ali šefovi udruženja gledaju svoje interese, prenosi Tanjug.
„Andrej Plenković je strano telo u desnom krilu HDZ-a, a Hvidra je vojno krilo HDZ-a, setimo se samo šatora. Oni služe gospodarima dok im se baca hrana, a sada su u bezvazdušnom prostoru jer se ne znaju uz koje da se svrstaju”, rekao je Matić i dodao da svve zavisi kod koga će biti novac. A što se Pupovca tiče, Matić kaže da on na hrvatskoj političkoj sceni postoji već 30 godina i već 30 godina su mu stavovi isti.

Hrvatska proteruje zbog veličanja Tita
ZAGREB – Hrvatska tajna služba (SOA) odlučila je da protera državljanina BiH, koji godinama živi u Rijeci, gde ima posao i porodicu, zbog navodnog veličanja Tita, Mao Cedunga, Če Gevare i Kastra na Fejsbuku.
Njemu je naloženo da Hrvatsku napusti u roku od mesec dana.
Državljanin BiH, koji je želeo da ostane anoniman, već godinama živi u Hrvatskoj.
Bio je oženjen hrvatskom državljankom koja je imala status veteranke Domovinskog rata, a nakon njene smrti je u vanbračnoj zajednici takođe sa državljankom Hrvatske.
I sam je, navodi se, bio pripadnik Hrvatskog veća odbrane, do sada je živeo u Rijeci.
„Da, simpatični su mi Tito, Mao, Če, Kastro, i to sam pisao na Fejsbuku. Zbog toga više ne smem da živim u Hrvatskoj”, rekao za Indeks ovaj Riječanin, koji uskoro mora da napusti Hrvatsku.
Ispričao je da kad god je na društvenoj mreži pisao o Titu, Če Gevari, Bader-Mainhofu, Crvenim brigadama, jasno je, kaže, stavljao do znanja da odobrava njihove ideje o socijalnoj pravdi, ne i metode kojima su se služili.
Za sebe kaže da je pacifist, ali to, navodi se nije bilo dovoljno Ministarstvu unutrašnjih poslova i Bezbednosno-obaveštajnoj agenciji da mu nakon više od decenije ne odobre produženje boravka u Hrvatskoj.
SOA je u svom mišljenju navela i da ne poseduje ni vojnu knjižicu, ni uverenje o ratnom putu.
Sajt je, međutim, došao do dokaza, odosuđenog ratnog zločinca Tihomira Blaškića koji potvrđuje da je sagvornog tog portala bio pripadnik HVO.
U Blaškićevoj belešci od 28. aprila 1993. stoji da „lice izvršava specijalne zadatke posebne namene i mora mu se omogućiti nesmetano kretanje i aktivnosti”. „Strogo držati u tajnosti identitet lica, pružiti punu saradnju, a po saznanju za zadatke koje obavlja, o istima ne prenositi nikome, te se moraju smatrati vojnom tajnom”, takođe stoji u odluci Blaškića.
Sagovornik kaže da ta Blaškićeva odluka „zvuči kao dozvola za ubistvo”.
A on je, ističe, tada radio kao istražitelj na pitanjima nestalih.
„Istraživao sam ko i za koliko novca prodaje zarobljenike, ali i gde ide nafta i koliko se plaća za napade na neprijateljske položaje”, rekao je neimenovani sagovornik hrvatskog portala, javlja Tanjug.
On smatra da SOA želi da ga protera baš zbog tih njegovih ratnjih saznanja.
„Ne žele valjda da me proteraju zato što mislim da su na vlasti sve stare komunjare koji su izuli čizme i obuli salon-cipele ili zbog mog čvrstog uverenja da živimo u fašizmu i da svako ko nije desničar i nacionalista, odmah je crveni bandit. Ili me možda žele da proteraju jer smatram, kao i grupa Bader-Mainhof, da nam 'kapitalizam nikada neće dopustiti da uživamo u privilegijama bogatih'“, rekao je.
SOA nije želela da komentariše ovaj slučaj.
A u objavljenom odgovoru taje službe stoji da, prema hrvatskom zakonu, stranom državljaninu može biti produžen privremeni boravak u toj zemlji ukoliko, uz ostale uslove ne predstavlja opasnost za javni poredak, nacionalnu bezbednost ili javno zdravlje.
„SOA ne komentariše konkretne slučajeve, ali vam načelno možemo odgovoriti da veličanje terorističkih organizacija i njihovih pripadnika, bez obzira na njihova ideološka polazišta, kao i odobravanje nasilja predstavljaju opasnost za javni poredak i nacionalnu sigurnost Republike Hrvatske”, stoji u odgovoru iz SOA.
Na pitanje o listi proskribiranih imena i organizacija koje je zabranjeno podržavati hrvatski sajt nije dobio odgovor.

Jedna osoba poginula, osam povređeno u sudaru dva autobusa kod Splita
U teškoj saobraćajnoj nesreći, dva autobusa, od kojih je jedan vojni, i putničkog vozila na Kliškom putu, u Dalmaciji, poginula je žena, a broj povređenih je povećan na devet, saopštila je policija.
U jednom autobusu su bila deca koja su išla u školu, a u drugom vojnici.
Stari Kliški put je zatvoren za sav saobraćaj zbog uviđaja.
Kako Dalmacija Danas saznaje preminula ženska osoba je imala 56 godina.
Ona je svojim putničkim automobilom podletela pod autobus, čiji vozač je to pokušao da izbegne pa se direktno sudario sa drugim autobusom, prenosi Tanjug.
Povređeni nisu u životnoj opasnosti, rekao je za Hinu doktor Miho Sušić iz splitskog KBC-a i dodao da je jedna od težih povreda prelom podlaktice.
O nesreći je obavešteno Opštinsko državno tužilaštvo, a u toku je istraga o ovom udesu.

Bliski susret u Knez Mihailovoj ulici
U beogradskoj Knez Mihailovoj ulici, je tokom promocije „Knjige o Beogradu” koju je napisao zamenik gradonačelnika Goran Vesić, došlo do incidenta između aktivista SNS i Stranke slobode i pravde, koji su ispred galerije Progres organizovali izložbu „Vesiću, gde je sad moj Beograd”.
Kako je javio reporter agencije Beta, do incidenta je došlo kada su aktivisti SNS-a pokušali da uruče Vesićevu knjigu funkcionerima Stranke slobode i pravde, Marku Bastaću i Borku Stefanoviću.
Na ulaznim vratima galerije Progres stali su aktivisti SNS-a, dok su aktivisti SzS-a bili pored njih, noseći transparente protiv Vesića, prenosi Beta.
Ispred te galerije bio je Simo Spasić, predsednik udruženja ubijenih i kidnapovanih na Kosovu i Metohiji, koji je vređao pripadnike opozicionog SzS-a.
Dok su aktivisti SzS-a uzvikivali „Vesiću, lopove”, pripadnici SNS-a su uzvraćali sa „Đilasu, lopove”.
Usledilo je koškanje omladinaca dve stranke ali se situacija brzo smirila.
Po navodima reportera Bete, ispred galerije nema uniformisanih policajaca ali su prisutni pripadnici MUP-a u civilu.
Promociji Vesićeve knjige, između ostalih, prisustvovali su pevačica Leontina i glumci, Svetislav Goncić i Branko Milićević-Kockica.

Taksisti danas u šest kolona, blokirali Slaviju
Taksisti u Beogradu danas ponovo protestuju zbog poslovanja firme „KarGo” i traže ukidanje te aplikacije, a protestnom vožnjom u šest kolona blokirali su saobraćaj u centru grada.
Najveća gužva je na Trgu Slavija, koji je potpuno blokiran, a saobraćaj je usporen i na Trgu Nikole Pašića, Autokomandi, potezu od Nemanjine do Železničke stanice, prenosi Tanjug.
Trg Slavija je potpuno blokiran, kao i veći deo centra Beograda.
Na Savskom trgu, revoltirani blokadom tog dela grada i paralisanjem javnog gradskog prevoza, putnici koji su čekali autobuse i tramvaje izašlo je na ulicu i - blokiralo taksiste.
Mediji prenose da je skoro pola sata vladao „totalni haos”, da je bilo grubih reči sa obe strane, te da je situacija bila na ivici incidenta i „masovne tuče” na prostoru između bivše Glavne železničke stanice i zgrade Pošte.
Oko 15.10 Slavija je blokirana, tako da vozila ne mogu da idu ni ka Savskom trgu, ali ni ka Makezijevoj i Čuburi, Bulevaru oslobođenja i Autokomandi, kao ni Beogradskoj i Bulevaru kralja Aleksandra.
Taksisti su u protestnu vožnju ka centru prestonice krenuli u 14 časova sa četiri tačke, a kolone automobila izazvale su zastoj u saobraćaju u centru grada.
Okupljanje taksista, koji su za danas najavili radikalizaciju protesta, počelo je u 13 časova na četiri tačke: Obrenovačkom putu (Čukarica), u Bloku 70 (Novi Beograd), kod hale „Aleksandar Nikolić” (Palilula) i u Kumodraškoj ulici (Voždovac).

Bez blokade Gazele
Predsednik Saveza auto-taksi udruženja Srbije Aleksandar Bjelić najavio je juče da će današnji protest biti održan od 14 do 17 časova i obećao da taksisti neće blokirati most Gazela.
Agencija Beta prenosi Bjelićevu izjavu da će taksisti prihvatiti poziv predsednika Srbije Aleksandra Vučića na razgovore, ali da se termin sastanka još uvek ne zna.
– Poslušali smo Vučića tako da kolege iz Novog Sada, Niša, Kragujevca i Pančeva neće dolaziti u Beograd – rekao je Bjelić, koji je pozvao premijerku Anu Brnabić da pokaže gde su te rupe u zakonu, za koje su taksisti navodno dokazali da ne postoje.
– Jedna kolona će ići iz Bloka 70, Ulicom Jurija Gagarina preko Gazele koja nikako neće biti blokirana. To nije bila dobra informacija – rekao je Bjelić.
Juče se oglasio i „Kar go” saopštivši da je odsad to najveće udruženje građana u zemlji sa 750 hiljada članova. U saopštenju koje prenosi Tanjug, iz „Kar goa” navode da je takva podrška motiv da nastave dalje.
– Na ovaj način zajedno smo postali deo istorije. To nije samo tri četvrtine miliona članova udruženja, već je to 750 hiljada ljudi, građana Srbije koji žele bolju, razvijenu i Srbiju budućnosti. Ovim tempom rasta broj članova udruženja može da dostigne milion članova već na početku 2020. godine – navodi se u saopštenju.

Ne rušiti Savski most, izgraditi još jedan pored njega
Odbornička grupa Saveza za Srbiju u Skupštini Beograda upozorila je gradsku vlast da ne uklanja Savski most, jer bi taj potez bio direktno na štetu vitalnih interesa Beograda i Beograđana, izjavio je danas šef te odborničke grupe i potpredsednik Narodne stranke Nikola Jovanović.
„Bilo kakvo 'izmeštanje' mosta u park Ušće ili na Adu Ciganliju je sumanuta ideja, imajući u vidu da je reč o potpuno funkcionalnom mostu, preko kojeg se obavlja 13 odsto saobraćaja u prestonici i na kojem je obavljen kapitalni remont 2007. godine”, naveo je Jovanović u pisanoj izjavi.


(Foto Slavica Stuparušić)


Jovanović je dodao da bi uklanjanjem Savskog mosta vlast gurnula Beograđane u tri godine saobraćajnog haosa, bez ijednog jedinog razloga.
„Beograd nema višak mostova, da bi jedan od njih gradska vlast pretvarala u kafiće i suvenirnice. Izjava zamenika gradonačelnika Gorana Vesića da je most potrebniji u parku nego na Savi, ući će u crnu antologiju Beograd”, istakao je Jovanović.
On je predložio da se tik uz Savski most izgradi još jedan, čime bi se, kako je istakao, dodatno olakšala veza između novog i starog Beograda, bez prekida saobraćaja u bilo kom momentu, navedeno je u saopštenju.
    </div>
    <div id="kultura">
Igra je ulepšala moj život
Pesniku pokreta i osnivaču Njujork Siti baleta, Žoržu Balanšinu, posvećena je ovogodišnja umetnička sezona poznate američke kompanije, koju ćemo i mi videti uskoro, prvi put u Srbiji. Danijel Ulbriht, zvezda Njujork Siti baleta, rado se odazvao pozivu da govori za „Politiku”, povodom gostovanja svoje čuvene trupe, premijerno u Novom Sadu i Beogradu 13. i 14. marta naredne godine, koje će najaviti početak 17. Beogradskog festivala igre. Šesnaest igrača će, pored našeg sagovornika, predvoditi još jedan sjajan umetnik – Sterling Hiltin, a oni će izvesti, uz tri muzičara, koreografije Džeroma Robinsa „U noći” na muziku Šopena, Žorža Balanšina „Dijamanti” po kompozicijama Čajkovskog i „Who Cares” po Geršvinu, potom koreografiju „Posle kiše” Kristofera Vildona, uz muziku Arva Parta. Na programu je i ostvarenje Johana Koborga s delom „Đavolci” po kompozicijama Vijenjavskog.
Ova najveća američka baletska kompanija, osnovana 1948. godine, danas broji 90 igrača, sa sedištem u Linkoln centru u Njujorku. Na repertoaru ima oko 150 ostvarenja, najviše Balanšinovih i Robinsovih.
– Slušao sam mnogo o vašem Beogradskom festivalu igre i svi mi u trupi smo veoma uzbuđeni i jedva čekamo da doživimo tu manifestaciju i grad iz prve ruke, kada budemo doputovali u Srbiju. Naš program je osmišljen tako da prikaže neka od remek-dela koja su Balanšin, Robins, Vildon i Koborg kreirali. Svaka koreografija nudi visok nivo igre i svaki igrač oživljava je svojom tehnikom i umetničkim dodirom. U idealnoj situaciji, kada kompanija osmisli program mi o njemu razmišljamo kao o meniju umetničke igre. Želimo da budemo sigurni da imamo pravu predstavu za svakog člana publike. Zabavno je kada sve nas svaki komad povezuje od početka do kraja, kreirajući nezaboravno veče. Tako imamo romansu u Robinsovom delu „U noći”, humor i virtuoznost u „Đavolcima” Koborga, eleganciju u Balanšinovim „Dijamantima”, jednostavnost u Vildonovom delu „Posle kiše” i sveameričku vrevu u „Who cares” Balanšina! Program je napravljen tako da ima za svakog ponešto – kaže Danijel Ulbreht.
Koliko često Njujork Siti balet odlazi na gostovanja i kakav utisak ona ostavljaju na vas?
Odrastajući u malom gradu na Floridi, nisam bio u mogućnosti da vidim mnogo velikih igrača ili divnih remek-dela. Ne mogu svi stići u Njujork da pogledaju ovakvu vrstu programa. S prvacima i solistima trupe poslednjih desetak godina posetili smo više od 20 država u SAD i oko deset zemalja širom sveta.
Turneje nam pružaju mogućnost da budemo ambasadori umetnosti. Možemo na taj način da podelimo naša velika dela sa drugima, ali ono što je najvažnije, možemo da se povežemo sa publikom i da je edukujemo. Posetioci nas uče nečemu i podsećaju nas koliko smo blagosloveni što možemo da igramo svaki dan.
Vi ste prvak Njujork Siti baleta od 2007. Koliko su se vaš život i karijera promenili od tada i koja predstava vam je omiljena?
Neverovatno je posmatrati sopstvenu karijeru dugu gotovo dve decenije u ovoj poznatoj kompaniji. Naučio sam mnogo tamo. To je kao vredna knjiga, sačinjena od vrhunskih baletskih stranica. Kao odrasla osoba, sada tamo gledam na stvari iz šireg ugla. Kao igrač, usredsređen sam samo na svoj zanat, ali kako nastavljam da stvaram to znači da moram da sagledavam i drugu perspektivu. Iskustvo je najverovatnije najbitnija veština koja se može dobiti. Omogućava nam da se adaptiramo, prilagodimo i gledamo na svaku situaciju smireno. To iskustvo takođe omogućava da nastavite da se razvijate u ulogama, da budete dosledni i da rastete. To mi zauzvrat omogućava da prenesem svoju radost drugima zbog toga što radim svaki dan. Kad je reč o izboru omiljene predstave, to je vrlo teško pitanje. Mislim da mi je igranje uloga u baletima „Fancy free” Robinsa, „Tarantela” Balanšina i „Bludni sin” Đagiljeva među omiljenima. Traže od vas da budete dobro tehnički potkovani, ali i vrlo aktivni kao umetnik. Te role donose ogromno zadovoljstvo.
Na poziciji ste umetničkog direktora Menhetn baleta, koji radi s mladima i kreativnog direktora programa „Porodičnih subota” Njujork Siti baleta. Kakva su iskustva?
Važno je i ohrabrujuće videti mlade talente koji se razvijaju i slede svoje snove. Isto važi i za pronalaženje nove publike. Potrebno je stalno investirati u nove posetioce. To znači razmišljati izvan okvira svog umetničkog zanata, koji tako činite dostupnijim. Niko se nije rodio kao ljubitelj igre. Mislim da me ovi projekti povezani sa mladima i publikom nadahnjuju, a često podsećam kolege da je njihov posao da služe drugima i da uzvrate društvu. Zahvalan sam što je igra ulepšala i unapredila moj život i taj osećaj želim da podelim sa što više ljudi.

Četvrti Pozorišni Kustendorf
Pod sloganom „Društvo spektakla” festival će pokušati da odgonetne mesto i ulogu pozorišne umetnosti u aktuelnom društvu u kojoj je spektakl u osnovi svega i predstavlja ne samo osnovni element razonode već i samo srce nestvarnosti ovog društva, odnosno vladajući oblik života.
Zadržavajući internacionalni karakter, u studentskom takmičarskom programu naći će se četiri predstave koje se nadmeću za nagradu „Zlatni list“, dve iz Srbije i po jedna iz Rusije i Poljske. Akademija umetnosti u Novom Sadu, predstaviće se predstavom „Kiseonik“, Ivana Viripajeva, Filmska akademija iz Lođa, Poljska, izvešće komad „Cena života“, dobitnice Pulicerove nagrade, Martine Majok, Državna pozorišna akademija iz Jaroslavlja, Rusija, odigraće „Čehov.nekst“ (Čehov.next) dok će se Fakultet dramskih umetnosti iz Beograda predstaviti sa komadom „Džordž Kasplan“, Frederika Sontaga.
Selekcija festivala kao i prethodnih godina, poverena je nagrađivanom reditelju Milanu Neškoviću koji iza sebe ima više uspešnih predstava na scenama najeminentnijih pozorišta u Srbiji i šire, navodi se u saopštenju.
„Selekcija je bazirana na odnosu pojedinca i društva i problemima sveprisutnog nedostatka empatije. Sve predstave se bave osobama koje se nisu snašle u društvu pojedinaca i tragaju za sobom i svojim identitetom, kao uostalom i pozorište.“ – rekao je selektor festivala, Milan Nešković o kriterijuma za takmičarski program.
U okviru revijalnog programa, gostovaće renomirana srpska pozorišta, Jugoslovensko dramsko pozorište sa nagrađivanom predstavom „Zašto je poludeo gospodin R.“ i Beogradsko dramsko pozorište sa predstavom „Moje dete“.
Drugog dana, reditelj i osnivač „Pozorišnog Kustendorfa“, Emir Kusturica, moderiraće debatu sa istaknutim umetnicima na ovogodišnju temu  „Pozorište u društvu spektakla“.
Kompanija NIS je četvrtu godinu zaredom generalni sponzor Pozorišnog Kustendorfa. Pružanje podrške projektima iz oblasti kulture, nauke i obrazovanja, sa posebnim akcentom na razvoj mladih talenata, jedan je od strateških ciljeva kompanije NIS, koji se realizuju pod sloganom „Budućnost na delu“.

Oktobar, mesec Milene Dravić
Oktobar je za Milenu Dravić bio sudbinski: rođena je petog, a umrla lane 14. dana ovog meseca, u razmaku od 78 godina. Da je još sa nama, ove 2019. slavila bi šest decenija od svoje prve uloge na filmu, „Vrata ostaju otvorena” Františeka Čapa. Veliku umetnicu, jednu od najomiljenijih jugoslovenskog i srpskog filma i pozorišta, oni koji su je poznavali pamte po mnogo čemu kao osobenu ličnost. Bila je zvezda, a privatno vrlo skromna, srdačna, ljubazna.
– Takav sam utisak i lično stekla, ali posebno su zanimljiva zapažanja njenih kolega, koji otkrivaju i neke javnosti manje poznate crte Milenine ličnosti, njenu neverovatnu posvećenost poslu, privrženost, ljudsku toplinu, ali i žensku stidljivost – kaže za „Politiku” Anita Panić, autorka monografije „Milena Dravić, ili ključ snova”, koja je objavljena prošle godine u izdanju Filmskog centra Srbije i „Službenog glasnika” i za čije predstavljanje ne jenjava interesovanje (do sada je imala 24 promocije).
Tu Mileninu stidljivost je na simpatičan način opisao u svom tekstu u pomenutoj knjizi Predrag Pega Popović, snimatelj filma „WR, Misterije organizma” Dušana Makavejeva, pripovedajući kako je izbegavala snimanje jedne „slobodnije” scene, želeći da to bude što decentnije, povučeno, da je na kraju taj deo snimljen na napuštenom šlepu, na obali Save, u polumraku, u jednom dublu, a kad je trebalo da se ponovi, rekla je da je povredila leđa i odvezla ju je Hitna pomoć.
O Mileni kao divnom čoveku, na potresan način u monografiji svedoči glumica Mira Furlan, koja se u zimu 1991. zatekla u Beogradu. Odigrala je svoju poslednju predstavu u Jugoslovenskom dramskom pozorištu (tada još ne znajući da će zaista biti poslednja). „Oko nas se svet raspada, prijatelja je sve manje, pucnji na mene iz mog grada su sve žešći a ćutanje mojih kolega zaglušujuće. Goran i ja se spremamo na put, želimo što dalje od ludila i mržnje. Ne znamo kako ćemo živeti i šta ćemo raditi tamo kuda idemo. Idemo u nepoznato. Ne znamo tamo nikoga. A ovde se čini da smo već prestali postojati iako još nismo otišli... Onda jednog dana, neposredno pred put, telefon zazvoni i na drugom kraju je – Milena”, piše Mira, sećajući se kako ih je čuvena glumica pozvala u svoj stan da se pozdrave, i dala im svoje američke kontakte, kao najdragoceniji poklon za put.
Miodrag Krivokapić, koji je sa Milenom godinama igrao u predstavi „Lari Tompson” u Zvezdara teatru, podsetio je na to da je prva dolazila u pozorište, i to dva sata ranije, a Petar Benčina ispričao je anegdotu koja govori o Mileninoj strasti prema poslu. Jednom prilikom, vraćajući se peške sa probe predstave „Harold i Mod”, od Krsta do Čubure, njih dvoje su zastali razgovarajući o sceni iz komada. Nedaleko je bila trolejbuska stanica puna ljudi. Trolejbus je došao, ali niko nije hteo da uđe u njega, a i oni koji su izašli nikako da se raziđu – svi su gledali u Milenu! „Samo zastavši na trotoaru kako bi rekla šta misli, stvorila je pozorište”, rekao je Benčina.
Anita Penić je krajem 2016. predložila Miroljubu Stojanoviću, uredniku izdavačke delatnosti Filmskog centra Srbije, da prirede monografiju o Mileni Dravić, a kada je on to saopštilo glumici, bila je oduševljena i uzbuđena. Posebno joj je bilo važno, kaže autorka monografije, da se među koricama nađu svedočenja njenih kolega iz regiona, jer je bila pre svega jugoslovenska glumica. Na žalost, mnogi od tih ljudi više nisu bili u stanju da pišu tekstove.
– Relja Bašić je već bio teško bolestan i nedugo nakon toga preminuo, Ratko Polič je doživeo srčani udar, Mustafa Nadarević je maltene zaplakao preko telefona i rekao da neizmerno voli Milenu i da su puno radili zajedno, ali da nije u stanju da piše o njoj. Veljko Bulajić mi je dao telefon producenta Branka Lustiga, koga je Milena veoma poštovala i želela da on bude u knjizi. Javio se i, kada sam objasnila zbog čega ga zovem, veselim glasom je rekao da me srdačno pozdravlja iz bolnice „Rebro”... I Ljubiša Samardžić je bio u bolnici, mada je imao veliku želju da napiše sećanja na rad sa svojom omiljenom koleginicom sa kojom je snimio mnogo filmova… Ali, nije mu se dalo – priča Anita Panić.

Glumica je želela da se u monografiji nađu pre svega svedočenja kolega iz regiona, ali Relja Bašić je već bio teško bolestan, Ratko Polič doživeo je srčani udar, Mustafa Nadarević je maltene zaplakao i rekao da nije u stanju da piše o njoj...

Na žalost, ni dva reditelja od najvećeg značaja za Mileninu filmsku karijeru, Puriša Đorđević i Dušan Makavejev, nisu mogli da učestvuju u knjizi, pa je Anita došla na ideju da napiše eseje o njihovom uticaju na Milenu: „Misterija Makavejev, ili filmska zanesenost dvoje sanjara koji su umeli da sanjaju otvorenih očiju” i „Puriša Đorđević jedna sasvim neobična filmska priča, a o ljubavi i da ne govorimo…”
Ipak, odazvalo se mnogo drugih umetnika koji su govorili o Mileni kao profesionalcu, njenoj filmskoj, televizijskoj i pozorišnoj karijeri, ali i Mileni kao osobi, a među njima reditelji Milan Jelić, Goran Paskaljević, Želimir Žilnik i Zdravko Šotra, glumci Rade Šerbedžija, Seka Sablić, Milena Zupančić, Nikola Đuričko i Anica Dobra, kostimografi Boris Čakširan i Zagorka Stojanović, pisci Siniša Pavić i Ljubivoje Ršumović…
– Uspela sam da pronađem i velikog ruskog i holivudskog glumca Olega Vidova, koji je bio Milenin partner u filmu „Bitka na Neretvi”. Poslao mi je mejl u kome me pozdravlja na srpskom. Napisao je divan, emotivan tekst o saradnji sa Milenom u tom čuvenom partizanskom filmu u kome su oboje bili mladi glumci, na početku karijere. Mesec dana kasnije dobila sam mejl od Olegove supruge Džoan da je preminuo – kaže Anita.
A Milenu, koja mu se prošlog oktobra pridružila na „velikoj nebeskoj sceni” kao da opet vidimo onako mladu, sićušnu, živahnu, pegavu, veselih plavih očiju, mangupskog osmeha, sa kikicama, kao Malenu, kako zaljubljeno pita: „Mikailo, jel ti hladno? Kako nije kada si bos!”
Zlatna arena za Malenu
Mala, dobila si Zlatnu arenu! Ovim je rečima jedan kritičar saopštio 22-godišnjoj Mileni da je osvojila prestižnu filmsku nagradu – a ona je bila zbunjena i nije verovala. Te 1962. pulska Arena klicala je najmlađem laureatu, i Milena se čak četrnaest puta klanjala pred publikom. Nakon beogradske premijere „Prekobrojne” izašla je sa ostalim glumcima da se uživo pokloni, a obožavatelji su je na rukama izneli na tadašnji Trg Marksa i Engelsa. Posle toga nizale su se i druge „Arene”, srebrne i zlatne, pa nagrade u Kanu, Veneciji, Taormini, Avelinu, Napulju… Samo na Kanskom festivalu prošetala je četiri puta crvenim tepihom. Bila je u kadru sa Romi Šnajder i sasvim se dobro snašla uz Ričarda Bartona, Jula Brinera, Olega Vidova i sve druge holivudske i evropske filmske zvezde.
Oprobala se u svim žanrovima, od partizanskih epopeja, eksperimentalnih i filmova crnog talasa, do melodrama i komedija. Igrala je naivke, partizanke, devojke sa sela, akcijašice, zavodnice, problematične dame, i sa svakom ulogom, pa i onom epizodnom, dokazala da je dar za filmsku umetnost nešto što joj sasvim prirodno pripada.
    </div>
    <div id="ekonomija">
Projekcija rasta Srbije za 2019. ostaje 3,5 odsto
Predsednica Vlade Srbije Ana Brnabić sastala se danas sa delegacijom Međunarodnog monetarnog fonda (MMF), na čelu sa Jan Kes Martejnom, koji je naglasio da uprkos usporavanju svetske ekonomije ta finansijska institucija neće smanjiti projekciju rasta Srbiji za 2019. godinu i da smatra da je moguće dostići rast od 3,5 odsto, prenosi Beta.
I Brnabić je izrazila uverenje da će biti dostignut taj rast, jer se u drugoj polovini godine industrija oporavlja, kao i da se očekuju visoke stope rasta u trećem i četvrtom kvartalu, saopštila je Vlada Srbije.
Sagovornici su postigli saglasnost i o tome da je dobar model da penzije rastu u skladu sa takozvanom „švajcarskom formulom” i to od 1. januara 2020. godine.
Martejn je istakao da je to i održiv model, s obzirom na to da se penzije po njemu usklađuju u odnosu na rast plata i inflaciju.
Brnabić i Martejn su razgovarali i o sprovođenju aktivnosti u okviru aktuelnog programa „Policy Coordination Instrument” (PCI).
Martejn je pohvalio reforme koje sprovodi Vlada Srbije, istakavši da se aktivnosti iz aktuelnog programa odvijaju u skladu sa predviđenim rokovima, saopštila je Vlada Srbije.
On je posebno pohvalio reformu Poreske uprave koja je u toku, zatim proces pronalaženja strateškog partnera za Đšomercijalnu banku, kao i formiranje novog Sektora za praćenje fiskalnih rizika u Ministarstvu finansija.
Brnabić je rekla i da je zabrinuta zbog globalnog usporavanja ekonomije, upozorivši na to da na našu zemlju najviše može da utiče usporavanje rasta u Nemačkoj i Italiji, budući da su te zemlje najvažniji spoljnotrgovinski partneri Srbije.
Predsednica Vlade je naglasila da je zbog toga važno da domaća ekonomija postane što otpornija na spoljne faktore.
Istakla da se sledeće godine očekuje otvaranje novih fabrika, jačanje proizvodnje, uz ocenu da će sve to uticati na dodatno jačanje industrije.
Premijerka je rekla i da smatra da je realno dostići stopu rasta od četiri odsto sledeće godine i da je važno da se u budućnosti ekonomija zasniva na inovacijama ako Vlada želi još veći rast u godinama koje dolaze.
U tom smislu, veoma je važna IT industrija, istakla je Brnabić i navela podatak da je izvoz u toj oblasti udvostručen u poslednje tri godine.
Aranžman PCI odobren je Srbiji u julu 2018. godine i trajaće do januara 2021. godine. Reč je o nefinansijskom aranžmanu, koji ima savetodavnu ulogu i prevashodno je orijentisan na sprovođenje strukturnih reformi.
    </div>
    <div id="vesti">
Majka
Niš – Postoje potresne životne i novinarske priče koje dovedu do velikog uznemirenja i iskrenog sažaljevanja, ali i one koje sa sobom donose velike osude, prezir i opravdano zgražavanje. Poslednja s područja juga Srbije spada u drugu kategoriju priča i za nju se saznalo posle uspešne akcije pripadnika policije niške Policijske uprave. Zbog izvršenog krivičnog dela trgovine ljudima, niška policija uhapsila je i po nalogu tužilaštva zadržala pritvoru jednu ženu iz Niša i muškarca iz Pirota.
Nišlijka, koja živi u porodičnoj kući s majkom i svoje troje dece – dvoje iz braka s bivšim suprugom, od koga je zvanično i sudski razvedena, i još jedno vanbračno, nakon poznanstva s jednim privatnim preduzetnikom i vlasnikom luna-parka iz Pirota – pozajmila je od ovog čoveka pozamašnu sumu deviza. Kada je došao rok za vraćanje ova žena od 43 godine nije imala da vrati pare. Zato je s pedesetogodišnjim Piroćancem napravila neverovatan sporazum o izmirenju duga – umesto novca ponudila mu je kćerku i sina. Sedamnaestogodišnju kćerku, tvrdeći da se sve dogovorila s njom, ustupila je na godinu dana i ona bi imala obavezu da dug svoje majke vraća seksualnim uslugama Piroćancu, a sinčić od 12 godina da radi na šalteru za prodaju karata u luna-parku.
Možda se nikada i ne bi saznalo za ovo da kćerka ove monstruozne Nišlijke nije uspela da pobegne iz kandži Piroćanca. Pošto je dvanaestogodišnji dečak već počeo da radi i otplaćuje dug svoje majke, vlasnik luna-parka došao je u Niš po devojčicu. Na putu prema Pirotu pokušao da je napastuje. Ona se usprotivila i odbranila, otvorila vrata od automobila i pobegla kod svog oca. Klupko je počelo da se odmotava. Otac je pozvao policiju, koja je saslušala devojku, potom je pronađena i uhapšena njena majka, a dan kasnije, pošto je u međuvremenu krenuo u bekstvo, na auto-putu zaustavljen je i priveden i vlasnik luna-parka. Naposletku i dečak od 12 godina vraćen je u Niš.
Akteri monstruoznog dogovora o načinu izmirenja duga – majka i vlasnik zabavnog parka – završili su u zatvoru. Odgovaraće zbog trgovine ljudima.

Porotnici sude za 300 dinara po satu rada u sudnici
Sudije-porotnici u Srbiji zarađuju 300 dinara po satu provedenom u sudnici. Pre više godina su štrajkovali, jer su plaćani 500 dinara dnevno. Neki od njih, kojima su ionako male naknade kasnile više meseci, tužili su sudove. Ni danas ne uspevaju da zarade mnogo – svega dve i po do tri hiljade dinara mesečno, jer nisu angažovani svaki dan.
Visoki savet sudstva raspisao je pre nekoliko dana konkurs za imenovanje 2.383 sudije-porotnika u 112 sudova, na mandat od pet godina. Prvi osnovni sud u Beogradu, koji je najveći sud u Srbiji, traži čak 158 porotnika.
Pretpostavlja se da će najviše prijavljenih biti iz redova penzionera i nezaposlenih. Međutim, kako saznajemo, za porotnike ne mogu da budu birani građani stariji od 70 godina. Blagu prednost imaće kandidati koji su prosvetni radnici, vaspitači ili pedagozi, jer se oni po pravilu angažuju u maloletničkim krivičnim predmetima, kao i u brakorazvodnim parnicama u kojima se odlučuje o poveravanju dece.
Za sudiju-porotnika može biti imenovan punoletni državljanin Republike Srbije koji je dostojan funkcije sudije-porotnika. Sudija-porotnik ne može biti član političke stranke, niti politički delovati na drugi način.
Pri imenovanju vodi se računa o polu, starosti, zanimanju i društvenom položaju kandidata, o znanju, stručnosti i sklonosti ka pojedinim vrstama sudskih stvari. Sudija- porotnik imenuje se na pet godina i može biti ponovo imenovan.
Sudija-porotnik polaže zakletvu koja glasi: „Zaklinjem se svojom čašću da ću svoju funkciju vršiti verno Ustavu i zakonu, savesno, predano i nepristrasno”. Porotnik ne može biti advokat ni pružati pravne usluge i stručne savete uz naknadu. Sa funkcijom sudije-porotnika nespojive su i druge službe, poslovi i postupci koji su oprečni dostojanstvu i nezavisnosti sudije ili štetni po ugled suda.
U najtežim krivičnim predmetima klasičnog kriminala sudi veće petorice, koje čine troje sudija-porotnika i dvoje sudija koji su profesionalci. Međutim, u predmetima organizovanog kriminala i ratnih zločina sudi veće trojice, sastavljeno isključivo od sudija profesionalaca.
Gotovo da ne postoji nijedan novinar koji je pratio velika suđenja u Palati pravde u Beogradu, a da nije bar jednom video porotnika kako spava. Neretko se dešavalo da ih predsednik veća opominje. Bilo je onih koji su na suđenjima čitali novine, a jedan sudija imao je u veću penzionerku koja je redovno nosila vunicu i igle da štrika džemper za unuka. Nije joj bilo dozvoljeno da štrika u sudnici pa je za ručni rad koristila pauze.
Biti porotnik u Srbiji podrazumeva mnogo slobodnog vremena i zato su najčešće u veću penzioneri i nezaposleni, mada je bilo i građana koji su u radnom odnosu i za prisustvo na suđenju moraju da traže slobodan dan. Neki od njih rade taj posao zato što im je zanimljivo da slušaju suđenja, a neki – da im prođe vreme i da se nađu „među svetom”.
Njihov glas o krivici i kazni gotovo uvek je u Srbiji u saglasnosti sa odlukom predsednika veća, pa mnogi stručnjaci smatraju da je njihovo prisustvo samo simbolično.
U nekim zemljama članstvo u poroti je građanska dužnost.
– Kada je povećana naknada za porotnike, komentarisali smo da radimo 300 na sat. Međutim, kada se sve sabere, mi mesečno zaradimo samo od dve do tri hiljade dinara jer nemamo više od šest ročišta tokom meseca. Sada svi hoće u krivicu, jer u parnici nisu angažovani u sporovima čija je vrednost manja od 50.000 dinara – kaže za naš list jedna porotnica, inače penzionerka.
Za raspored porotnika na suđenjima odgovara predsednik suda. Svaki sudija je dužan da sudskoj upravi prijavi potrebu za porotnicima, koja zavisi od težine krivičnog dela i rasporeda suđenja. Naknade porotnicima isplaćuje Visoki savet sudstva, iz svog budžeta, isto kao i plate za sudije. Razlika u primanjima sudija profesionalaca i porotnika, kao pravnih laika, ogromna je.
Pravni istoričari tvrde da su porotnici u komunističkoj Jugoslaviji ustanovljeni da služe „tekovinama revolucije”, a danas se smatraju dokazom demokratije. „Glas naroda” treba da se čuje, ali on ne sme da bude glavni kriterijum kada se odlučuje o krivici i kazni. To je posao za profesionalne sudije, koji poznaju i primenjuju zakon.
Za razliku od Srbije, gde posao porotnika rade samo oni koji to žele i ispunjavaju uslove, u nekim zemljama članstvo u poroti je građanska dužnost. Amerikanac može da odbije poziv da bude porotnik samo iz opravdanih razloga, kao što je na primer teška bolest. Neopravdano odbijanje je delikt za koji je zaprećeno novčanom kaznom. Takav je slučaj i u Nemačkoj.
Prema podacima Visokog saveta sudstva, od ukupno imenovanih 2.579 sudija porotnika u 2015. godini, nezaposlenih je bilo 43 odsto, penzionera 48 odsto, a zaposlenih devet odsto.
Profesor pravne istorije dr Marko Pavlović, sa Pravnog fakulteta u Kragujevcu, smatra da porotu treba ukinuti.
„Ako se pretpostavi da u sudu sede valjani pravnici profesionalci, njima ni za izreku presude ni za njeno obrazloženje nisu potrebni laici, koji opstaju samo zahvaljujući jednoj demokratskoj dogmi – da su porotnici predstavnici naroda. Suprotno ideji o vladavini prava, porotnici u sudstvo unose ideju o vladavini ljudi – laika, sa svim njihovim predrasudama, zabludama i nepoznavanjem prava”, kaže dr Pavlović.

Dečak stradao od strujnog udara
Trinaestogodišnji dečak iz Silbaša stradao je od strujnog udara u porodičnoj kući.
Nakon što ga je udarila struja, dete je s teškim povredama prebačeno u Klinički centar Vojvodine u Novom Sadu, gde je pokušana reanimacija, prenosi RTV Vojvodine.
Kako se navodi, za sada nije poznato kako je došlo do incidenta, prenosi Tanjug.

Bivši fudbaler nastradao dok je nameštao roletnu
Goran Marković, bivši fudbaler Železničara, Zrinjskog i Čukaričkog, tragično poginuo je u Pančevu, prenose beogradski mediji. Nesrećni Marković (33) popravljao je roletnu na petom spratu svog stana u Moravskoj ulici, kada je pao kroz prozor na pločnik ispred zgrade.
Preminuo je nakon transporta kolima Hitne pomoći, preneo je Tanjug.
Iz Višeg javnog tužilaštva u Pančevu za portal 013info potvrđeno je da je G. M. iz Pančeva, rođen 1986. godine, preminuo usled posledica pada s petog sprata zgrade u Moravskoj ulici na Sodari.
Tužilaštvo je naložilo sudskomedicinsku obdukciju beživotnog tela radi utvrđivanja tačnog uzroka smrti, kao i toksikološko-hemijsku analizu krvi, što su zapravo standardni postupci u ovakvim slučajevima.
Marković je, kako prenose mediji, prošle godine završio karijeru nakon angažmana u Metalegeu iz Jajca, a ranije je igrao još za Slaviju, Jedinstvo, Zrinjski, Željezničar, Radnik iz Bijeljine, Dinamo iz Pančeva i Čukarički.

Bivši fudbaler nastradao dok je nameštao roletnu
Goran Marković, bivši fudbaler Železničara, Zrinjskog i Čukaričkog, tragično poginuo je u Pančevu, prenose beogradski mediji. Nesrećni Marković (33) popravljao je roletnu na petom spratu svog stana u Moravskoj ulici, kada je pao kroz prozor na pločnik ispred zgrade.
Preminuo je nakon transporta kolima Hitne pomoći, preneo je Tanjug.
Iz Višeg javnog tužilaštva u Pančevu za portal 013info potvrđeno je da je G. M. iz Pančeva, rođen 1986. godine, preminuo usled posledica pada s petog sprata zgrade u Moravskoj ulici na Sodari.
Tužilaštvo je naložilo sudskomedicinsku obdukciju beživotnog tela radi utvrđivanja tačnog uzroka smrti, kao i toksikološko-hemijsku analizu krvi, što su zapravo standardni postupci u ovakvim slučajevima.
Marković je, kako prenose mediji, prošle godine završio karijeru nakon angažmana u Metalegeu iz Jajca, a ranije je igrao još za Slaviju, Jedinstvo, Zrinjski, Željezničar, Radnik iz Bijeljine, Dinamo iz Pančeva i Čukarički.

Predsednik sindikata „Sloga” u Parking servisu pokušao da se zapali iz protesta zbog mobinga
Predsednik sindikata „Sloga” u JKP Parking servis Beograd Dragan Ljubić pokušao je danas oko 10 časova da se samozapali kod prostorija tog preduzeća na Mostarskoj petlji u znak protesta zbog nereagovanja na problem pretnji i mobingovanja.
Sloga navodi u saopštenju da se Ljubić na čin samozapaljenja odlučio nakon nereagovanja na problem „pretnji i mobingovanja” njega i članova sindikata od strane poslodavca i njihovih saradnika koji su i ranije prijavljivani.
Navodi se da je direktoru JKP Parking Servis i čelnicima Beograda slato više dopisa, ali da se do današnjeg dana nije reagovalo. „Do ovog je došlo nakon što je više članova sindikata najavilo da im se preti da moraju da se iščlane iz sindikata „Sloga” ukoliko žele da zadrže posao”, piše u saopštenju.
Ljubića je u tom činu sprečila policija koja ga je odvela u policijsku stanicu Savski Venac gde on trenutno daje izjavu zbog samog čina ali i zbog pretnji, šikaniranja i progona koje doživljavaju on i članovi sindikata „Sloga”, navodi se u saopštenju, prenosi Beta.

Saobraćajna nesreća kod Mihajlovca, poginula žena
Jedna žena stradala je u saobraćajnoj nesreći na putu Smederevo - Smederevska Palanka, kod mesta Mihajlovac.
Javni servis navodi da je sinoć oko 21 sat vozač autobusa usmrtio stariju žensku osobu, prenosi Tanjug.
Prema nezvaničnim informacijama, mesto na kojem se dogodila nesreća nije obeleženo pešačkim prelazom.

Nema šumova na vezi s ministrom zdravlja
Svake godine nekoliko stotina lekara i medicinskih sestara iz Srbije odlazi zbog dobrih poslovnih ponuda u strane bolnice, ali ima i slučajeva da ugledni stručnjaci uhlebljenje potraže baš u našoj zemlji. Najinteresantniji primer je zaposlenje poznatih lekara dr Tomislava Klokočovnika, profesora Medicinskog fakulteta u Ljubljani, profesora dr Ota Dapunta, iz Graca, i profesora dr Johanesa Milera, kardiohirurga, inovatora i elektroinženjera iz Berlina, u Institutu za kardiovaskularne bolesti „Dedinje”.
U razgovoru za „Politiku” profesor dr Milovan Bojić, direktor Instituta, kaže da su ovi profesori dobili stalni radni odnos u narednih godinu dana i da će on biti produžen na još jednu godinu, kako bi zajedno sa srpskim stručnjacima „otškrinuli” vrata klinike „Dedinje 2”, koja je u izgradnji. Cilj je da ovi lekari pomognu da se naši medicinari edukuju za bavljenje najsavremenijim metodama, da ime Instituta postane prestižno i da se ne oseti smena generacija.
Zbog čega su poznati inostrani lekari došli da rade baš u Institutu „Dedinje” i da li zarađuju više od naših doktora?
Institut „Dedinje” je Evropska unija u malom. To je idealan primer kojim pokazujemo da se iz Srbije samo ne odlazi, već da se u nju i dolazi. Strancima se dopada naša vizija i imam pozive lekara iz raznih država koji žele da rade ovde. Nemamo magičnu moć da ih plaćamo mnogo. Oni zarađuju isto kao naši profesori, koji su zaposleni u Institutu. Nije sve u novcu. To potvrđuje dolazak najboljih kadrova kod nas iz Slovenije, Austrije i Nemačke.
Mogu li oni da pomognu da se smanje liste čekanja za operacije i poveća broj intervencija na srcu?
Ja ne vladam ovde strahom nego poštovanjem. Kada sam pre dve godine postao direktor „Dedinja” pojedine operacije na srcu su se čekale četiri godine. A sada se čekaju četiri meseca. To smo uspeli boljom organizacijom posla i pravilnim izborom pacijenata. A to sve s istim brojem zaposlenih. Ovakvom dinamikom rada mi ćemo te liste „potamaniti” i učiniti sve da ih uopšte ne bude. Prošlu godinu smo završili s 2.208 operacija na otvorenom srcu i delili smo peto mesto među ustanovama u Evropi po broju urađenih operacija, kao i po kvalitetu lečenja, smrtnosti, koja je ispod predviđenog nivoa, dužini bolničkog lečenja i velikom zadovoljstvu pacijenata. Ovu godinu ćemo završiti s više od 2.500 urađenih intervencija na otvorenom srcu, što je u poređenju s ustanovama sličnog tipa iz Nemačke, kojih ima 78, znatno više. Biti pre Nemačke znači biti prvi u Evropi. Nije nerealno očekivati da krajem godine postanemo bolnica koja je uradila pojedinačno najveći broj operacija na otvorenom srcu na svetu.
Ipak, i dalje ne obavljate transplantacije srca?
Kada ćemo opet to raditi, zavisi od Ministarstva zdravlja i Uprave za biomedicinu. Kada nas budu uvrstili na listu ustanova koje mogu da prime organ donora, mi ćemo početi istog momenta. Imamo školovan kadar i svu neophodnu opremu za to. Zašto nas ne zovu verovatno je pitanje nekog usmenog dogovora. Bitno je da ova kuća ide napred i da ministru zdravlja Institut ne predstavlja problem. Mi smo zaslužili da radimo taj posao. Godine 1995. uspešno smo izveli presađivanje srca i jetre. Ti pacijenti i danas žive, što je najvažnija satisfakcija.
Da li to možda zavisi i zbog potencijalne netrpeljivosti između ministra zdravlja dr Zlatibora Lončara i vas, jer u javnosti vlada mišljenje da tu postoje „šumovi na vezi”?
Nas dvojica nikada nismo imali „šumove na vezi”. Ti odnosi su profesionalni i korektni. Ministar je meni dva puta ukazao poverenje: prvi put kada me je postavio za vršioca dužnosti direktora klinike, a drugi put za direktora. Da nije hteo – ne bi to uradio.
Ali znate da se u medicinskim krugovima spekuliše da vas dvojica ne razgovarate?
I on i ja smo mnogo zauzeti. Činjenica je da čekamo saglasnost ministra zdravlja da aminuje to da smo naučna ustanova jer onda možemo da uključimo ljude u najveće istraživačke projekte. Verujemo da je ministar mnogo zauzet jer od aprila čekamo tu saglasnost od njega, ali se nadamo da je pitanje momenta kada će ona stići. Verovatno ima mnogo obaveza pa ne može da je potpiše. To nam je bitno zbog uključivanja u naučne projekte. Bićemo na mapi svetske nauke i to će donositi novac.
Koliko su tačne insinuacije da od kada je postavljen kamen temeljac za izgradnju klinike „Dedinje 2” nije mnogo toga urađeno?
Svakodnevno slušam „muziku” mašina koje neometano rade. Zadovoljan sam kako do sada sve teče. Kamen temeljac je postavljen 16. juna, a radovi su krenuli sutradan. Radi se o specifičnom terenu, padini, koja kada se zaseče može da bude klizište, pa se vodi računa i o temeljima susedne bolnice KBC „Dr Dragiša Mišović”. Za sada su odlično urađeni zemljani radovi i pristupna saobraćajnica, izmestili smo vodovodne, kanalizacione, električne i gasne razvode, a pritom nismo imali velikih havarija. Ovi takozvani zemljani radovi su najteži. Čim se krene s betonskom konstrukcijom, sve će ići brže. „Bojićeva rupa”, gde teku radovi, stajala je 20 godina, a zašto se nije ranije gradilo nije pitanje za mene.
Kada očekujete da će zgrada biti završena i da će pacijenti moći da se leče u njoj?
Prema planovima Kancelarije za upravljanje javnim ulaganjima, očekujem da će to biti završeno za dve godine. Onog momenta kada se završi zgrada „Dedinja 2”, celokupni kapaciteti iz postojećeg objekta biće preseljeni u njega, kako bi on mogao da se renovira. Na kraju će obe zgrade biti funkcionalno uvezane i predstavljaće budući nacionalni centar za srce i krvne sudove. Obe zgrade će imati oko 30.000 kvadratnih metara i u njima će se nalaziti i sadržaji koje nismo imali. Ne znam nijednu ustanovu u svetu koja je postizala tako dobre rezultate u skučenom prostoru. Izborili smo se da dobijemo garažu i direktan prilaz bolnici kako se ne bi gubilo dragoceno vreme.
Postoje li opstrukcije određenih ljudi zbog izgradnje klinike?
Ne postoje više opstrukcije od onog momenta kada je predsednik Srbije Aleksandar Vučić položio kamen temeljac za izgradnju nove ustanove zajedno s patrijarhom Irinejem. Tog momenta su prestale sve moguće opstrukcije i eventualne prepreke za izgradnju.
Otpori i prepreke su prateći deo svakog čoveka koji vuče napred. Uspeh se u Srbiji ne oprašta. Ali nikako da shvatimo da treba prihvatiti uspeh, jer on donosi dobro i onome ko mu se opire. Biti uspešan u lečenju kardiovaskularnih bolesti je nacionalni strateški cilj jer su to ubice broj jedan našeg naroda.
Osim rukovođenja ustanovom, planirate li da se nađete na nekoj izbornoj listi, jer će izbori na svim nivoima najverovatnije biti održani na proleće?
Neću se naći ni u kakvoj kampanji, jer je moja kampanja isključivo medicina, a moja misija je samo „Dedinje”. Srećan sam što mi se posle 17 godina ukazala prilika da se vratim na mesto odakle sam počeo da stvaram. Ovo je moj životni projekat. Podržavam ono što radi predsednik Srbije Aleksandar Vučić. Bio sam dugo deo vlasti, ali mislim da niko u Srbiji više od njega nije podario više zaposlenja, fabrika, auto-puteva, infrastrukture...
Pa vi podržavate i navike predsednika Vučića jer kao i on počinjete da radite u cik zore?
Znam ga. On je veliki radoholik i čovek neverovatne energije. I ja volim da radim. U četiri ujutru stižem na posao, tada gledam koja su najnovija stremljenja i reference u medicini. Druge ne maltretiram da moraju isto tako da rade. Moje kolege i menadžment uglavnom dolaze oko šest časova u kliniku, drugi zaposleni od osam sati. S kolegama iz menadžmenta imam dva sata ujutru da diskutujem o problemima, jer ih ne stavljamo pod tepih. Odličnim radom i uvođenjem 11 novih procedura darovali smo mnogo toga srpskoj kardiovaskularnoj medicini.
A ako vas pozove Vojislav Šešelj i zamoli vas pred izbore da se pridružite kampanji Srpske radikalne stranke?
Šešelj zna da je politika za mene prošlost i koliko sam sada predan mojoj misiji na institutu. Brine se za mene koliko sam tome predan i zašto počinjem radni dan toliko rano.
Imao sam 800 informativnih razgovora
Vode li se protiv vas krivični postupci zbog navodnih malverzacija i ogromnih dugovanja kada ste ranije bili na čelu „Dedinja”?
Imao sam blizu 800 informativnih razgovora i 118 ročišta, a promenilo se 19 tužilaštava i 15 sudskih veća. Od svih optužbi sam oslobođen regularnim sudskim postupcima. Neopravdano su se pojedinci iz Instituta žalili na mene, a plašili su se šta će biti s njima kada se vratim na čelo ustanove, i to oni koji su pretili da će ćerku da mi ošišaju do glave. Nikome od njih ne fali dlaka s glave. Svoje neprijatelje ne progonim, oni su najbolji hroničari mojih uspeha. Osveta donosi zadovoljstvo samo za jedan dan, a oproštaj za ceo život. Zato sam im sve oprostio.
Nisam u kontaktu s porodicom Mire Marković
Da li ste u kontaktu s porodicom pokojne Mire Marković, osnivača Jugoslovenske levice i supruge nekadašnjeg predsednika Slobodana Miloševića, jer je poznato da ste bili prijatelji i kada je otišla u Rusiju?
Mira i ja smo bili u kontaktu gotovo sve do njene smrti. Nisam znao da je bolesna, jedino mi se žalila na bolove u kičmi. Održao sam govor na njenoj sahrani. Nisam bio u kontaktu s njenom decom, Marijom i Markom Milošević. Video sam samo njenog unuka Marka i snaju Milicu. Prijateljstva ne poričem, niti se prijatelja odričem.

Nacisti su spaljivali knjige, a ustaše bi pisce
Ako znamo da je Alfred Nobel tvorac dinamita, ne čudi što je ovogodišnja Nobelova nagrada za književnost izazvala eksploziju reagovanja. Ova možda nategnuta paralela sadrži više logike nego zahtevi iz regiona da se austrijskom piscu Peteru Handkeu oduzme ovo priznanje. Iako je Nobelova fondacija jasno odbacila tu mogućnost, zvaničnici iz Zagreba, Tirane, Prištine i Sarajeva uporno zahtevaju da se Handkeu oduzme najveće svetsko književno priznanje, „zbog podrške Srbima u toku devedesetih godina i prijateljstva sa Slobodanom Miloševićem”.
 
Kako je za agenciju Anadolija rekao Mikael Ostlund, iz Nobelove fondacije, „nagrada ne može biti oduzeta jer se u statutima Fondacije ne spominje ta mogućnost, pa nijedan od odbora za dodelu priznanja u Stokholmu ili Oslu nikad nije razmišljao o opozivu nagrade nakon što je dodeljena”.
Uprkos tome, opoziv Nobela za Handkea biće glavni zahtev današnjeg protesta u Prištini ispred švedske ambasade. Možda bi, da budemo ironični, najbolje bilo da o laureatima ovog priznanja više ne odlučuju umne glave iz Švedske akademije i Nobelovog komiteta, već da predloge za dobitnike najpre šalju na odobrenje u Sarajevo, Tiranu, Zagreb i Prištinu.
Ovim povodom juče se oglasio i šef srpske diplomatije Ivica Dačić, koji je čestitao Handkeu na „hrabrosti da iz drugačijeg ugla piše o građanskom ratu u Jugoslaviji”, ali i Švedskoj kraljevskoj akademiji na hrabrosti da ga proglasi za laureata.
„Privilegija je čestitati dobitnicima Nobelove nagrade za književnost, a posebna privilegija je čestitati onima koji su uspeli da se u turbulentnim vremenima otmu jednoumlju i svaljivanju krivice na jedan narod. Neizmerno je hrabra odluka Švedske akademije da dodeli nagradu za književnost Handkeu. Nadam se da će i u budućnosti Švedska akademija i Fondacija Nobel imati snage da dodele nagrade svima koji pokažu hrabrost u odupiranju jednoumlju, za smelost u istraživanju i sagledavanju ljudskih i istorijskih priča o kojima pripovedaju, ali i snage da prepoznaju pripovedače koji donose novine i različitost u svojim delima, a samim tim i slobodu toliko potrebnu ljudskom rodu”, naveo je Dačić a prenosi Tanjug.
On je podsetio da su dobitnici Nobelove nagrade za književnost bili i Vinston Čerčil, „za umešnost u iznošenju istorijskih i bibliografskih opisa kao i za briljantno govorničko umeće koje je koristio u odbrani uzvišenih ljudskih vrednosti”, ali i Nemac Ginter Gras, koji je „priznao da je kao mladić poslednjih nekoliko meseci Drugog svetskog rata bio u nacističkim SS jedinicama”.
Na primer Grasa se pozvao i ministar odbrane Aleksandar Vulin, oštro replicirajući hrvatskom Ministarstvu spoljnih poslova, koje je izrazilo „začuđenost i nezadovoljstvo zbog dodele Nobelove nagrade osobi koja je podržavala velikosrpsku politiku Slobodana Miloševića”. Osudivši te navode, Vulin je uzvratio rečima da, kada je „Gras uprkos pripadnosti SS jedinicama dobio Nobelovu nagradu, hrvatsko ministarstvo nije osetilo zabrinutost niti se oglasio saopštenjem”.
„Biti na strani Hitlerove Nemačke u očima nastavljača politike ustaštva nije greh, ali biti prijatelj Srba je veliki i neoprostivi greh”, naveo je Vulin, dodajući: „Nacisti su spaljivali knjige, a ustaše bi spaljivale pisce.”
Inače, hrvatsko ministarstvo je istaklo i da ne želi da se bavi pitanjem kvaliteta Handkeovog književnog opusa. Ali, ako govorimo o delu, možemo da uporedimo primer austrijskog književnika s dodelom Nobelove nagrade za mir Baraku Obami 2009. godine, posle samo nekoliko nedelja provedenih na čelu SAD. Za vreme njegova dva mandata američki avioni su „širili mir” bombardovanjem Jemena, Libije, Sirije, Avganistana… Nasuprot tome, Handkeov opus čini stotinak dela, što ga čini jednim od najvećih autora nemačkog jezika i savremene svetske književnosti. Zato je, prema mišljenju njegove sunarodnice i nobelovke iz 2004. godine Elfride Jelinek, trebalo da ranije dobije ovo priznanje. Uzgred, ta ista Elfride Jelinek je pre nekoliko godina branila Handkea kada mu je, zbog otvorenih simpatija za Srbe, osporena književna nagrada „Hajnrih Hajne” – od koje je novčani iznos poklonio Srbima na Kosmetu. I niko nije tražio da joj se zbog toga oduzme Nobel.

Zbog odlaganja materinstva pojedine žene ostanu bez potomstva
Sredinom osamdesetih godina prošlog veka na Klinici za ginekologiju i akušerstvo doneto je na svet oko 11.000 beba, a tokom protekle godine skoro dvostruko manje, svega 5.602 novorođenčeta, iako je reč o jednom od najvećih porodilišta u zemlji. Lekare sem sve manjeg broja prinova brine i činjenica da žene sve kasnije postaju majke – iako je danas uobičajeno da prvorotke u porodilište uđu između 35. i 40. godine, a onda zbog odlaganja materinstva pojedine ostanu bez potomstva, upozorio je dr Nebojša Radunović, akademik i profesor Medicinskog fakulteta u Beogradu.
Ovaj stručnjak je na nedavno održanom skupu u Srpskoj akademiji nauka i umetnosti” pod nazivom „Srbija: rod, politike i stanovništvo” istakao da stopa neplodnosti vremenom raste – između 20. i 24. godine iznosi osam procenata, a od 30 do 34 godine penje se na 14 odsto. U periodu između 35. i 39. godine života svaka peta žena ima problem sa neplodnošću, a na pragu pete decenije trećina ne može da zatrudni. Podaci izvedeni iz poslednjeg popisa stanovništva kažu da svaka četvrta žena u Srbiji i svaki treći muškarac nije u braku, a najveći broj porodica ima samo jedno dete.
– Odlaganje materinstva je trend u svim razvijenim zemljama sveta, a pre desetak godina u SAD je vođena agresivna kampanja sa ciljem da žene motiviše da svoje jajne ćelije zamrznu u dvadesetim godinama, da bi mogle da ih iskoriste kasnije, kad steknu obrazovanje, izgrade karijeru, pronađu pravog partnera... Veliki broj žena se odlučio na ovaj korak, a kada su posle nekoliko godina odlučile da „odmrznu” svoje jajne ćelije, mnoge su ustanovile da njihov reproduktivni materijal nije kvalitetan i da se ne može iskoristiti za oplodnju. Nauka je u međuvremenu napredovala i sada postoje i određene mogućnosti da se proveri kvalitet jajne ćelije pre zamrzavanja, ali odlaganje materinstva može biti eksperiment sa neizvesnim ishodom – upozorio je dr Radunović.
On je istakao da su metode vantelesne oplodnje pu velikoj meri usavršene pa lekarima danas nije problem da pomognu ženi da zatrudni, pod uslovom da ima jajne ćelije. Međutim, sa godinama broj jajnih ćelija se smanjuje i one postaju manje kvalitetne. Trebalo bi imati na umu i činjenicu da i muški „ipsilon” hromozom nije isti kao pre nekoliko decenija, pa se smatra da je u trećini slučajeva za neplodnost para „odgovorna” žena, u trećini slučajeva to je muškarac, a u preostaloj trećini reč je o zajedničkom faktoru.
Iako se u našoj zemlji na 100 devojčica rađa 106 dečaka, u Srbiji živi oko 200.000 žena više nego muškaraca. Osim toga, pripadnice lepšeg pola žive u proseku i pola decenije duže, a ova statistika je planetarne prirode. Naime, u svim zemljama sveta žene duže uživaju u plodovima trećeg doba, a najveća razlika u životnom veku je u zemljama bivšeg SSSR-a, u kojima bake žive čak deceniju duže od deka. Uzroci ove rodne nejednakosti su biološki, jer majka priroda se maćehinski odnosi prema muškarcima.
– Neonatologija je dokazala da su muškarci osetljiviji i pre rođenja: muški fetusi teže opstaju od ženskih, prevremeno rođeni dečaci četiri puta češće umiru od devojčica, a sindrom ‚iznenadne smrti novorođenčadi’ je češći kod muških beba. Ta razlika se smanjuje do puberteta, kada dečaci mnogo češće od devojčica postaju žrtve saobraćajnih nesreća i tuča. Testoteron je taj koji u velikoj meri određuje ponašanje muškaraca, zbog čega se smatra da su muškarci agresivniji pol. S druge strane, ženski polni hormon estrogen štiti kardiovaskularno zdravlje dama do ulaska u menopauzu – navela je Jelena Stojilković Gnjatović, asistent na smeru demografija Geografskog fakulteta u Beogradu
Druga grupa faktora koji uzrokuju razliku u životnom veku je socijalne prirode – muškarci rade teže i opasnije poslove, ređe idu kod doktora i više konzumiraju alkohol i psihoaktivne supstance. Oni su češće žrtve i vinovnici (samo)ubistava i saobraćajnih nezgoda. Žene imaju odgovorniji odnos prema sopstvenom zdravlju i daleko ređe se bave rizičnim zanimanjima. S druge strane, nauka je dokazala da brak predstavlja najbolju „polisu životnog osiguranja” za pripadnike jačeg pola – najduže žive muškaraca koji nose burmu.

Država štiti najveći reformatski hram u regionu
Debeljača – Odlukom Vlade Srbije, Reformatska crkva u Debeljači, monumentalna građevina s izuzetnim elementima dekoracije, prostorno-arhitektonske i stilske vrednosti od velikog značaja, biće zaštićena kao spomenik kulture.
Velelepni hram u centru najvećeg naselja opštine Kovačica, s oko 4.000 duša, dom je zajednice Mađarske hrišćansko-reformatske crkve. Današnji objekat najveći je reformatski hram u regionu. Podignut je na mestu manje crkve iz 1804. godine, koja je izgorela u požaru. Izgradnja je, prema projektu inženjera Šagoka Aldara, završena 1838. godine. Crkvu odlikuju bela fasada i unutrašnji zidovi s reljefima, ali bez fresaka, ikona i skulptura uobičajenih u hramovima drugih veroispovesti. Posebno dragocene su više od vek i po stare mehaničke orgulje sa 16 registara koje je izradio segedinski majstor Janoša Kovača, koje se i koriste na nedeljnim bogosluženjima.
Odluka države da crkvu zaštiti kao spomenik kulture, podrška je i obnovi hrama koja traje petnaestak godina. Toranj je ranije renoviran, a kasnije i obložen bakrom, kao i sva četiri ulaza, prepokriven je i krov, zamenjena stolarija, a objekat iznutra okrečen. Trenutno se sprema kompletna izolacija i betoniranje poda. Klupe od hrastovog drveta već su na restauraciji, isto čeka i kapije hrama, a onda će na red doći i fasada.
„Sve ovo do sada je urađeno zahvaljujući donacijama pojedinaca i bratskih zajednica iz Rumunije i Mađarske, kao i novcem dobijenim na konkursima mađarske države. Nadamo se i pomoći i resornih ministarstva Vlade Srbije. Ako bude dovoljno sredstava, rekonstrukcija bi mogla da bude završena do kraja naredne godine”, kaže za „Politiku” Marija Besedeš, sveštenik Mađarske reformatske hrišćanske crkve u Debeljači, čija zaštita će nadalje biti dužnost Zavoda za zaštitu spomenika kulture u Pančevu.
Mađarska reformatska crkva u Debeljači nadživela je sva istorijska previranja i ove godine slavi 220 godina od osnivanja, kao najstarija hrišćanska zajednica na području opštine Kovačica, osnovana 12. maja 1799. godine pod vođstvom sveštenika Janoša Tara i danas broji oko 1.200 članova. U samoj Debeljači, više od polovinu stanovništva čine Mađari, trećinu Srbi, a ostalo su pripadnici manjinskih zajednica.

Na Batrovcima teretna vozila čekaju osam sati
Povoljne vremenske prilike i ove večeri vozačima omogućavaju dobru prohodnost puteva, bez vanrednih zastoja i prekida, sa umerenim intenzitetom saobraćaja na putevima van većih gradova.
AMSS zbog velikog broja aktuelnih radova vozačima poručuje da budu oprezni na deonicama gde se radovi izvode.
Prema informacijama Putevi Srbije na naplatnim stanicama nema zadržavanja, dok na putničkim terminalima graničnih prelaza vozila ne čekaju duže od 30 minuta, prenosi Tanjug.
Prema podacima Uprave granične policije od 17 i 30 sati, na teretnim terminalima vozila čekaju i to sat na Bogojevu, dva na Kelebiji, tri na prelazu Bačka Palanka i osam sati na Batrovcima.

Izbačena iz škole zbog vršnjačkog nasilja
Nastavničko veće Srednje tehničke škole u Barajevu jednoglasno je odlučilo da isključi iz škole O.M. zbog vršnjačkog nasilja.
Direktor škole Bratoljub Stanisavljević rekao je Tanjugu da na odluku nastavničkog veća roditelji imaju pravo žabe u roku od sedam dana, a žalba se podnosi Ministarstvu prosvete, odnosno školskoj upravi.
„Devojčica je naš đak do petka, a onda će morati da se prebaci u drugu školu”, rekao je Stanisavljević, prenosi Tanjug.
Javnost je nedavno uznemirio snimak koji se pojavio na društvenim mrežama u kome se vidi kako se dve devojčice u dvorištu Srednje škole u Barajevu iživljavaju nad trećom i udaraju joj šamare.
Žrtva i jedna od nasilnica učenice su prvog razreda Srednje tehničke škole u Barajevu, dok je druga nasilna devojčica iz jedne srednje škole sa Zvezdare.

Kad psihijatri i pacijenti zajedno zasviraju
Petak je, po podne. Poslednjeg radnog dana u nedelji mlada lekarka na specijalizaciji iz psihijatrije Sanja Kalaba proverava da li su svi njeni pacijenti zbrinuti, a potom odlazi u svečanu salu Specijalne bolnice za psihijatrijske bolesti „Dr Slavoljub Bakalović” u Vršcu, gde je nestrpljivo čekaju kolege s kojima već godinu dana svira i peva u bolničkom bendu „Remisija”. U sastavu ovog neobičnog benda, čiji naziv označava fazu tokom lečenja u kojoj dolazi do poboljšanja mentalnog zdravlja pacijenta, trenutno se nalaze dva lekara, ekonom, radni terapeut i jedan pacijent. Audicija za bubnjara nedavno je otvorena i Sanja se iskreno nada da će to „radno mesto” uskoro popuniti još jedan pacijent.
Pre nego što je upisala medicinski fakultet Sanja je skoro ceo život pevala u horovima – prvo u osnovnoj, potom u srednjoj školi, zatim u crkvenom horu, kulturno-umetničkom društvu i etnobendu „Teodulija”. Kada se pre godinu dana zaposlila u Specijalnoj bolnici za psihijatrijske bolesti čula je da je u bolnici postojao bend u kome su svirali lekari i pacijenti, ali nije obraćala mnogo pažnje na tu priču. A onda je jednog dana direktorka Tatjana Voskresenski pozvala u svoju kancelariju i u šali upitala: „Zašto ti ne kažeš da znaš da pevaš?”
– U prvom momentu sam se zbunila, ali sam onda u jednako šaljivom tonu odgovorila „Nisam znala da to treba da stavim u Si-Vi kada konkurišem za posao psihijatra”, ali sam od tog momenta vrlo ozbiljno počela da vežbam s bendom u kome bas gitaru svira psihijatar Vuk Vuković, gitarista Filip Kalnak zaposlen je kao ekonom, a njegova supruga Svetlana, koja svira klavijaturu i peva kao prateći vokal, po profesiji je radni terapeut – priča Sanja Kalaba.
Na pitanje kako usklađuje profesionalne, porodične i obaveze oko benda, Sanja odgovara da svako jutro u pet vozom putuje za Beograd, gde se trenutno nalazi na „kruženju”, odnosno stručnoj praksi koju obavlja na jednoj psihijatrijskoj klinici. U Vršac se vraća u popodnevnim časovima, gde je željno čekaju suprug i petogodišnji sin, a kada joj on uz ručak ispriča sve događaje iz vrtića, Sanja se vraća u bolnicu gde s kolegama dva puta nedeljno peva najveće hitove Šade, Tine Tarner, Tanite Tikaram... Kada se radi posao koji se voli, jednostavno se zaboravi na umor i neispavanost, konstatuje naša sagovornica.
Njen kolega psihijatar Vuk Vuković, koji se u bendu „Remisija” nalazi od početka, s ponosom ističe činjenicu da su nastupali na džez festivalu u Vršcu pod nazivom „Džeztroniks”, u Knez Mihailovoj ulici u Beogradu i dnevnoj bolnici za pacijente.
– Bend smo osnovali pre pet godina i od početka smo imali ideju da u njega uključimo i pacijente, jer muzika blagotvorno deluje na njihovo mentalno stanje. Važno je razumeti da duševna bolest nije smetnja kreativnosti, ali je smetnja da stvaralaštvo dođe do publike. Sama muzika je lek za dušu, čak postoji i poseban pravac u psihoterapiji koji se zove muzikoterapija. Bolest ne uništava umetnički identitet osobe – mnogi sjajni slikari, vajari, pisci, pesnici i muzičari imali su duševne smetnje, koje ih nisu sprečile da čovečanstvu ostave umetnička remek-dela. Sviranje u zajedničkom bendu omogućava nam da se približimo pacijentima i uklonimo psihološku barijeru koju stvara „beli mantil”. Prvi zajednički nastup u novom sastavu planiramo za novogodišnje praznike – kaže dr Vuković.
Direktorka Specijalne bolnice za psihijatrijske bolesti „Dr Slavoljub Bakalović” u Vršcu dr Tatjana Voskresenski ne skriva zadovoljstvo zbog činjenice da je umetnost ujedinila lekare i pacijente i ocenjuje da je ovo dobar primer socijalne inkluzije.
– Osnivanjem „mešovitog” benda na veoma ilustrativan način pokazujemo kako se treba boriti protiv stigmatizacije duševnih bolesnika. Skidanjem radne uniforme mi pokazujemo da ne postoji hijerarhija, već ljudska ravnopravnost, a izlaskom iz psihijatrijske ustanove u javni prostor želimo da smanjimo strah od psihijatrijskih pacijenata i pokažemo da su oni jednako talentovani za umetnost – zaključuje dr Tatjana Voskresenski.

Oživljavanje kamenog sela Gostuša na Staroj planini
Fondacija „Arhitekta Aleksandar Radović” uspešno je realizovala konzervatorski kamp u selu Gostuša na Staroj planini pod nazivom „Oživljavanje kamenog sela”.
Reč je o projektu zaštite sela Gostuša, udaljenom od Pirota tridesetak kilometara koga zbog kamenih krovova i autentične arhitekture kuća od kamena, drveta i zemlje zovu „kamenim selom”.
Obnovljen je kameni krov na apsidi crkve u selu, uređen potporni zida crkve, koja je posle 30 godina osveštana, a meštanke sela su prezentovale kako se pravi crepulja od zemlje i kako se u njoj peče hleb pokriven žarom i pepelom.


Upravnica Fondacije Elena Vasić Petrović rekla je da su ove godine konkurisali sa projektom koji se finansira iz evropskih fondova, a da se glavni deo projekta koji se zove oživljavanje kamenog sela odnosi upravo na volonterski kamp i radionice starih materijala, zanata i tehnika.
„U proteklih nedelju dana radili smo na objektima u selu., pre svega na crkvi Svetog Jovana Krstitelja da ona ponovo zaživi. Koristili smo stare materijale i pravili različite vrste krečnih i blatnih maltera. Radili smo na drvetu, nameštaju u crkvi, kamenim podovima u crkvi, na stepeništu. Konzervaciju kamena. Meni je posebno važno očuvanje kamenih krovova u selu i uspeli smo da na apsidi crkve rekonstruišemo krov od kamenih ploča sa volonterima i uradimo potporni zid Crkve i trem”, kaže Vasić Petrović.
Muzejski savetnik u Narodnom muzeju u Beogradu Biljana Đorđević istražuje izradu crepulja u kojima se peče hleb, koje prave isključivo žene.
„To je veoma interesantno za moja etnološka istraživanja jer je način na koji su žene na Staroj planini pravili crepulje veoma arhaičan i možemo gotovo sa sigurnošću reći da se nije menjao poslednjih 7.000 godina. Najstarije crepulje koje poznajemo potiču još iz neolita. Na žalost, ovaj način rada je već zaboravljen i malo je žena koje znaju da ih prave. Radimo na tome da se to održi i nastavi i da mlađe žene nauče kako se to radi. Cilj nam je da izrada crepulja na Staroj planini uđe u nacionalni registar nematerijalnog kulturnog nasleđa, kao još jedan bitan element”, rekla je Đorđevićeva.

Arhitekta konrezvator u Zavodu za zaštitu spomenika kulture iz Kraljeva Danijela Mladenović navela je da je prvi put bila u Gostuši pre tri godine i sada se u ovo selo vratila ponovo.
„Jednom kad dođete ne možete da se ne vraćate. Ove godine naš cilj je bio da se stara crkva rekonstruiše i stavi u funkciju. Prvi deo crkve je građen 1867. godine a drugi deo 1938. godine. Pre nekoliko godina Crkva je prepokrivena. Ovo selo je jedinstveno i autentično”, kaže Mladenovićeva.
Crepulje su pravile meštanke Vera Manić i Ljubina Nikolić koje čuvaju taj način izrade posuda za pečenje hleba u selu za koji kažu da je „težak ženski posao”.
„U zemlju se sipa voda, stave se kučine da stegnu masu, gazimo dok se ne stegne. Onda se ručno pravi crepulja i ostavi da se suši. U njoj se onda peku pogače i hleb”, kazala je Vera Manić.
Ljubina Nikolić je dodala da je sve to naučila od bake i sestre.
„Za pogaču je potrena voda, kvasac i brašno. Peče se pola sata. Pogača ispečena u crepulji ima poseban ukus jer se ona pokrije žarom i pepelom. Čuvamo ovu tradiciju. Nema naslednika”, izjavila je Ljubina.

Đukanović izmanipulisan, nemam razmimoilaženja sa Irinejom
Mitropolit crnogorsko-primorski Amfilohije ocenio je da su istoričari izmanipulisali predsednika Crne Gore Mila Đukanovića kada je reč o autokefalnosti crnogorske crkve kao i da nema razmimoilaženja sa patrijarhom Srpske pravoslavne crkve Irinejom.
Upitan da li je Đukanović odgovoran što će se vladajući DPS ubuduće navodno zalagati za autokefalnost, mitropolit crnogorsko-primorski je kazao da su „njegovi istoričari glavni krivci”.
„Ne znam da li je tu ovaj Andrijašević (Živko), pretpostavljam da je on u pitanju. Oni su ti koji su mu podmetnuli, a on ima poverenja u njihove laži. Mnogo mu je mudrije da se njih ratosilja”, kazao je Amfilohije u razgovoru za Vijesti, prenosi Beta.
Amfilohije je ocenio da mu oni prikazuju lažnu istoriju i da Đukanović nije čovek koji se bavi istorijom.
On je rekao da poštuje svaku stranku i vlast, ali da ne može da poštuje nešto što je „protiv savesti i logike”, i dodao da je misija crkve „da bude svedok božje pravde i božje istine u svakom pokoljenju”.
Amfilohije je ocenio da je i do sada bilo svakakvog bezumlja, ali da još nije čuo veće od namere da „stvaraju svoju takozvanu crnogorsku pravoslavnu crkvu”.
„Crkvu da stvaraju, koja osam vekova bez prekida ovde postoji. Šta će da stvaraju? Šta to znači stvarati neku crkvu. Kao da ovo nije crnogorska crkva, tako se zove - Mitropolija crnogorska. Zvala se nekada i Skenderijska, i Zetska, i Crnogorsko primorska.” izjavio je mitropolit.
Amfilohije je rekao da ga u novinama koje su „nastrojene u tom pravcu bukvalno nazivaju poglavarom SPC”.
„Jedan je poglavar SPC, Irinej, koji je nedavno bio u manastiru Podlastva, dočekan sa ljubavlju i beskrajnim zadovoljstvom naroda. On je poglavar srpske crkve, ja sam mitropolit crnogorski, zetski, skenderijski, brdski”, rekao je Amfilohije.
On je ocenio da smo skloni bratoubilaštvu i da se boji da i sadašnja vlast na duhu bratoubilaštva hoće da gradi budućnost.
„Ne može se na bratskoj krvi prolivenoj graditi budućnost, nikoga, ni jedne porodice, a kamo li jedne države”, rekao je on.
Amfilohije je rekao i da nema nikakvih razmimoilažanja sa patrijarhom Irinejom.
„Patrijarh ima svoj stil, ja imam svoj. Moj stil je dinarski. Ja sam Dinarac, Moračanin, naslednik patrijarha Gavrila Dožića koji je bio mitropolit pećki. Dožića je postavio kralj Nikola koji je želeo da on obnovi jedinstvo Pećke patrijaršije. On je prvi kater objedinjenja Pećke patrijaršije”, rekao je on.
Povodom njegove inicijative za hitno održavanje sabora SPC, Amfilohije je rekao da je odluka majskog sabora da bude i jesenji.
Na pitanje da li je jedna od tema i neslaganje dela arhiepiskopa sa odlukom Sinoda da se predsedniku Srbije Aleksandru Vučiću dodeli orden, on je kazao da je to „jedan mali detalj”.
„Mila Đukanovića treba prvo da krstimo, da bismo mogli da mu damo orden, ovaj je makar kršten”, odgovorio je Amfilohije na pitanje da li bi predsedniku Crne Gore uručio orden Svetog Save, nakon što je nedavno srpski patrijarh Irinej odlikovao predsednika Srbije Aleksandra Vučića.
Amfilohije je kazao da je nedavno uručio orden Milici Carević, majci gradonačelnika Budve Marka Bata Carevića.
„Manastir Podlastva sada je obnovljen na jedan izuzetan način, blagodareći najviše Grbljanima. Među kojima je i naš Bato Carević, a ja bih rekao malo još više njegova majka. Zato je njegova majka dobila jedan poseban orden, zato što je rodila Bata i zato što ga je vaspitala u strahu božjem i veri svetosavskoj”, rekao je on.

Padobranac Siniša Mićić zastavnik Vojske Srbije osvojio zlato na 65. državnom prvenstvu
Na 65. državnom prvenstvu Srbije, na sportskom aerodromu „Zalužani” kod Banjaluke, zlatnu medalju osvojio je zastavnik Siniša Mićić, srebrnu stariji vodnik Dejan Cvetković iz Padobranske ekipe Vojske Srbije „Nebeske vidre”, a bronzanu Slobodan Terzić iz Padobranskog kluba veterana 63. padobranske brigade „Arhistratig”.
Padobranska ekipa Vojske Srbije „Nebeske vidre” u ekipnoj konkurenciji osvojila je bronzanu medalju Memorijalnog kupa „Pet zvijezda”, koji je juče u organizaciji Vazduhoplovnog kluba „Skydive” iz Banjaluke takođe održan na sportskom aerodromu „Zalužani”.
Takmičenjima su prisustvovali ministar odbrane Aleksandar Vulin i načelnik Generalštaba Vojske Srbije general Milan Mojsilović, navodi se u saopštenju Ministarstva odbrane.


Padobranci na 65. državnom prvenstvu Srbije danas na sportskom aerodromu „Zalužani” kod Banjaluke


Nakon uručenja medelja najboljim takmičarima padobranskog prvenstva ministar je rekao da je padobranstvo jedan od sportova koji se u Vojsci Srbije najviše cene.
„Osim što je pokazatelj naše spremnosti i naše sposobnosti, ovo je i sport koji govori o ljudima koji su u stanju da savladaju sve strahove i prepreke. Vojska Srbije je uvek bila ponosna na svoje padobrance, a po današnjim rezultatima možemo da vidimo da smo ne samo najbolji u Srbiji, već da smo i jedni od onih koji u Evropi imaju šta da kažu i pokažu”, poručio je ministar, koji je najavio učešće vojne padobranske reprezentacije na 7. Svetskim vojnim igrama u Kini koje će početi za desetak dana.
Zastavnik Siniša Mićić pripadnik 63. padobranskog bataljona Specijalne brigade Vojske Srbije i član Padobranske ekipe VS „Nebeske vidre” danas je imao razlog za slavlje.
„Osvojio sam prvo mesto na 56. državnom padobranskom prvenstvu Srbije. Za mene je ovo veliki uspeh, ali i ekipni uspeh mi je vrlo bitan, jer se pripremamo za veliko CISM takmičenje koje ovog meseca imamo u Kini” rekao je Mićić i dodao da je danas upisao 5.522 skok u svojoj tridesetogodišnjoj padobranskoj karijeri.
Stariji vodnik Dejan Cvetković rekao je da mu je ovo prva medalja u pojedinačnoj konkurenciji, u skokovima na cil.
„Do sada sam više puta ekipno osvajao državno prvenstvo Srbije. Medalja koju sam osvojio je ne samo moj, već i uspeh cele Padobranske ekipe Nebeskih vidri sa kojom treniram”, rekao je Cvetković.

Takmičari iz Srbije koji su se nadmetali za državna odličja došli su iz Padobranske ekipe VS „Nebeske vidre”, Padobranskog kluba veterana 63. padobranske brigade „Arhistratig” i Aerokluba „Naša krila” iz Paraćina, a glavni sudija na današnjim takmičenjima bio je major Nenad Stojiljković iz Specijalne brigade Vojske Srbije.
Državna prvenstva Srbije u padobranstvu održavaju se od 1949. godine, kada je u Rumi održano prvo, dok se Memorijalni kup „Pet zvijezda” organizuje sedmu godinu za redom, kao znak sećanja na petoricu članova Padobranskog kluba „Banjaluka” koji su stradali na aerodromu „Zalužani” 2012. godine.
Udružena organizacija dva takmičanja izraz je odlične povezanosti i konstantnog unapređenja saradnje između Vazduhopolovnog saveza Srbije i vazduhoplovaca Repblike Srpske, a u okviru specijalnih i paralelnih veza Srbije i RS. Na oba takmičenja učestvovalo je oko 65 padobranaca iz Srbije, Crne Gore, Bosne i Hercegovine, Slovenije, Hrvatske, Austrije, Švedske i Nemačke, a od toga 30 njih borilo za državnog prvaka Srbije.
    </div>
    <div id="politika">
Kurti: Srpska lista nije srpska zajednica
KOSOVSKA MITROVICA - Kandidat za kosovskog premijera, lider Pokreta Samoopredeljenje Aljbin Kurti, izjavio je danas da Srpska lista (SL), koja je na nedavnim parlamentarnim izborima osvojila svih 10 srpskih mandata u Skupštini Kosova, „nije srpska zajednica” i ustav Kosova ne kaže da u vladi mora da bude čovek iz te stranke.
„Prvi i najvažniji korak u formiranju buduće vlade jeste koalicija i dogovor Demokratskog saveza Kosova i našeg pokreta. Svestan sam da, ako imamo 12 ministarstava, bar jedan ministar mora biti iz srpske zajednice, ali naš ustav ne kaže da taj čovek mora da bude iz SL. Srpska lista nije srpska zajednica”, rekao je Kurti za TV Al Džaziru.
Kako prenosi Kosovo onlajn, on je, govoreći o odnosima sa Srbijom, rekao da je princip reciprociteta najbolji.
To, prema njegovim rečima, znači da Srbija neće moći da izveze svoju robu na Kosovo, dok god nije spremna da takođe Kosovo može da izvozi robu u Srbiju i da se brine o Albancima u Srbiji, u tzv. Preševskoj dolini, jer, kako je rekao, „verovatno ima više Albanaca u Srbiji nego Srba na Kosovu”.
Kurti je ocenio da je princip reciprociteta „konstruktivan standard za zdrave odnose dveju zemalja” i istakao da želi mir, stabilnost, dobrosusedske odnose, kao i da će razmotriti i slučaj taksi na robu iz BiH.
On je odbacio ideju o podeli teritorije i istakao da je „status Kosova završena stvar” i da ne može biti kompromisa o statusu, teritorijalnom integritetu i suverenitetu.
„Status Kosova je završena stvar i jedino možemo da razgovaramo o potrebama srpskog stanovništva na Kosovu. Ali, Beograd treba da prikaže zašto mu ni Ahtisarijev plan, koji je privilegovao srpsku zajednicu na Kosovu, nije dovoljan”, rekao je Kurti, prenosi Tanjug.
Kada je u pitanju Briselski dijalog, on je rekao da je prvo potreban „dijalog s Briselom o dijalogu sa Srbijom”, jer se, kako je istakao, ne može dozvoliti još jedan neuspeh, a da se on lično zalaže za dijalog na osnovu reciprociteta, sa jasnim i čvrstim principima, pod okriljem EU i SAD.

U novembru počinjemo da rešavamo pitanje taksi
SARAJEVO – Aljbin Kurti lider Samopredeljenja potvrdio je za „Jedan” BHT1 da bi u novembru mogao preuzeti funkciju premijera Kosova, a nakon toga početi da rešava pitanja koja se tiču taksi na robu iz BiH i Srbije.
U tom je smislu najavio direktne razgovore Prištine i Sarajeva, uz napomenu da nova kosovska vlada nikada neće staviti „Srbiju i Bosnu i Hercegovinu u istu rečenicu”, dok je za pregovore između Beograda i Prištine rekao da bi mogli da počnu i pre izbora u Srbiji naredne godine, prenosi Tanjug.
„Mi ćemo stupiti u direktne razgovore sa Sarajevom i na taj način ćemo naći najbolje rešenje za saradnju naše dve države. Sa našim stručnjacima i ekspertima u ekonomiji i stručnjacima međunarodnog prava i međunarodnih odnosa pokušaćemo naći kreativno rešenje. Nije dobro da sve ispričamo zbog toga što ne znamo detalje kakva bi mogla biti ta saradnja, ali saradnje između Prištine i Sarajeva mora biti”, kazao je Kurti.

Imaju iskustva sa lažnim trovanjima
Afera navodnog trovanja službenika izborne komisije u Prištini nije prvi slučaj da su Albanci pokušali da podmetnu krivicu srpskoj strani. Naime, 1990. godine pušteni su snimci na kojima je prikazano lažno trovanje albanskih učenika od strane Srba. U martu i aprilu te godine mnogo albanske dece u školama na Kosovu potražilo je pomoć od doktora posle trovanja nepoznatom supstancom koju im je, navodno, podmetnula srpska tajna služba. Međutim, vlada je izdala saopštenje da nije došlo do masovnog trovanja, nego da je to bio scenario koji su pripremili albanski separatisti.

U sutrašnjem štampanom izdanju čitajte opširnije o ovakvim i sličnim albanskim podmetačinama.

Anđelković: Afera „trovanje” prljava igra Prištine
Za političkog analitičara Dragomira Anđelkovića očigledno je da je prištinska strana krenula u veliku akciju pritiska na Srpsku listu, za ciljem njene diskvalifikacije, što treba shvatiti kao „još jednu albansku prljavu igru”, kojoj se treba efikasno suprotstaviti.
„Sve što se sada dešava sa tzv. 'aferom trovanje' jasno je da je sračunato da bude ozbiljan pritisak koji ima za cilj diskvalifikaciju Srpske liste”, kaže Anđelković za Tanjug.
Sa druge strane, ističe da su Albanci svesni da je to teško postići, jer Srpska lista ima ogromnu podršku srpske zajednice na Kosmetu.
„To bi bilo isto kao onemogućavanje Srbima da imaju svoj politički glas i da se čuje njihovo mišljenje”, ocenio je Anđelković.
Poteze prištinske strane, ukazuje, možda treba tumačiti kao neku vrstu ponude Beogradu u vezi sa Interpolom.
„Naravno, prljave, pokvarene ponude, kao jedne vrste stvaranja pritiska, kako bi Beograd dao ustupke oko Interpola”, naveo je on.
Anđelković je uveren da Beograd neće prihvatiti takvu igru i da će biti čvrst u odbrani prava Srpske liste da zastupa Srbe, kao i u sprečavanju lažne kosovske države da napravi bilo kakav prodor ka Interpolu.
On primećuje i da se međunarodna zajednica do sada uvek pokazala da ćuti i pušta svoje „histerično dete”, da rade šta hoće, ali smatra da će se, ipak, umešati, kada naiđe na čvrst stav Beograda.
„Ipak bi bio presedan da se Srpska lista onemogući da uđe u kosovsku skupštinu, tako nešto čak i zapadna međunarodna zajednica, koja je vrlo pristrasna prema Albancima, ne bi mogla da toleriše”, dodao je Anđelković.
„Uveren sam da se ovde radi o igri nerava i pritisku na Beograd kako bi napravio neke ustupke”, zaključio je Anđelković.

Taksisti da stišaju strasti i sednu za sto sa nadležnima
Predsednik Aleksandar Vučić poručio je danas da ozbiljna država ne donosi odluke pod pritiskom i pozvao taksiste, koji ulaze u treću nedelju protesta, na smirivanje strasti i razgovor sa nadležnim organima.
„Moj apel je da polako stišavamo strasti i probamo da rešavamo probleme za sve nas”, rekao je Vučić za televiziju Pink.
On je zamolio taksiste da razmisle i da zajedno sa državom pronađu rešenje.
„Ja ih molim da razmisle, da pronađemo rešenje, da im ne bude teško da kažu da to prekidaju i nama da ne bude teško da kažemo da smo deo stvari prihvatili, da ćemo zajednički da radimo”, rekao je Vučić i pozvao taksiste na još veću odgovornost i ozbiljnost.
Predsednik je dodao i da je država sa taksistima razgovarala o subvencijama, kao i o pomoći za plaćanje poreza, ali je istakao i da oni moraju da izađu u susret i razumeju državu.
„Mi smo sa njima razgovarali da svi budu isto ofarbani, da država pomogne, da se njihovi automobili ponove, da ljudi uživaju, da mogu da vide i prepoznaju divnu taksi službu kakvu imate u Madridu, ušli smo u to da damo subvencije i da vidimo kako da pomognemo čak i u plaćanju poreza i iznalaženju različitih rešenja, ali i da oni nama izađu u susret i da razumeju državu”, rekao je Vučić, javlja Tanjug.
Vučić je rekao i da država ne sme da donosi odluke pod pritiskom.
„Jer, jednom kada donese odluku pod pritiskom, onda će svako drugi da kaže – štrajkujem glađu, čekam da mi sutra ispuniš zahtev”, rekao je Vučić.
On je rekao da je uvek potrebno rešavati stvari dogovorom.
„Kada ljudi kažu, što ih ne slomite, ne pohapsite... Mi smo imali jedan slučaj Ranka Panića, kada je Đilasov, Jeremićev, Tadićev režim ubio čoveka jer nam nisu dali da se šetamo Makedonskom, Svetogorskom, što mi njima omogućavamo svaki dan, čak i da divljaju, uništavaju saobraćajne znake”, rekao je Vučić.

Hteli bi da ukinu Srpsku listu, krećemo se ka katastrofi
Predsednik Srbije Aleksandar Vučić upozorio je danas, posle najnovijih manipulacija Prištine i pretnji ukidanjem Srpske liste, na veoma loš razvoj događaja i pozvao zapadne partnere i takozvano Kosovo da „se urazume”, kako bi se izbegla katastrofa, prenosi Tanjug.
„Veoma sam zabrinut zbog situacije na Kosovu i Metohiji posebno po pitanju pokušaja Albanaca da donesu odluku o ukidanju Srpske liste”, rekao je Vučić u razgovoru sa predsednicom Saveta federacije Federalne skupštine Ruske federacije Valentinom Matvijenko.
On je istakao da je Srpska lista partija koja je dobila 96 odsto glasova kosovsko-metohijskih Srba i da je imala podršku Beograda.
Konstatovao je da su u Prištini izmislili nekakvu priču o trovanju kovertama iz Srbije i pri tome rekli da su članovi CIK-a otrovani, a nijedan Srbin član CIK-a nije otrovan.
Sada, ističe Vučić, više nisu sigurni da su otrovani, ne znaju šta da izmisle, ali konstatuju da treba ukinuti Srpsku listu.
To će, ukazuje predsednik Srbije, ostaviti katastrofalne posledice po odnose Srba i Albanaca.
„Srba tada više neće biti u institucijama, a zna se kada ih nema u institucijama gde ih ima i kako će morati da štite i čuvaju svoju slobodu i ognjište”, rekao je predsednik Vučić.
„Zato smo molili naše zapadne partnere da se urazume zajedno sa Albancima, da im ne pomažu u tim bolesnim ciljevima, jer, u protivnom, plašim se da se bližimo katastrofi”, upozorio je on.
Vučić je kazao da je sve što su radili Zapad i Priština bilo sa jednim ciljem - uništenje Srpske liste.
„To je velika briga za nas. Hvala Rusiji. Dogovorio sam da se sa predsednikom Rusije Vladimirom Putinom u decembru vidim i veoma se radujem tom susretu. Očekujem uskoro posetu predsednika Medvedeva, da zajednički proslavimo oslobođenje Beograda i Srbije. Vama hvala na ličnom zalaganju za najbliže odnose sa Srbijom. Nadamo se da ćete nas još češće posećivati u budućnosti”, kazao je on.
Vučić je rekao da su politički i ekonomski odnosi između Srbije i Rusije veoma dobri i još jednom zahvalio i Valentini Matvijenko i predsedniku Rusije za podršku u očuvanju teritorijalnog integriteta naše zemlje.
„Robna razmena raste, ekonomski odnosi su odlični, robna razmena raste, a najvažnije je čvrst i konstantan stav Rusije po pitanju očuvanja teritorijalnog integriteta i suvereniteta Srbije. I hvala i vama i predsedniku Putinu na toj podršci. Naši politički odnosi su veoma dobri i mislim da vaša poseta jača i političke i ekonomske odnose”, rekao je Vučić u obraćanju Matvijenko na ruskom jeziku.
Nemaju svi priviliegiju da budu suvereni kao Srbija
Predsednica Saveta federacije, gornjeg doma ruskog parlamenta, Valentina Matvijenko istakla je danas u razgovoru sa predsednikom Srbije Aleksandrom Vučićem njegove reči sa otvaranja skupštine Interparlamentarne unije o tome da je Srbija nezavisna i suverena zemlja, naglasivši da nemaju svi takvu priviliegiju kao Srbija.
Matvijenko, koja predvodi rusku delegaciju na skupštini IPU, izrazila je zahvalnost predsedniku Srbije za veoma uspešnu organizaciju jednog ovako krupnog događaja kao što je skupština Interparlamentarne unije, jer su svi učesnici, kojih je veliki broj, mogli da se uvere svojim očima u to i da osete gostoprimstvo i dobre namere srpskog naroda.
Ona smatra da to što je doneta odluka da se ovakav događaj održi u Srbiji, predstavlja priznanje autoriteta parlamenta naše zemlje.
„Želim da vam čestitam na izuzetnom istupanju juče (na otvaranju skupštine). Videli ste reakciju publike kada ste govorili o tome da je Srbija nezavisna i suverena zemlja i da drugima ne dopušta mešanje u unutrašnja pitanja. Čuli su se aplauzi, jer to je pitanje koje brine danas mnoge, mnoge zemlje trpe pritiske i nemaju tu privilegiju da budu suverene kao Srbija”, poručila je ona, sa čim se složio i predsednik Srbije.
Ona je takođe prenela Vučiću pozdrave predsednika Rusije Vladimira Putina.
„Rekao mi je da vam prenesem pozdrave i da čeka s nestrpljenjem vaš susret u decembru”, rekla je ona.
Takođe je dodala, da posebni odnosi između Vučića i Putina zasnovani na međusobnom poverenju, značjano utiču i doređuju tok bilateralnih odnosa.
„Zahvaljujući vašim naporima ti odnosi su dobili strateški karakter i posebno se ceni vaš lični doprinos razviju odnosa između naših zemalja”, dodala je Matvijenko.
Ona je podsetila da je predsednik Srbije odlikovan Ordenom Aleksandra Nevskog, što, kako kaže, nije bilo slučajno, već je usledilo pres vega zbog njegovih napora na čuvanju nacionalnih interesa Srbije i širenju veza između dve zemlje.
Takođe je istakla da posebno značajan događaj predstavlja potpisivanje Sporazuma između Srbije i Evroazijske ekonosmke unije 25. oktobra u Moskvi.
„Proces usaglašavanja je trajao dugo ali je završen uspešno”, rekla je ona i podsetila da će Sporazum potpisati premijeri dve zemlje.
Ona je konstatovala da se kontakti na svim nivoaima aktivno održavaju, da međuvladina komisija dobro radi, da postoji tendencija rasta robne razmene ali da na tom polju može biti učinjeno daleko više, nego sada.
Podsetila je da Rusija realizuje veoam krupne projekte, navodeći Turski tok.
Od predsednika Srbije je želela da čuje da li će deo tog projekta preko naše teritorije biti završen do kraja godine.
Vučić je na to odgovorio:
„Sve će biti završeno kako smo i obećali - do kraja godine.”, prenosi Tanjug
    </div>
    <div id="vesti">
U Barseloni otkazano 67 letova, u protestima 13 povređenih
BARSELONA - Na aerodromu Prat u Barseloni je otkazano 67 predviđenih letova, a taj broj bi mogao da poraste s obirom na to da demonstranti i dalje blokiraju aerodrom, nezadovoljni osuđujućom presudom organizatorima referenduma za nezavisnost Katalonije, saopštio je operater španskih aerodroma AENA.
Na aerodromu je intervenisala policija, koja je pendrecima rasterivala demonstrante, pokušavajući da ih spreči da uđu u unutrašnjost aerodroma, a bačena je i dimna bomba, prenosi Hina.
Tokom masovnih protesta koji su danas održani širom Katalonije, trinaest osoba zatražilo je lekarsku pomoć, od kojih deset na aerodromu Prat, saopštila je lokalna hitna pomoć.
Nitko nije teže povređen, ali su dve osobe prevezene sa aerodroma u bolnički centar, prenosi Tanjug.
Dve osobe su privedene, izvestila je španska javna televizija TVE.
Protesti su izbili pošto je Vrhovni sud u Madridu osudio devetoro katalonskih zvaničnika na zatvorske kazne između devet i 13 godina zbog pobune i korišćenja javnog novca za organizaciju referenduma o nezavisnosti 2017. koji je zabranio Ustavni sud i posledičnog jednostranog proglašenja samostalne republike Katalonije.
Troje zvaničnika je osuđeno na zabranu obavljanja javnih funkcija i novčane kazne.

Demonstracija nacionalista i desničara protiv Zelenskog
KIJEV - Hiljade krajnjih ukrajinskih desničara i nacionalista demonstriralo je ulicama Kijeva protiv predsednika Volodimira Zelenskog i njegovog mirovnog plana za istočnu Ukrajinu.
Kako javlja AP, policija je rasporedila snažne snage na ključnim punktovima u gradu dok je 10.000 demonstranata prolazilo ispod ukrajinskih žuto-plavih zastava, obeležavajući Dan odbrane otadžbine.
Zelenski je ranije danas pozvao učesnike demonstracija da ne izazovu nasilje i upozorio na potencijalne provokacije onih koji žele da izazovu haos.
Demonstracije su predvodili ljudi obučeni u crno i s belim maskama, koji su nosili baklje i uzvikivali „Slava Ukrajini” i „Nema kapitulacije”.
Učesnici sukoba na istoku Ukrajine s proruskim separatistima, u kojima je poginulo najmanje 13.000 ljudi, tražili su od Zelenskog da ne povuče vojsku iz tog regiona, ne dozvoli održavanje lokalnih izbora i ne amnestira proruske separatiste, što su elementi ranije dogovorenog mirovnog plana koji ukrajinski predsednik nastoji da oživi.
Kako navodi AP, Zelenski, u nastojanju da poboljša svoj patriotski imidž, posetio je danas ukrajinske snage na liniji fronta i na spomeniku ukrajinskim žrtvama odao poštu minutom ćutanja.
On je zahvalio ukrajinskim vojnicima za odbranu zemlje od spoljnog uticaja i pozvao ih da se „vrate živi”, prenosi Tanjug.
„Ukrajina je nezavisna, suverena, jedinstvena i demokratska država”, poručio je vojnicima Zelenski i govor završio usklikom „Slava Ukrajini”.
Ukrajina, Rusija i separatisti početkom meseca potpisali su sporazum koji predviđa povlačenje teškog naoružanja sa istoka zemlje i održavanje lokalnih izbora, što je izazvalo proteste ukrajinskih nacionalista.
Grupa nacionalista okupila se danas ispred sedišta predsednikove administracije, optužujući Zelenskog da je „sluga Kermlja” i da pokušava da „sklopi dogovor sa đavolom”.
Kritičari sporazuma smatraju da on predstavlja „kapitulaciju” i da će Rusija imati konačnu reč u odlučivanju o sudbini istočne Ukrajine.

Stranka Pravo i pravda obezbedila tesnu većinu u Donjem domu Poljske
VARŠAVA - Vladajuća poljska partija Pravo i pravda (PiP) obezbedila je, prema konačnim rezultatima jučerašnjih izbora, tesnu većinu u donjem domu parlamenta, saopštila je Izborna komisija.
Stranka Pravo i pravda osvojila je, na osnovu 99,5 odsto prebrojanih glasova, 235 od 460 mandata u tom telu.
Izborna komisija saopštila je ranije danas da je vladajuća partija izgubila većinu u gornjem domu parlamenta, Senatu.
Prema podacima Centralne izborne komisije, stranka Pravo i pravda je osvojila nešto manje od 45 odsto mandata u Senatu koji ima 100 mesta, što znači da će umesto dosadašnjeg 61 senatora imati 49, prenosi Tanjug.

Vijetnam na severu Sirije
Posle osam godina rata, Sirija je „dobrotom” turskog predsednika dobila još jedan front čija se grmljavina čuje po regionu ali i sve do Bele kuće.
Turske trupe slede naredbu Redžepa Tajipa Erdogana i napadima iz vazduha i sa kopna nastavljaju da „neutrališu” sirijske Kurde. Stotine su ubijene, dok je „čitava granica u plamenu”. Turski saveznici iz pobunjeničke Slobodne sirijske armije saopštavaju da su zauzele pogranični grad Ras el Ajn.
Ankara – bez uverljivih dokaza – optužuje Kurde i njihovu miliciju poznatu pod imenom Jedinice za zaštitu naroda za saradnju sa Radničkom partijom Kurdistana, organizacijom koju je Turska zabranila, proglasila za terorističku i sa njom ratuje na jugoistoku zemlje.
Turska, koja je 2014. svojim nečinjenjem, nesprečavanjem prolaska evropskih boraca kalifata na frontove Iraka i Sirije, doprinela usponu Islamske države, sada vojnu invaziju u dubini od 30 kilometara sirijske teritorije pravda sprečavanjem nastanka „terorističke države” na severu Sirije.
Taktički plan operacije „Izvor mira” je preuzimanje kontrole nad prostorom istočne obale reke Eufrata koji od 2015. drže Sirijske demokratske snage, formacija predvođena Kurdima, i njihova milicija. Pretpostavlja se da sledi usmeravanje trupa ka zapadu i povezivanje sa turskim snagama koje od marta 2018. kontrolišu grad Afrin.
Humanitarna kriza otvorena je već u prvom danu invazuje begom 64.000 kurdskih civila. Brojka se po izveštaju UN popela na više od 100.000 a aktivisti na terenu procenjuju da bi mogla da dostigne blizu pola miliona.
„Turska mora da razume da je naša najveća briga što njena akcije može da vodi novoj humanitarnoj katastrofi”, kaže predsednik Evropskog saveta Donald Tusk.
Turska namerava da uspostavi „zonu bezbednosti”, pod svojom isključivom kontrolom, koja bi po planovima Ankare postala utočište za oko dva miliona sirijskih izbeglica koji su sada u Turskoj. Kako su ogromna većina njih Arapi, preti dramatična izmena demografske stukture severa Sirije.
Etničko čišćenje kurdskih oblasti bi vremenom moglo da se širi duž čitave međusobne granice duge 450 kilometara. Ukoliko se ostvari, Erdoganova kampanja biće pamćena kao i slična Sadama Huseina posle prvog zalivskog rata, obračuna sa Kurdima Hafeza el Asada ili pokušajima demografskog inženjeringa koji je Turska pokušavala pre blizuje jednog veka.
Rizikujući dalje pogoršanje odnosa sa EU, Ankara otvoreno optužuje francuskog predsednika Emanuela Makrona da pokušava da „dezintegriše” Siriju, a Erdogan kritičarima iz Evrope uzvraća pretnjom da će 3,6 miliona sirijskih izbeglica na teritoriji Turske poslati za EU ukoliko ga ne podrži.
Svet je dodatno zabrinut šta će biti ako na slobodu izađe 12.000 boraca i simpatizera Islamske države koji Kurdi drže u zarobljeništvu. Oni prestaju da im budu prioritet jer su suočeni sa agresijom Turske. Džihadisti bi ubrzo mogli da se regrupišu.
U takvim okolnostima Donald Tramp je suočen sa oštrim kritikama da je odlukom da povuče američke vojnike sa severa Sirije i otvori prostor turskoj ofanzivi napustio Kurde koji su bili najlojalniji i najefikasniji američki saveznik u ratu protiv Islamske države.
Dok su na Kapitol Hilu i među republikancima sve glasniji zahtevi da se Turskoj zavedu sankcije, žestina kritika samo se uvećala kada je potvrđeno da se stotinak američkih vojnika povuklo i da je turska vojska krenula u napad.
Državni sekretar Majk Pompeo tvrdi da SAD nisu dale „zeleno svetlo” za ofanzivu, ali Trampove poruke tokom čitave nedelje stvaraju konfuziju. Saopštenje Bele kuće o hitnom povlačenju Amerikanaca iz područja je precizno: „Turska će uskoro krenuti sa svojom dugo planiranom operacijom na severu Sirije”.
Tramp je tvitovao da se tri godine držao podalje od tursko-kurdskog konflikta i da je vreme da se SAD izvuku iz „beskrajnih ratova”. U utorak je hvalio Tursku kao trgovonskog partnera i uveravao Kurde da ih Amerika nije napustila. Narednog dana se nadao da će operacija biti vođena na „najhumaniji mogući način” a da će, u suprotnom, Turska platiti „veoma visoku ekonomsku cenu”.
Trampova pretnja da će „uništiti” tursku ekonomiju više je zbog ublažavanja kritika i mogla bi da završi kao i ranije pretnje Ankari zbog kupovina ruskih raketnih odbrambenih sistema S-400.
U četvrtak se predsednik ponovo distancirao od Kurda koji se samo bore za „njihovu zemlju” a nisu, na primer, pomogli Americi tokom invazije Nemačke u Drugom svetskom ratu.
Tvit sekretara za odbranu Marka Espera u kome se kaže da će turska akcija na severu Sirije imati „destabilizirajuće posledice... po Tursku, region i šire”, povučen je ubrzo pošto je postavljen, da bi usledio novi u kome se kaže da „teška situacija” šteti američko-turskim odnosima. Prostor je dobilo saopštenje Bele kuće u kome se kaže da Tramp invaziju smatra „lošom idejom” koju SAD nisu „podržale”.
Tramp se na kraju između tri opcije – slanja trupa za Siriju, uveđenja sankcija Turskoj ili posredovanja u konfliktu, opredelio za treću, ali konkretnih inicijativa nema. Medijaciju nudi i Iran.
„Nećemo se zaustaviti šta kod ko rekao”, poručuje Erdogan, a turskim generalima se žuri da operaciju završe što brže kako bi se utišale kritike koje stižu iz sveta.
Kurdi ne bi da dopuste da novi sirijski front počne da se tumači kao „interni rat” – koji bi Kurdima moguće doneo međunarodne simpatije, ali bi se pretvorio u kratkotrajnu epizodu koju će svet brzo zaboraviti a njima uskratiti pravo da pregovaraju o svojim pravima u okvirima političkog rešenja sirijske krize.
Iako svesni da su bez saveznika, da ostaju bez američke finansijske i pomoći u oružju, da su Rusi indiferentni, da sirijski predsednik Bašar el Asad nema nameru da šalje trupe i otvara front sa Turskom, da nemaju podršku iračkih Kurda čije je rukovodstvo vezano za Ankaru i da su vojno inferiorni, Kurdima se ne žuri.
Kurdi će se po svemu sudeći osloniti na ono što najbolje znaju: na gerilski rat po planinama severne Sirije čiji je rok trajanja neizvestan i nosi opasnost da se pretvori u turski Vijetnam.  
Erdogan: Ulazimo 35 kilometara duboko u sirijsku teritoriju
Damask, Istanbul – Turski predsednik Redžep Tajip Erdogan izjavio je juče da će turska vojska i njeni saveznici iz redova sirijskih pobunjenika u svojoj ofanzivi protiv kurdske milicije ući 30 do 35 kilometara duboko u teritoriju Sirije.On je rekao i da su turske snage već preuzele kontrolu nad gradom Ras el Ajn kao i da su zauzele pogranični sirijski grad Tel Abijad, prenosi Tanjug. Dodao je i da su u ovoj operaciji dosad izgubila dva turska vojnika i 16 sirijskih pobunjenika.
Posle Nemačke, i Francuska je juče saopštila da je obustavila prodaju oružja Turskoj, upozorivši Ankaru da njena ofanziva na severoistoku Sirije preti evropskoj bezbednosti.Broj poginulih pripadnika Sirijskih demokratskih snaga predvođenih Kurdima od početka turske ofanzive na severu Sirije porastao je na 104, saopštila je juče sirijska Opservatorja za ljudska prava. Isti izvor navodi da je oko 785 žena i dece pripadnika Islamske države pobeglo iz kampa koji su čuvale snage sirijskih Kurda na severu zemlje jer je veliki broj čuvara poslat na front da se bori protiv turske vojske.

Sirijska vojska ušla u Manbiž
KAIRO - Sirijska vojska ušla je u grad Manbiž na severu Sirije, javili su sirijski državni mediji, prenosi Tanjug.
Posle turske ofanzive na sever Sirije i povlačenja SAD, Sirija je uputila svoje vojnike duboko u teritoriju koju drže Kurdi južno od turske granice, navodi Rojters.
Ranije danas turski predsednik Redžep Tajip Erdogan je izjavio da su turske trupe i njeni saveznici iz sirijske opozicije spremni da počnu napad na grad Manbiž koji drže sirijski Kurdi.
„Sprovešćemo našu odluku o Manbižu”, rekao je Erdogan novinarima.
Sirijski Kurdi su u međuvremenu sklopili sporazum sa vladom u Damasku za zajedničku odbranu od turske invazije.

„Davos”  u afričkom getu
U doba u kojem je „elita” postala pogrdna reč i predmet mržnje, mnogi bi voleli da „društvance iz Davosa”, kako Stiven Benon naziva svetske političke i finansijske lidere koji se svake godine sastaju u tom luksuznom švajcarskom skijalištu, svuku u blato. Kenedi Odede obećava da će u tome uspeti već u januaru iduće godine. I Ujedinjene nacije stale su iza njegove tvrdnje da će moćnike, štaviše, privoleti da u kaljugu siromaštva i bespomoćnosti – pravo u navodno najveći geto na kontinentu koji je sinonim za čemeran i nasilan život, Africi – uskoče dobrovoljno.
Na jednom od događaja tokom nedavno završenog zasedanja Generalne skupštine UN, Odede je najavio da će u Kiberi, naselju najubogijih stanovnika kenijske prestonice Najrobija, za četiri meseca biti održan skup koji već nazivaju „Davos sa siromašnima”. Na prvom Svetskom forumu o siromaštvu svetske vođe će sedeti rame uz rame s prvim ljudima afričkih, azijskih i južnoameričkih lokalnih zajednica koje najviše zaostaju u razvoju. Oni koji donose odluke o sudbini čovečanstva gledaće se oči u oči s onima koje niko nizašta ne pita.
Biće to, prenosi „Gardijan” Odedeove reči, „sudar svetova”, tokom kojeg će bogati i uticajni videti ljude koje njihovi potezi najviše pogađaju i aktiviste koji na terenu nastoje da otklone najgore posledice rastuće socijalne nejednakosti. Taj jaz uopšte, uz naglasak na zdravstvena i obrazovna pitanja, kao i na rešavanje sukoba i ublažavanje tegoba koje donose klimatske promene, biće u srži rasprava koje će se voditi na dvodnevnom forumu.
Odede, suosnivač organizacije „Šofko”, koja pomaže žiteljima geta, zvuči entuzijastično, ali sve su prilike da će se njegov „Davos” širom sveta dočekati s manje oduševljenja, slično onome kako se često komentarišu filmske i muzičke zvezde kad iskorače iz svog glamuroznog sveta, olimpski udaljenog čak i od života pripadnika srednje klase, da bi zašle u izbeglički kamp ili trećesvetsko selo prepuno neuhranjene i bolešljive dece. Ono što slavnima u njihovim filantropskim pohodima deluje kao skretanje pažnje na najnesrećnije drugima se čini kao ugađanje sopstvenom licemerju i podlačka samopromocija. U najgorem slučaju, zvanice „Davosa sa siromašnima” biće optužene da nisu bolje od ljudi koji Kiberu i druge naseobine udžerica u Africi obilaze kao turistička odredišta, svodeći njihove starosedeoce, prema toj vrsti mišljenja, na divlje životinje izložene foto safariju dokonih bogataša.
Ta dva i po kvadratna kilometra Kibere toliko su van sistema da se procene broja ljudi koji žive u njenim krovinjarama, od kojih su neke obične kolibe od blata, kreću od 170.000 do dva miliona ljudi. Sanitarije i tekuća voda su retka dragocenost, kanali koji teku kroz taj geto pretvoreni su u otvorene kanalizacione slivnike, tifoidna i akutna vodena dijareja, drugi najveći ubica afričke dece, redovna su pojava. Kibera je ipak, povrh svih predivnih kenijskih plaža, postala jedan od epicentara afričkog turizma.
Prema onome što su vlasnici i radnici agencija koje vode u takve obilaske govorili novinarima, žiteljima Kibere ova vrsta pažnje ne smeta jer deo zarade od tura „indirektno” stiže do njih, kako se nejasno izrazio jedan od agencijskih menadžera za „Dejli bist”, misleći možda na to što turisti daju svoje novčane priloge za lokalne inicijative. Neki od stanovnika Kibere s kojima je Al Džazira razgovarala prošlog leta tvrdili su suprotno: da ih razgledaju kao da su divljač u rezervatu i da bi terali turiste od sebe samo da se ne plaše njihovih vodiča. Tu su vrlo često momci s ulica Najrobija, koje agencije unajmljuju jer oni, kako objašnjavaju, znaju teren i najbolje lokalne priče. Sa svojim uličnim iskustvom, znaju nesumnjivo i da se tuku, pa nije ni čudo ako neko odustane od izazivanja problema kad ih ugleda.
„Šta bi bilo kad bi neko iz Afrike otišao u Evropu ili Ameriku, obilazio i fotografisao siromahe”, pitala je reportera Al Džazire jedna od žiteljki Kibere Silestin Avino.
Za Afriku će, međutim, verovatno još dugo važiti zasebna pravila, jer proteklih dana je objavljena studija u kojoj se procenjuje da će do do polovine veka 90 odsto najsiromašnijih ljudi na svetu živeti na tom kontinentu, koji nikako da se uzdigne iz bede. Pokušaji razvoja Kenije su Kiberi čak i naškodili. Vlasti su hiljade osoba iz nje ostavile bez ikakvog krova nad glavom kada su bagerima krčile teren za nove puteve. Demografski bogata Afrika se brzo urbanizuje, ali to, kako je zimus pisao „Dejli telegraf”, ne prate srazmerno i ekonomski rast i skok produktivnosti. Zato mnogo siromašnih dolazi da živi u gradovima i završava u getima poput Kibere. Neke takve slamove su vlasti raseljavale i prebacivale ljude iz njih u naselja gde se stanovi mogu iznajmiti po niskoj ceni. Ali, takva mesta su daleko od velikih gradova, gde je najviše prilika da se nešto zaradi. Prevoz do gradova, kao i troškovi života u legalnim naseobinama, ispadali su toliko skupi za one kojima pravi posao nije obezbeđen da su se mnogi vraćali u Kiberu i ostala geta. Tu će sad dočekati „Davos sa siromašnima”.

Trudo u kampanji za parlamentarne izbore
VINDZOR - Kanadski premijer Džastin Trudo koji će najverovatnije izgubiti većinu na parlamentarnim izborima 21. oktobra, izjavio je da je Kanadi potrebna snažna vlada.
Prema anketama, Trudoovi liberali izjednačeni su sa konzervativcima Endrjua Šira, što znači da će izgubiti većinu u donjem domu parlamenta i morati da se oslone na manje partije.
„Moramo da nastavimo da imamo snažnu vladu sa jasnim fokusom da se borimo za Kanađane, da se odupremo Donaldu Trampu, snagama populizma i haosa širom sveta”, rekao je Trudo u Ontariju, prenosi Tanjug.
Prema istraživanju agencije Nanos, liberali bi na izborima osvojili 32,3 odsto podrške, a konzervativci 32,1 odsto. Levičarska Nova demokratija imala bi 19 odsto glasova, prenosi Rojters.
Kanada je samo jednom u istoriji imala formalnu koalicionu vladu i to 1917. godine.
Na pitanje o mogućoj koaliciji sa Novim demokratama Trudo je rekao da se snažno bori za zaustavljanje konzervativaca i izbor napredne vlade.

Ofanziva na severu Sirije vitalna za Tursku
ANKARA – Turski predsednik Redžep Tajip Erdogan izjavio je danas da je vojna ofanziva Turske na severoistoku Sirije vitalna za Tursku, kao i njena vojna intervencija na Kipru iz 1974. godine, preneo je AP.
Erdogan je rekao da Turska neće odustati od ofanzive na kurdske borce na severoistoku Sirije, „bez obzira na to šta neko kaže” i dodao da će se bitka nastaviti sve dok se ne postigne „konačna pobeda”, preneo je Rojters.
„Odlučni smo da nastavimo operaciju do kraja, ne obraćajući pažnju na pretnje. Apsolutno ćemo završiti posao koji smo započeli. Naša bitka će se nastaviti sve do konačne pobede”, rekao je Erdogan tokom govora u Bakuu, prenosi Tanjug.
On je osudio Evropsku uniju i Arapsku ligu zbog njihovih kritika turske operacije i tražio međunarodna sredstva za planove Ankare za stvaranje „bezbedne zone” na severoistoku Sirije.

Investitori sada plaćaju Grčkoj da joj pozajme novac
ATINA – Grčka vlada prodala je tromesečne trezorske zapise u vrednosti 487,5 miliona evra po kamatnoj stopi od minus 0,02 odsto, što je prvi put da investitori plaćaju Atini to što joj pozajmljuju novac.
Emisija je realizovana prošle nedelje, prenosi Si-En-En, uz ocenu da je ovo dramatičan zaokret za državu kojoj je bio potreban najveći paket pomoći u istoriji i čiji je dug u jednom trenutku daleko premašio 180 odsto bruto domaćeg proizvoda, prenosi Tanjug.
Time je klub država koje se zadužuju uz negativnu kamatu dobio još jednog novog člana koji je do pre četiri godine bio nezamisliv.
Trend sve povoljnijeg zaduživanja „prelio” se i na dugoročnije hartije od vrednosti, imajući u vidu činjenicu da je početkom prošle nedelje Grčka emitovala 10-godišnju obveznicu vrednu 1,5 milijardi evra koja ulagačima donosi prinos od svega 1,5 posto.
Sve to je veliki preokret u odnosu na 2012. godinu kada je prinos na 10-godišnju grčku obveznicu dostizao čak i 24 posto, s obzirom da joj je bio potreban najveći paket finansijske pomoći u istoriji.
Grčka je dobila 204 milijarde evra od evropskih vlada i Međunarodnog monetarnog fonda tokom poslednjih osam godina, prema podacima Evropskog stabilizacionog mehanima.
U zamenu za dobijanje zajmova, vlada u Atini je smanjila potrošnju, redukovala broj državnih službenika za 25 odsto i srezala plate u javnom sektoru za 30 odsto. Privatna potrošnja je opala, a nezaposlenost porasla. BDP Grčke je pao za oko jednu četvrtinu.
Sada se, međutim, čini da su bolne reforme donele plodove.
Dok većina vodećih evropskih ekonomija ove godine balansira na rubu recesije, grčki BDP trebalo bi da poraste za 2,1 posto, a iduće godine da ubrza na 2,8 odsto.
Međutim, Grčka je i dalje najzaduženija država evrozone.
Deo analitičara, takođe, upozorava da negativni prinos u grčkom slučaju ne znači potražnju inostranih ulagača, pošto su, kako tvrde, glavnicu već spomenutih trezorskih zapisa kupile lokalne banke.
Inače, dalje labavljenje monetarne politike najvećih centralnih banaka u svetu dovelo je u poslednje vreme do nezamislivog iznosa duga koji donosi negativan prinos.
Prema podacima agencije za kreditni rejting Fič, trenutno čak 15.000 milijardi dolara duga u svetu ima negativnu kamatu. Na primer, čak i nemačka obveznica na 30 godina donosi negativan prinos.
Analitičari upozoravaju kako je trend negativnih prinosa posebno vidljiv u Evropi.

Rešenje sukoba u Jemenu bi smanjilo tenzije u regionu
TEHERAN – Predsednik Irana Hasan Rohani izjavio je danas da bi pronalaženje rešenja za sukob u Jemenu moglo da pomogne u smanjivanju tenzija u regionu, koje bi mogle da budu rešavane putem diplomatije, prenosi Tanjug.
„Okončanje rata u Jemenu otvoriće osnovu za smanjenje tenzija u regionu. Mi želimo mir i smirenje u regionu, kriza se može rešiti diplomatijom i saradnjom između zemalja regiona”, rekao je Rohani na konferenciji za novinare, koja je emitovana uživo na državnoj televiziji, preneo je Rojters.
On je dodao da su odnosi između Irana i Ujedinjenih Arapskih Emirata, dela koalicije predvođene Saudijskom Arabijom koja učestvuje u sukobima u Jemenu, poboljšani u poslednjih nekoliko meseci i da su zvaničnici obeju zemalja boravili u međusobnim posetama.

Tokom vikenda održani nasilni protesti u Hongkongu
HONGKONG – Bombe kućne izrade sa daljinskim upravljanjem, koje su imale za cilj da „ubiju ili nanesu štetu” policajcima, upotrebljene su tokom vikenda na protestima u Hong Kongu, saopštila je danas policija.
AP navodi da, uprkos nasilju i široko rasprostranjenom vandalizmu i napadima Molotovljevim koktelima tvrdokornih demonstranata obučenih u crno, postoje i oni umereniji demonstranti, prenosi Tanjug.
Današnji miran protest u centralnom delu Hongkonga privukao je na hiljade ljudi, koji su pevali i skandirali.
Sinoć nije bilo žrtava na obično veoma prometnoj saobraćajnici u Kaulunu, koja je jedna od desetine lokacija na kojima se protestuje.
Menjajući taktiku, male grupe tvrdokornih demonstranata pojavile su se sinoć na više lokacija u gradu.
Policija je saopštila da je u subotu i nedelju uhapsila 201 osobu, starosti između 14 i 62 godine.
Kako su naveli, 12 policajaca je povređeno, a jedan od njih je zadobio povredu vrata oštrim predmetom.

EU za zabranu izvoza oružja Turskoj
LUKSEMBURG – Savet EU sa sastanka u Luksemburgu pozvao je Tursku da prekine jednostranu vojnu akciju na severoistoku Sirije, a zemlje članice da razmotre prekid izvoza oružja Ankari.
„Uzimajući u obzir činjenicu da je u toku turska vojna akcija uz dramatične posledice, EU podseća na odluku nekih zemlja članica da odmah zaustave izvoz oružja namenjen Turskoj”, navodi se u zaključcima Saveta EU.
Ministri su ocenili da turska vojna akcija predstavlja ozbiljno podrivanje stabilnosti i bezbednosti celog regiona, a Savet EU najavio sastanak radnih grupa koje će koordinisati pozicije zemlja članica EU u akciji zaustavljanu izvoza oružja Turskoj.
EU ministri upozorili su da je turskom vojnom akcijom otežana mogućnost postizanja mira u Siriji kroz političke procese koje vode UN i da se ozbiljno podriva napredak koji je postignut u cilju pobede nad Islamskom Republikom.
„EU ostaje posvećana jedinstvu, suverenitetu i teritorijalnom integritetu sirijske države”, navodi se u zaključcima, javlja Tanjug.
Istovremeno, Savet podseća da je Turska ključni partner EU i važan činilac u sirijskoj krizi i regionu.
U saopštenju EU upozorava da će obustaviti pomoć za stabilizaciju i razvoj onim područjima gde su prava lokalnog stanovništva ignorisana i zloupotrebljana, ali i da će u svetlu novih potreba nastaviti napore za rešavanje „ozbiljne humanitarne i izbegličke krize”.

Španski sud izdao nalog za hapšenja Pućdemona
MADRID – Vrhovni sud Španije izdao je evropski nalog za hapšenje bivšeg katalonskog lidera Karlesa Puđdemona, prenosi Tanjug.
Nalog je izdat nakon što je sud ranije danas osudio katalonske separatiste na zatvorske kazne od 9 do 13 godina, prenosi Rojters.
Pućdemon se od 2017. godine nalazi u egzilu u Belgiji.

Kurdi posle američke izdaje prelaze na stranu Asada i Rusije
Nakon što ih je Amerika posle odluke predsednika Donalda Trumpa ostavila na cedilu i prepustila turskoj invaziji, vođe sirijskih Kurda objavile su da su sklopili dogovor s Damaskom o raspoređivanju sirijske vojske blizu turske granice.
Snage sirijske vlade ušle su u severni sirijski grad Tabku, javila je sirijska državna novinska agencija Sana, dok je Sirijska opservatorija za ljudska prava izvestila da su snage sirijske vlade ušle u Ain Isu na severu Sirije.
Sana je izvestila da su osim u Tabku i vazdušnu bazu koja nosi isto ime, sirijske trupe ušle u još nekoliko sela u južnim delovima provincije Raka.
Tabka je prethodno bila uporište ekstremističke Islamske države, preneo je AP.
Sirijska televizija je izvestila o ulaženju snaga sirijske vlade u Ain Isu, a na snimku se mogu videti stanovnici koji pozdravljaju dolazak sirijskih trupa, preneo je Rojters.
Snage sirijske vlade ušle su prethodno i u Tal Tamr, grad na severu zemlje u blizini granice sa Turskom, da bi se, kako je jutros javila sirijska novinska agencija, „suprotstavile turskoj agresiji”, prenosi Tanjug.
Sirijska agencija Sana je to izvestila u kratkom izveštaju, ne navodeći detalje.
Stanovnici Tal Tamra, koji se nalazi na oko 20 kilometara od granice sa Turskom, pozdravili su dolazak sirijskih snaga, preneo je AP.
U izveštaju se ne navodi iz koje oblasti je sirijska vojska došla u taj grad.
To se dešava nakon što su sirijski Kurdi objavili da će raditi sa centralnom vladom u Damasku na odbijanju turske ofanzive na severu Sirije.
U toj velikoj promeni saveznika, kako prenosi AP, kurdske snage će se razmestiti „rame uz rame” sa vladinim trupama duž sirijske granice.
To je saopšteno nekoliko sati pošto su zvaničnici SAD rekli da će američke trupe napustiti sever Sirije, zbog „haosa koji je izazvala turska ofanziva”.
Obrt nije bio potpuno neočekivan. Vođe sirijskih Kurda su i ranije, u trenucima kada su turske snage i sirijski pobunjenici pod njihovim rukovodstvom vršili ofenzive protiv njih, najavljivali da će morati sklopiti dogovor s režimom Bašara al-Asada i staviti se pod njegovu zaštitu, odnosno pod zaštitu njegovog moćnog saveznika - Rusije.
Erdogan: Neće biti problema zbog dogovora Kurda i Damaska
ANKARA – Turski predsednik Redžep Tajip Erdogan izjavio je da ne misli da će se pojaviti problemi u sirijskom Kobaniju posle razmeštanja sirijske vojske duž granice, navodeći da je ruski predsednik Vladimir Putin pokazao „pozitivni pristup”.
Sirijske trupe su ranije danas ušle u gradić Tel Tamer na severoistoku Sirije, prenosi Rojters pozivajući se na državne medije.
Razmeštanje je usledilo pošto je Damask postigao sporazum sa kurdskim snagama u regionu da zajednički suzbiju napad Turske, javlja Tanjug.
U obraćanju novinarima pre puta u Azerbejdžan, Erdogan je rekao da će Turska nastaviti da primenjuje svoje planove o naseljavanju arapskog stanovništva u gradove na severu Sirije.
Turski predsednik je povlačenje američkih vojnih trupa sa severa Sirije ocenio kao „pozitivan korak”.
Niko ne zna istinu o turskoj operaciji u Siriji
ISTANBUL – Turski predsednik Redžep Tajip Erdogan kritikovao je danas NATO saveznike koji razmatraju proširenje embarga na oružje protiv Turske zbog njene operacije na severu Sirije.
Erdogan je u Istanbulu rekao da je razgovarao sa nemačkom kancelarkom Angelom Merkel i britanskim premijerom Borisom Džonsonom, ističući da niko od njih dvoje „ne zna istinu” o turskoj operaciji, kao i da su pod „ozbiljnim pritiskom dezinformacija”, preneo je AP.
„Mi smo NATO saveznici. Molim da imate na umu da su sve ove zemlje članice NATO”, naveo je Erdogan, javlja Tanjug.
Lideri Evropske unije razmatraju proširenje embarga na oružje protiv NATO saveznice Turske u znak protesta zbog njene ofanzive protiv kurdskih snaga u severnoj Siriji.
Holandski ministar spoljnih poslova Štef Blok izjavio je „da se napad na susednu zemlju protivi međunarodnom pravu i Turska, kao i svaka druga država, mora da poštuje međunarodno pravo”.
On je to izjavio na sastanku šefova diplomatija EU u Luksemburgu.
Nemačka, Francuska i Holandija su već suspendovale prodaju oružja Turskoj.
Francuski ministar spoljnih poslova Žan-Iv le Drijan je pozvao Sjedinjene Države da sazovu sastanak međunarodne koalicije protiv Islamske države, upozoravajući da bi haos koji je izazvala turska ofanziva mogao da oživi opasnost od te terorističke grupe.
Sirijski Kurdi su bili ključni saveznici koaliciji predvođenoj od strane SAD u borbi protiv Islamske države.

Evrozona neće skliznuti u recesiju
Potpredsednik Evropske centralne banke (ECB) Luis de Gindos ne predviđa ulazak evrozone u recesiju, ali smatra da će se 19-člani blok suočiti sa dužim periodom nižeg privrednog rasta.
De Gindos je izjavio da su najnovije vesti u vezi sa trgovinskim pregovorima između SAD i Kine pozitivne, ali da su niska profitabilnost i valuacija banaka u evrozoni među ključnim slabostima koje sprečavaju neminovnu konsolidaciju u tom sektoru, javlja agencija Rojters prenosi Tanjug.
ECB je prošlog meseca spustila kamatne stope još dublje u negativnu teritoriju i obećala novu rundu otkupa obveznica ne precizirajući rok trajanja tog programa, u nastojanju da podstakne rast ekonomije evrozone, gotovo deceniju nakon dužničke krize u tom bloku.

Tajfun odneo najmanje 53 života u Japanu
TOKIO – U naletu tajfuna Hagibi u Japanu su, prema poslednjim informacijama, poginule najmanje 53 osobe, a spasilačke ekipe nastavljaju potragu za 16 nestalih, preneo je Kjodo.
Tajfun je prouzrokovao značajnu štetu u centralnim i severnim delovima Japana, a hiljade kuća je poplavljeno ili oštećeno.
Japanski premijer Šinzo Abe je najavio da će vlada formirati specijalni tim koji će uključiti zvaničnike iz različitih ministarstava koji će se baviti rešavanjem posledica tajfuna, što podrazumeva i pružanje pomoći ljudima koji su izmešteni.
„Naš odgovor mora biti brz i primeren”, rekao je Abe, ističući da se mnogi vode kao nestali, a šteta velika, preneo je AP.
U udarima tajfuna povređeno je najmanje 100 osoba, a oko 38.000 ljudi je evakuisano iz svojih domova, naveo je Kjodo.


(Foto EPA / KIMIMASA MAYAMA)


Hagibi je doneo rekordne količine kiše, zbog čega se za samo 48 sati izlilo čak 20 reka, javlja Tanjug.
Spasilačke ekipe pretražuju područje oko nabujalih reka i klizišta u potrazi za nestalima, vlasti upozoravaju da su moguće nove padavine, preneo je AP.
Tajfun Hagibi izazvao je velike nalete kiše i jake vetrove tokom vikenda, kada je poplavljeno i oštećeno više hiljada domaćinstava, a veliki deo glavnog ostrava ostavio bez struje.
Saopšteno je da je oko 60.000 domova još bez struje u Tokiju i obližnjim prefekturama, a železnica je saopštila je da je železnički saobraćaj ograničen na gradove Nagano i Tokio.

Predsednik Ekvadora i domoroci postigli sporazum
Predsednik Ekvadora Lenin Moreno i lideri domorodačkog stanovništva postigli su dogovor o okončanju protesta, u kojima je stradalo sedam osoba i koji su u poslednje dve nedelje paralisali ekonomiju te zemlje.
Protesti su počeli nakon odluke predsednika Lenina Morena da u zamenu za kredit MMF-a ukine subvencije na gorivo, što je dovelo do naglog porasta njegove cene.
Domoroci i predsednik su postigli dogovor da se zaustavi najavljeni paket štednje.
Prethodno su glavni organizatori protesta, domorodačka grupa Konaje saopštili da su pristali na direktne razgovore sa Morenom o ukidanju sporne uredbe o smanjenju subvencija.
Moreno je rekao da će ponuditi privatnim kompanijama da zaposlenima isplaćuju bonus od 20 dolara mesečno, prenosi Tanjug.
    </div>

  </body>
 </text>
</TEI>