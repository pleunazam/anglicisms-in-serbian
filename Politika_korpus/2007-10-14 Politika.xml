<TEI version="3.3.0" xmlns="http://www.tei-c.org/ns/1.0">
 <teiHeader>
  <fileDesc>
   <titleStmt>
    <title>The shortest TEI Document Imaginable</title>
   </titleStmt>
   <publicationStmt>
    <p>First published as part of TEI P2, this is the P5
         version using a namespace.</p>
   </publicationStmt>
   <sourceDesc>
    <p>No source: this is an original work.</p>
   </sourceDesc>
  </fileDesc>
 </teiHeader>
 <text>
  <body>

Unuče "Geneksa" može spokojno da pajki. Njegove opunomoćene dadilje iz regiona, sa sedištem u Beogradu, otpevale su još jednu uspavanku, tepajući mu kroz dijamantsku nokiju: "Taši, taši, tanana, još jedna firma kupljena!" Na imanju od nekoliko hektara, u šumovitom delu jedne od zapadnih metropola, u vili opasanoj zidom, s teniskim terenima i bazenom, detence gasi laptop i umesto da pojede kašicu od šargarepe i sedne na nošu, otvara bocu "džek-denijelsa" i uvaljuje se u fotelju s grejačima, vazdušnim jastucima i ABS kočionim sistemom. Nekoliko rudnika, i još fabrika hrane kao sitniš, nije loše za mališu koji se bliži četrdesetoj. 
Nikada nije igrao monopol, jer srpske igre istine su mnogo žešća priča za naslednika iskusnog, prevejanog socijalističkog menadžera koji je svoje znanje, veze i telefonski imenik preneo svom mladuncu. Sin Geneksa držao je dugo svoje čedo na kolenu i guslao mu ep o našoj propasti, deseterac ili sagu o kumovima srpske tranzicije, o tome kako se iz kancelarija na kojima je dominirao maršalov portret, na tim branicima odbrane od imperijalizma, stvarala kasta novih gospodara Srbije. O mališi se ovde ne zna gotovo ništa. Jedan od harlekina srpske tranzicije odoleva napadima taštine i stvara prstenove zaštite oko svog imena, porekla i porodičnog begraunda, koji vodi u najsofisticiranije lavirinte moći druge Jugoslavije. Jednako se čuva magazina za poznate i istražitelja iz ministarstva finansija. On je samo jedan od malih Topalovića nacionalne ekonomije, koji čeka da se pročita testament, a da onda dođe, inkognito, i uzme svoj deo. 
"Geneks" je bio država u državi, kao "Ineks", "Jugometal", "Progres", i još nekoliko socijalističkosamoupravnih multinacionalnih korporacija, osnivanih po republičkim centrima, s magičnim rečima - eksport, import, reeksport. Spoljnja trgovina bila je neistražena oblast bogatstva, a Jugoslavija most, ček-point, ili krava muzara bipolarnog sveta. Sa SSSR-om kliring, sa zapadom devize. Na razlici u ceni, hajde da se samo zadržimo na "Geneksu", koji je kupovao naftu od Moskovljana za siću, a zatim je uvaljivao trećim zemljama nekoliko puta skuplje, rasla je imperija s godišnjim obrtom od oko sedam milijardi dolara. Da ne pominjemo baš "migove", "kalašnjikove" i ostali asortiman bele tehnike za zemlje trećeg sveta, koje su renovirale svoje kuhinje, kako bi što bolje ispekle palačinke stranim zavojevačima. 
Mit o "Geneksu" je rastao, kao i njegova imovina: od avio-kompanije sa osam modernih aviona, hotela na Kopaoniku i Jadranu, do moćnih poslovnih centara i prvih big-mekova. Strane zemlje nisu tražile bankarske garancije u NBJ, bili su dovoljni ugovori s "Geneksom". Znali ljudi gde leži prava moć. Zaista, u isturena odeljenja u inostranstvu, luksuzno opremljena predstavništva, mogli su da uđu samo menadžeri obučavani na kursevima za obučavanje kadrova u inostranstvu, pažljivo dizajniranim maskiranim centrima Titovih obaveštajnih holdinga. Pravoverni su, međutim, brzo postajali svesni dekadencije zapada. Shvatili su da postoje i privatni računi, na koje mogu da se upišu provizije i poslovi koji su sklapani kada Udba u Beogradu odlazi na dremku. 
Prve crne liste nepodobnih tehnomenadžera stvarane su već šezdesetih godina, da bi sedamdesetih odliv društvenog kapitala preko tajnih računa dostigao ogromne razmere. Šema je razrađena tokom sankcija do savršenstva, kada je bogaćenje nekako bilo i patriotsko i nacionalno svesno, pa se deci dinosaurusa srpske ekonomije, školovanim na najprestižnijim univerzitetima, novac u koferima dopremao mlaznjacima, a oni ga skladištili na privatne šifrovane račune. Preko of-šor kompanija, zatiru se njegovi tragovi. A i lepo se letovalo. U istoj razmeri, kojom su se "Geneks" i ostale megakompanije ispumpavali, naduvavali su se novi igrači mističnih biografija i neistraženog porekla, za koje su radni ljudi i građani, oni kojima rastu uši u tranziciji, uzdisali: "Koji su, bre, sad, pa ovi"? Nova društvena vrsta, tajkuni i njihova mladunčad, kupovali su sve, nisu žalili pare, te su širili asortiman kao u doba "Geneksove" najveće slave - od njiva do stranaka. Dobro, gde su onda naši novci? Pa, okrenuli su pun krug i vraćaju se kući. Ali, ne u naše džepove. 
Završna faza rasparčavanja "Geneksa" iz doba društvene svojine, s ogromnim dugovima, ali vrednim nepokretnostima i basnoslovno skupim zemljištem, upravo traje. Prema nekim teorijama, reč je o vrednosti od četiri milijarde dolara. I, šta se, konačno, vidi sa krova "Geneksove" kule, simbolično okrenute ka zapadu, koja se leluja na košavi, pa stanari na poslednjem spratu nisu sigurni da li žive na ringišpilu ili u nekretnini.
Već znam kome rastu uši. Nas i vas, oko sedam miliona. Pitanje je, samo, koji će od Topalovića da se napumpa.

Paukova mreža srpskih tajkuna
"Geneks je nekada bio jedna od najmoćnijih firmi u Evropi, a ne samo u našoj zemlji. Ta moćna firma je davno ostala bez svoje kompletne mreže u inostranstvu, sa neprocenjivim kapitalom, od čega ništa nije vraćeno u našu zemlju. Broj njenih organizacionih jedinica u inostranstvu bio je daleko veći od broja pomenutog ovih dana u štampi. Moja saznanja iz osamdesetih godina prošlog veka govore da ih je bilo više od 150, a ne 70. Ista sudbina prati i ostala naša spoljnotrgovinska preduzeća o kojima se konačno mora znati istina. Tada ćemo imati i odgovor na pitanje ko upravlja i vlada privredom u ovoj zemlji."
Ovo su reči profesora Kostadina Pušare, redovnog profesora Univerziteta u Novom Sadu i Beogradu, viziting profesora u Rusiji, Italiji i Rumuniji, autora desetak knjiga iz oblasti finansija i međunarodnog bankarstva. Naš sagovornik je godinama bio angažovan u državnoj upravi i u spoljnoj trgovini, a bio je i prvi devizni inspektor koji je u inostranstvu kontrolisao poslovanje naše spoljnotrgovinske mreže. Nažalost, bio je i poslednji naš ekspert angažovan na tom teškom poslu.
Još 1972. godine izveštaj o ustanovljenom stanju, dr Pušara je predao Josipu Brozu Titu, Džemalu Bijediću i Stanetu Dolancu. Izneo je "činjenice i dokaze o ilegalnom iznošenju kapitala iz zemlje i podrivanju njene ekonomske moći". 
Koliko sutra, iz Jugoslavije je pobeglo 130 generalnih direktora, a kontrole u inostranstvu su obustavljene. Pušari je zabranjeno da iznosi podatke, mada je "sve tačno, ali nije vreme da se to saopštava." 
Gde su to kidnuli silni direktori, na kakve su se i čije jasle okačili?
Danas on podseća da je početkom 1971. donet zakon o osnivanju naših preduzeća i predstavništava u inostranstvu. Vrlo brzo su postavljeni temelji te mreže u Zapadnoj Evropi, SAD, Australiji, kao i u državama istočnog bloka. Za manje od tri godine, ondašnji Savezni devizni inspektorat je procenjivao da u inostranstvu već ima oko 18.000 naših preduzeća i različitih organizacionih jedinica. Uglavnom su ih osnivali domaći spoljnotrgovinski i proizvodni giganti i poslovne banke, a "mrežu su širili po modelu paukove mreže, po dubini i po širini".
S izuzetkom privrednih predstavništava u državama ondašnjeg socijalističkog bloka, sve te firme su osnivane kao privatne.
"Vođene su na ime i prezime našeg čoveka i nekog fizičkog lica dotične države, a poslovale su pod drugim nazivom u odnosu na svoju maticu u Jugoslaviji. Faktički i formalno, već tada, pre trideset godina, izvršena je privatizacija celokupne jugoslovenske spoljnotrgovinske operative u inostranstvu", tvrdi dr Pušara. 
Savezni devizni inspektorat u ono vreme nije mogao adekvatno da kontroliše tu privatizovanu hidru, "jer je u registru spoljnotrgovinskih preduzeća u našoj zemlji, krajem 1972. godine, bilo prijavljeno da svega 250 njih ima svoje preduzeće u inostranstvu."
Iako je ta mreža prekrila svet, u bilansima matičnih firmi u našoj zemlji nije bilo ni traga o njenom poslovanju. Savezni devizni inspektorati je vrednost privatizovanog, nekontrolisanog kapitala van zemlje, za period od 1972. do 1974. godine, procenjivao na oko 12 milijardi američkih dolara.
"Danas tu vrednost treba pomnožiti sa pet-šest puta", kaže dr Pušara. 
Taj ogromni kapital je zadržan u inostranstvu, "pod kontrolom pojedinaca, direktora tih preduzeća a za nas je to bio strani kapital koji je na vešt način korišćen kao izvor za skupe kredite sopstvenim preduzećima u našoj zemlji".   
U međuvremenu je proces globalizacije i eurizacije sve više jačao strukturu korporativnog sektora, transnacionalnih korporacija koje se nameću "kao vladaoci prava i nosioci uticaja na aktuelnu politiku u skladu sa sopstvenim interesima". 
Saznanja dr Pušare govore da je "ogroman uticaj tih privrednih i finansijskih struktura na političke partije, naročito u zemljama u tranziciji, jer im se u izbornoj trci i u borbi za vlast daju ogromna sredstva da osvoje pozicije u vlasti, kako bi ti centri moći mogli da vladaju. Ogroman je i njihov uticaj na medije, koji se drže pod kontrolom". 
Baš ti centri moći su "odlučujući i u procesu privatizacije i u odlučivanju ko će kupiti koje atraktivno preduzeće u našoj zemlji, ili koja će se nova banka pod stranim imenom pojaviti u našoj zemlji", kaže dr Pušara.
"Skrivanje od očiju javnosti, a naročito od stručne javnosti, delova ugovora o pojedinim atraktivnim privatizacijama ili koncesijama, predstavlja generisanje neprekidnog lanca korupcije iz najvišeg vrha.
U takvim okolnostima se ne može izbeći zloupotreba vlasti i snaženje organizovanog kriminala, njegovo ispoljavanje tokom ili nakon određene privatizacije, kao što je slučaj i sa Geneksom".
Kada se u tu čorbu ubace i ovdašnji "tajkuni" sve postaje još komplikovanije, jer su oni stariji nego što nas uveravaju višegodišnje, često pritvorne priče i medijske kampanje, kaže profesor Pušara. 
On identifikuje tri "tajkunska" nivoa, od kojih je prvi formiran još osamdesetih godina prošlog veka.
"Danas su to zreli svetski biznismeni koji su tada zaposeli mrežu naših preduzeća u inostranstvu. O njima nikada ništa nije rečeno, iako raspolažu ogromnim kapitalom i uticajem na procese u našoj zemlji, preko firmi pod stranim imenima".
Ne može se zanemariti ni struktura ljudi koji su u inostranstvu osnivali ove firme. 
"Bile su to osobe edukovane od strane Udbe, u ime koje su kontrolisali celokupnu strukturu i mrežu spoljnotrgovinskih preduzeća. Pomenuću Geneks, Ineks, Centrotekstil, Jugometal, Inu, Iskru, Energoinvest, Energoprojekt, Astru, Makedonijueksport, Kombinat aluminijum... Bez saglasnosti Udbe niko nije mogao da se zaposli u tim preduzećima", podseća dr Pušara.
Prema njegovim uvidima, drugi nivo "tajkuna" stvoren je početkom devedesetih godina. "Reč je o manjem broju ljudi iz vlasti ili uz aktuelnu vlast, ili o pojedincima na značajnim mestima u privredi koji su u eri hiperinflacije, zahvaljujući svom uticaju na vlast, podizali ogromne devizne kredite u bankama, bez ugovorne klauzule o načinu vraćanja. Tako su ti krediti na kraju otpisani a njihovi korisnici su postali devizni milioneri. Novcem tako stečenim, lako su razvili svoje imperije, a njihov uticaj na vlast u svim režimima od onda je ogroman."
Treći nivo "tajkuna" čini jedna kriminalizovana, poveća grupa ljudi, "koji su u proteklim vremenima krize u našoj zemlji na nedozvoljen način došli do novca. Novokomponovani bogataši i aktuelne vlasti, bili su u sprezi s tim podzemljem, što najbolje ilustruju zemunski i surčinski klan", kaže dr Pušara.
Uprkos takvoj, neveseloj situaciji, ili baš zato, pitamo našeg sagovornika kako on vidi rasplitanje tog čvora na omči koja nas snažno steže?"Državne institucije i vlast moraju da se distanciraju od uticaja transnacionalnih korporacija i centara moći. Mora se zabraniti finansiranje političkih partija u izborima i uopšte, od strane tih centara moći i sprečiti njihov uticaj na medije. Sva tri nivoa tajkuna treba podvrći ispitivanju porekla imovine, u krajnjem slučaju oporezivanju. Slično je uradila i Rusija i time rešila svoju nezavidnu međunarodnu dužničku poziciju", kaže dr Kostadin Pušara.

"Geneks" nije hteo rasprodaju
Kad se, posle deset i po godina, oktobra 2000. vratio na čelo "Geneksa", Milorada Savićevića su dočekale suze radosnice i – dug od 230 miliona dolara. Posle tri-četiri godine tvrdio je da je minus sveo na 150 miliona dolara. Pričao je da će da digne na noge oronulo i na sve strane razvučeno nekadašnje čudo socijalističke ekonomije, najmoćniju kompaniju na Balkanu. Protivio se žurbi da se počne sa privatizacijom velikih sistema dok su oni još u ritama. Govorio je da ih prvo treba oporaviti i uglancati, pa potom oglasiti njihovu prodaju, nadajući se mnogo višoj ceni, pre svega za "Geneks grupu". Žalio se na "namere nekih neprincipijelnih koalicija, stranaka, poslovnih grupa, kao i grupica unutar ICG-a, koje rade za nekoga, i ponekih ’tajkunčića’ spolja". – Ako neko proda "Geneks" samo za 100 miliona evra, biće to slučaj za Anketni odbor – izjavio je za "Politiku". 
Do 2006, kada je smenjen sa funkcije generalnog direktora, često se nije slagao sa svojim saborcima iz vremena borbe protiv Miloševića, iako su iz inostranstva stizale pohvale srpskoj tranziciji. Kritikovao je šablonski pristup koji nije uzimao u obzir ovdašnje specifičnosti. Proglašavan je za čuvara društvene svojine, za starovremskog čoveka. Tvrdio je da mnoga radna mesta nisu morala da se ugase.
– Ne bih hteo da se dosadašnje greške u privatizaciji dogode i "Geneksu" – govorio je kao naš sagovornik pre tri godine. –Peglanje budžetskog deficita po cenu rasprodaje privrednih resursa je katastrofa. Trebalo je, na početku, sačiniti program za preživljavanje preduzeća do završetka privatizacije. Tako nešto postoji i na Zapadu. Čak i u Americi ima oko 200 modela za pomoć preduzećima koja se nađu u teškoćama. 
Naročito mu je smetalo "često mahanje stečajnom sekirom". Kada je 2002. uveden stečaj i "Generaleksportu", za Savićevića je to bilo rušenje postojećeg "u ime ideološke čistote koncepta". "U Srbiji je zavladao žešći neoliberalizam nego u njegovoj kolevci. Ovi naši ispadoše veći katolici od pape." 
Koliko god ojađen rasturanjem Jugoslavije i sankcijama, što mu je odnelo 500 miliona dolara, "Geneks" je nekako preživljavao.  
– Jedna revizorska kuća je procenila da ICG danas vredi oko 150 miliona evra – tvrdio je pre tri godine Savićević. – Agenciji za sanaciju banaka dugujemo 100 miliona dolara, što bismo mogli da vratimo po ključu Pariskog kluba sa 20 miliona. Još oko 40 miliona dolara ova kuća duguje domaćim i stranim poveriocima, što se može otkupiti za 15 do 20 odsto. Investiranjem od 25 do 30 miliona evra, "Geneks" bi svoju vrednost povećao za 50 miliona evra. 
Plan nije sproveo u delo.  Nedavno je Milorad Savićević, sa još nekoliko saradnika, uhapšen pod optužbom da su ustupanjem građevinskog zemljišta u blizini "Geneks apartmana" drugim firmama oštetili državu za 20 miliona evra. 
Sadašnje rukovodstvo "Geneks grupe" nije se odazvalo našem pozivu da govori o aktuelnom stanju kompanije. 
Al. Mikavica A. Nikolić
--------------------------------------------------------------------------
Za privatizaciju i protiv nje
U junu je Mlađan Dinkić, ministar ekonomije i regionalnog razvoja, saopštio mogući model privatizacija "Geneks grupe". Po njegovim rečima, primeniće se metod prodaje imovine. 
– Prodavaće se imovina bez dugova, a potom će se iz ostalih prihoda namirivati poverioci. Do kraja godine će biti održana aukcija za "Geneks" hotele u Beogradu i na Kopaoniku – precizirao je Dinkić. 
Predstavnici bivših radnika i akcionara protive se početku privatizacije dok se ne završe sporovi koji se vode pred Četvrtim opštinskim sudom i Trgovinskim sudom u Beogradu.
Vrhovni sud je još 2003. godine doneo odluku o reviziji imovine "Geneksa" u korist radnika, koja do danas nije ispoštovana, kao ni privremena mera inspekcije rada, po kojoj se otpušteni radnici moraju vratiti na posao. Po proceni Zorice Sekulovski, predsednika Udruženja radnika i penzionera, široj javnosti poznatije po tvrdnji da osim drumske i stečajne postoji i "geneks mafija", imovina ovog preduzeća vredi četiri milijarde evra.

"Ineks" namerno urušavan
"Ineks-Intereksport" je jedan od nekadašnjih spoljnotrgovinskih giganata kome odavno ne cvetaju ruže. Stečaj je uveden u nekim njegovim delovima, a u nekima je ukinut, jer je bio neosnovan. Među zaposlenima, sadašnjim i bivšim, vlada uverenje da je "Ineks" žrtva stečajne mafije. Optuženi su u pritvoru, a suđenja su počela. Čelni ljudi firme, i pored nekoliko uzastopnih novinarskih poziva, nisu bili spremni da govore o tome šta je od "Ineksa" ostalo. Pravdali su se prezauzetošću ili službenim odsustvovanjem.Do raspada velike države, a posebno u doba klirinškog načina plaćanja, "Ineks" je bio jedna od većih spoljnotrgovinskih kuća. Centrala firme bila je u centru Beograda u palati od 20 spratova, a poslovna mreža preduzeća i poslovnih jedinica širom zemlje i sveta. 
"Ineks" je ulagao u proizvodna preduzeća i bio značajan zamajac domaćoj proizvodnji i razvoju nerazvijenih regiona u Srbiji. Naši sagovornici koji su decenije radnog staža prikupili u "Ineksu", a želeli su da ostanu anonimni, kažu da im je sa ove vremenske distance jasno da je i ovaj gigant svesno urušavan zbog velike vrednosti imovine. Kažu da su se zaposleni u "Ineksu" mogli izboriti sa poslovnim problemima, ali protiv raznih, u prvom trenutku, slabo vidljivih sila koje ih vuku nizbrdo – bili su nemoćni.
Sankcije su dosta iscrple "Ineks", ali mnogo više okolnost da su sva njegova preduzeća u inostranstvu morala biti preneta na fizička lica odnosno pojedince. Stvoreno je pogodno tle za zloupotrebe, pa je tako veliki kapital firme, naročito od reeksporta nafte i investicionih poslova u inostranstvu volšebno nestao. Tada aktuelno poslovodstvo emitovalo je komercijalne zapise u velikoj vrednosti, a pri tom nije obezbedilo pokriće za povraćaj sredstava investitorima u zemlji. 
To su razlozi zbog kojih je "Ineks" iz perioda ekonomskih sankcija izašao sa velikim dugovima prema investitorima, kao i prema izvođačima investicionih radova. Na apele zaposlenih, da se pokrene istražni postupak, niko od nadležnih nije ozbiljno reagovao. Izlaz je nađen prodajom akcija u jednoj zajedničkoj firmi i isplaćeni su gotovo svi dospeli dugovi, posle čega je firma mogla lakše da diše. 
Zaposleni za sadašnje stanje u firmi krive Gorana Kljajevića, bivšeg predsednika Trgovinskog suda. "Ineksova" firma u čijem je sastavu palata od 20 spratova u jednom trenutku je vodila dva sudska spora. Jedan od 1,5 miliona dolara koji se više godina vodio na štetu firme, a drugi u mnogostruko višem iznosu – u njegovu korist. Sud je, međutim, naprečac prvo doneo presudu u sporu vrednom 1,5 miliona dolara na štetu firme, a odugovlačio je sa presudom u korist "Ineksa". 
Sud je pri tom odbio predlog tadašnjeg direktora matične firme da preuzme i izmiri dug u celosti ili da se obaveza prebije iz potraživanja po drugoj presudi. Dakle, izvori za izmirenje duga su postojali, ali ne i dobra volja suda, pa je "Ineksova" firma u okviru koje je zgrada od 20 spratova i velika potraživanja, višestruko veća od duga, po presudi bila blokirana i uvedena u stečaj.
Nedugo zatim uveden je stečaj u još jednu "Intereksportovu" firmu zbog neznatnog duga od nekoliko hiljada dolara, a ona je potraživala više od 20 miliona dolara od "3. maja" iz Rijeke, koje nije mogla da naplati zbog sankcija. 
I najzad, gotovo istovremeno je uveden stečaj u još jednu "Intereksportovu" zavisnu firmu, potom je došla likvidacija, pa stečaj i u matičnu firmu, iako je ona likvidna, ali se u okviru nje vodila sva preostala imovina firme. 
Sudskim odlukama stečaj i likvidacija su ukinuti u obe firme kao neosnovani. Može se samo pretpostaviti kakva je šteta naneta "Intereksportu" zbog nasilnog prekida rada koji je trajao više od 14 meseci u njegovim dvema firmama. 
Bivšem predsedniku Trgovinskog suda nije uspelo da matičnu firmu sa njenom imovinom zadrži u stečaju, uprkos odugovlačenju sa postupkom. U međuvremenu pokušao je da nekoliko atraktivnih i velikih objekata u Beogradu koji pripadaju matičnoj firmi prenese na firmu koja je ostala u stečaju, kako bi njima stečajna mafija mogla nesmetano raspolagati. 
Na teret Kljajeviću zaposleni stavljaju i da je direktno sprečio "Ineks" da se privatizuje tako što je matičnu firmu uveo u likvidaciju. Bivši predsednik Trgovinskog suda u Beogradu i neki pripadnici stečajne mafije su na optuženičkoj klupi.
Zbunjuje što se "Ineks-Intereksport" i dalje sputava u privatizaciji. Zaposleni su nezadovoljni i stavom Agencije za privatizaciju koja, po njima, onemogućava matičnu firmu "Ineks-Intereksport" da se privatizuje, kako bi, po mišljenju radnika firme, pala u stečaj, a njena materijalna dobra kupila ispod cene. 
-----------------------------------------------------------
Ogromno bogatstvo
Ekonomski institut iz Beograda je sredinom 2002. godine, po najnepovoljnijoj knjigovodstvenoj vrednosti, procenio da je samo nepokretna imovina "Ineksa" u zemlji vredna više od 50 miliona evra, dok je tržišna višestruko veća.
Na primer, "Ineks" je vlasnik dvadesetospratnice u Ulici 27. marta br. 69 u Beogradu, zatim zgrade u Francuskoj br. 12, u Rajićevoj, vile u Ulici Andre Nikolića na Dedinju, "Ineks gradske kafane", nekoliko lokala u najužem beogradskom centru, sve ukupno oko 25.000 kvadratnih metara.
Pored toga, "Ineks" je vlasnik tri hotela na Brezovici, uključujući i tamošnji restoran "Brvnara", zatim hotela "Zlatna obala" u Sutomoru, "Drina" u Bajinoj Bašti, hotela "Tara" na Tari, kao i poslovnog prostora u svim glavnim i većim gradovima bivše SFRJ.
Međutim, ovo preduzeće je i vlasnik nepokretne i pokretne imovine u inostranstvu, kojom je raspolagalo 36 preduzeća i predstavništva širom sveta. I sve to nije dovoljno za plaćanje manjih dugova, ili je, možda, upravo ta imovina dovoljan razlog za dalje rastakanje te velike kuće.A. M. – J. R.

Pretapanje "Jugometala"
Da još nije Udruženja 750 malih akcionara, koji se već šest godina bezuspešno sude za svoju imovinu vrednu oko 1,1 milion evra, malo ko bi se setio nekada čuvenog beogradskog spoljnotrgovinskog preduzeća "Jugometal" – firme koja se od osnivanja 8. oktobra 1946. isključivo bavila izvozom i uvozom metala, ruda, koksa, ali i procesne opreme za veliki broj preduzeća ondašnje velike Jugoslavije.Danas ga, posle privatizacije od pre dve i po godine, pod dosta sumnjivim okolnostima, kako tvrdi specijalni savetnik Udruženja malih akcionara Mirko Zujić, gotovo i nema.
Vredna imovina, sa letovalištem u Hrvatskoj, skupim stanovima po Beogradu, ali i još nekim gradovima bivše SFRJ, prodata je za gotovo bagatelnih 400.000 evra. Upravna zgrada, ponos "Jugometala" u Deligradskoj broj 28, koja je napravljena na placu vojvode Živojina Mišića, prodata je beogradskom "Vodovodu i kanalizaciji" za svega pet miliona evra. Iako, tvrdi Zujić, vredi bar još toliko. Sve je proćerdano i razvučeno, tako da danas od čuvenog "Jugometala" postoji samo ime sa svega tri zaposlena na nekoj skromnoj adresi u Ulici 27. marta.
U zlatno doba spoljne trgovine SFRJ "Jugometal" je zapošljavao 1.050 radnika sa predstavništvima u Londonu, Parizu, Milanu, Diseldorfu, Beču, Madridu, Teheranu, Njujorku, Bombaju, Moskvi, Bukureštu, Istanbulu, Pragu, Katovicama, Sofiji, Santijagu de Čile, Tokiju, Pekingu, Johanesburgu, Lusaki... i, naravno, u svim republičkim centrima velike Jugoslavije. Izvozilo se zlato, srebro, bakar, cink, olovo, a u svetu nabavljalo sve ono što je industriji SFRJ u usponu nedostajalo. 
Bili su i ostali najveći dobavljač i garant za izgradnju smederevske železare. Od njihovih para je napravljena fabrika bešavnih cevi u Uroševcu. Pre skoro dve decenije "Jugometal" je godišnje pravio više od tri milijarde dolara ukupnog prometa. Londonska berza metala je znala koji put da reaguje kada su trgovci "Jugometala" prodavali ili kupovali robu. Da se i ne govori o pravom rasadniku stručnjaka i kadrova za posebne vrste trgovine i praćenje berzanskih zbivanja.
Već sa prvim znacima političke krize, a potom i raspadom bivše federacije, i temelji moćnog "Jugometala" počinju da se krune, da bi ga dotukle međunarodne ekonomske sankcije, hiperinflatorni požar i, konačno, prenošenje njegove celokupne imovine smederevskom SARTID-u. Političkom odlukom dužnik je preuzeo poverioca, podseća Zujić i dodaje da je taj loš "brak iz računa" u stvari bio početak otimačine njihovih 8,5 odsto ili 110.000 akcija, koji su on i još stotine radnika "Jugometala" u tri navrata kupovali po Miloševićevom zakonu o privatizaciji 1992. Onom istom po kom su privatizovani "Knjaz Miloš", "Ce market" i sve ostale srpske spoljnotrgovinske kuće.
Sa petooktobarskim promenama 2000. umesto vlasničkog raspleta ondašnji "krizni štab" pravi još veću nepravdu izvlačeći silom "Jugometal" iz naručja SARTID-a. Ali, gle čuda, umesto da ga ondašnji beogradski Trgovinski sud registruje kao akcionarsko društvo, "mangupi iz sopstvenih redova" ponovo ga podvode pod firmu društvenog preduzeća sa svim pratećim posledicama za njihovu imovinu i akcije.
Mnogo ljudi je dolazilo i odlazilo sa rukovodećih mesta onoga što je preostalo od "Jugometala", kaže Zujić i dodaje da su neki bili i u istražnim zatvorima, ali da on i njegovih 750 akcionara nemaju od toga baš ništa. Njihova nevolja više jeste strašna sporost naših sudova pred kojima nikako da dokažu da su prevareni i da im je oteta imovina koja je uredno uknjižena.Slobodan Kostić

Kako je "Progres" pao
Kompanija "Progres" je 1991. godine imala promet od dve milijarde dolara. Za narednu godinu planiran je profit od sto miliona dolara i akumulacija od 20 miliona dolara. Takva očekivanja temeljena su na već ugovorenim poslovima, među kojima je bila i isporuka hiljadu vagona cisterni Fabrike vagona – Kraljevo u Francusku. "Progres" je i sa "Elektronskom industrijom" iz Niša napravio aranžman o izvozu delova za televizore, takođe u Francusku, gde je planirano sklapanje i dizajniranje TV aparata za tamošnje tržište. Pretpostavlja se da od tih poslova nije bilo ništa. Govoreći tada o poslovanju "Progresa", njegov dugogodišnji generalni direktor Mirko Marjanović je, u intervjuu za "Politiku", tajnu uspeha tog preduzeća objasnio rečima: "Prodajemo rusku robu na Zapadu. Onda tim parama tamo kupujemo opremu i isporučujemo je na Istok. I svi su zadovoljni". 
U tom razgovoru Marjanović je najavio da je "Progres" u Rusiji, u Novokuznjecku, dobio gradnju šest fabrika, po principu "ključ u ruke". 
Nakon raspada SFRJ, zbog kojeg je "Progres" ostao bez značajnih poslova poput izvoza proizvoda crne metalurgije iz Željezare Zenica, i sankcija, kompanija se okrenula tržištima bivšeg SSSR-a. 
"Progres" tako 1993. godine od "Naftne industrije Srbije" preuzima uvoz ruskog gasa. NIS je potisnut uz obrazloženje da će "Progres", odnosno njegova povezana firma mešovitog srpsko-ruskog kapitala "Progres gas trejding", uredno plaćati isporučeni gas. To je bio klasičan barter aranžman kroz koji je gas menjan za robu domaćih proizvođača.
Međutim, nakon demokratskih promena u oktobru 2000. godine, na površinu počinju da izbijaju informacije o spornom poslovanju "Progresa" tokom 90-ih godina. Bez obzira na to što je "Progres gas trejding" uživao razne pogodnosti u dobijanju robnih kvota, usmeravanju carine i sredstava Fonda za razvoj Srbije za isplatu gasa, ostao je dug od 323 miliona dolara. "NIS gas" i "Energogas" usaglasili su dug od 261 milion dolara, tako da je "Progres gas trejding" ostao dužan da obrazloži razliku od 61 milion dolara. Zbog toga je Vlada SRJ uvoz gasa poverila NIS-u, koji je u startu dobio povoljniju cenu od "Progres gas trejdinga". Tako je samo u prvoj polovini 2001. Srbija je uštedela 9,5 miliona dolara.
Još jedan primer "uspešnog" poslovanja "Progresa" bio je i izvoz hidrauličnih instalacija u Iran, koje je proizvela  "Prva petoletka" iz Trstenika. Ta kompanija iz ovog posla nije dobila ni jedan jedini dinar. "Progres" joj je u oktobru 2000. ukupno dugovao 4,6 miliona dolara i 83.743 marke, a istraga saveznih inspektora, koji su se bavili tom malverzacijom, ostala je mrtvo slovo na papiru. Generalni direktor "Progresa" Mirko Marjanović bio je tada premijer Vlade Srbije i visoki funkcioner Socijalističke partije Srbije.
"Progres" se bavio i izvozom žita. Međutim, zbog jednog od takvih aranžmana, kompanija je umalo 2002. otišla u stečaj. Naime, "Progresu" je razrezan porez na ekstraprofit od 23,9 miliona dolara, jer je 1995. i 1996. godine pod privilegovanim cenama od Srbije kupovao žito i prodavao ga u inostranstvu. "Progres" je tako od Direkcije za robne rezerve, po ceni od 162,5 dolara po toni (na svetskom tržištu cena je bila između 230 i 245 dolara), kupio 100.000 tona pšenice i po istoj ceni ga prodala francuskoj firmi "Eksposel". Nije poznato u čijem džepu je završila razlika od 80 dolara po toni.
U poslepetooktobarskim previranjima, u "Progresu" je oformljen krizni štab, zbog čega je Mirko Marjanović tražio zaštitu policije, a vršilac dužnosti direktora, kojeg je on postavio, angažovao je privatno obezbeđenje da čuva upravnu zgradu. Tada su kola krenula nizbrdo.
"Progresova" poslovna zgrada u Knez Mihailovoj sa 3.500 metara kvadratnih, odmah do palate "Progres", prodata je za samo 4,5 miliona dolara. 
Kada su akcije "Progresa" izašle na berzu, njihova cena je prvog dana (umesto rasta, jer je cena krenula od knjigovodstvene vrednosti) pala za 20 odsto.
U nastojanju da priču o "Progresu" profesionalno i do kraja obradimo, pokušali smo da informacije o toj kompaniji, o njenom današnjem stanju i planovima za budućnost, dobijemo od predstavnika aktuelnog rukovodstva. U tome nije mogao da nam pomogne ni naš kolega Đorđe Martić, bivši glavni i odgovorni urednik "Ekspresa".  Marko Lakić

Riba i jabuka štite
Jabuke i riba smanjuju rizik od dečjih alergija. Prema novim istraživanjima, žene koje tokom trudnoće konzumiraju jabuke i ribu mogu da utiču na smanjenje rizika od obolevanja svoje dece od alergija i astme.Istraživanje nije potvrdilo zaštitno delovanje drugih namirnica protiv alergija i astme, uključujući povrće, voćne sokove, citrusno voće, integralne žitarice, niskomasne namaze. Istraživanje je obuhvatilo više od 1200 trudnica koje su ispunile upitnik o sopstvenim prehrambenim navikama. Kada su njihova deca imala pet godina, majke su ispunile upitnik o prehrambenim navikama svoje dece, a istovremeno su ta deca podvrgnuta testu na alergije i funkcionisanje pluća. 
Autori istraživanja navode da su antioksidansi flavanoidi iz jabuka, kao i omega-3 masne kiseline iz ribe, verovatno zaslužni za zaštitno delovanje ove hrane protiv alergija i astme. Takođe, dodaju da je moguće da su prehrambene navike majke u trudnoći bitnije za zdravlje dečjeg sistema za disanje do pete godine starosti od prehrambenih navika samog deteta.
D. P.

Sjaj u oku
Oftalmologija je medicinska grana u kojoj je napredak tehnologije i elektronike načinio velike pomake, kako u dijagnostici, tako i lečenju mnogih očnih bolesti. Naš sagovornik na ovu temu je stručnjak svetskog glasa, profesor dr Zoran Kuljača, direktor "Klinike Miloš",specijalne bolnice za oftalmologiju.– Pre samo desetak godina bilo je nezamislivo da možete dobiti presek mrežnjače koji odgovara histološkom isečku jednostavnim i bezbolnim pregledom svetlosnim snopom, metodom koja se zove optička koherent tomografija (OCT). Takođe, količina informacija koju dobijamo novim generacijama kompjuterizovanih vidnih polja o funkciji očnog živca ili ultrazvučnom biomikroskopijom ili IOL masterom o građi i anatomskim odnosima u oku značajno nam je olakšala rešavanje nekih dijagnostičkih dilema. U refraktivnoj hirurgiji (popularno "skidanje dioptrije") sem kompjuterskog analiziranja prednje i zadnje površine rožnjače dostupan nam je i "analyzer", aparat koji meri celokupnu prelomnu moć oka pa možemo dizajnirati specijalni program intervencije za svakog pojedinačnog pacijenta. 
Ovo su samo neke od novijih dijagnostičkih procedura koje navodi dr Kuljača, a koji stručnjake primoravaju da se stalno usavršavaju i šire svoje stručne horizonte. Istovremeno terapijske mogućnosti su svake godine sve veće, a metode suptilnije i sigurnije. 
O tome koliko se promenila hirurgija katarakte, najčešće hirurške intervencije na oku, sagovornik "Politike" kaže:
– U poslednjih 20 godina, od vađenja celog sočiva, preko ugradnje tvrdih implanta, stigli smo i u Srbiji do hirurgije malog i mikroreza sa ugrađivanjem mekih i multifokalnih sočiva. 
I na naše tržište, zahvaljujući pre svega Ministarstvu zdravlja, ušle su velike svetske oftalmološke firme, pa je poslednjih nekoliko godina nabavljeno više aparata za hirurgiju katarakte i zadnjeg segmenta oka, postoji i konkurencija među firmama što je dobro. Ali, po rečima ovog vrhunskog stručnjaka, u Srbiji još uvek nema (ili su u povoju) konsignacija sa hirurškim materijalom ili intraokularnim sočivima koje finansira proizvođač. Zbog toga kod nas, za razliku od, recimo, bogate Nemačke, korisnik unapred plaća sve što treba da se ugrađuje pacijentu. Još jedan dokaz da u svetskoj ekonomiji siromašni često plaćaju veću cenu od bogatih za isti nivo usluga. 
Naravno, mnogo je teže od nabavke opreme iškolovati kvalitetne stručnjake koji su u stanju da sa tim novim tehnologijama postignu vrhunske rezultate. U Americi i zapadnoj Evropi svakodnevno se obučavaju mladi hirurzi pod budnim okom iskusnih kolega i takav pristup, koji je složen i zahtevan za obe strane, protiče bez neželjenih komplikacija i u Srbiji. 
– Mlade ljude treba takođe slati u svet na stipendije, "fellowship" boravke, kao sto su to učinile Grčka, Rumunija, Mađarska i u poslednjih nekoliko godina znatno povećale kvalitet svoje oftalmologije. I naravno, morate mnogo da radite, svakog dana, sa pacijentima i u operacionoj sali, sa mnogo dobre volje i ne štedeći se, da biste postigli rezultate. Nemamo mi potrebu, kao zemlja, da uvozimo doktore čije se metode i rezultati naveliko reklamiraju bez ikakve stručne kontrole i obrazloženja, što je u celom civilizovanom svetu nedopustivo.  – ističe profesor Zoran Kuljača. 
Radeći decenijama onako kako najbolje zna i po savesti, i u državnoj i u privatnoj praksi, ovaj stručnjak smatra nedopustivom diskriminaciju pacijenata prinuđenih da lek za svoju boljku potraže u nekoj privatnoj bolnici, ne zbog komfora, već zato što ih je muka na to naterala, a gde sve ponovo moraju da plate kao da nisu godinama izdvajali od svoje zarade za zdravstveno osiguranje i koji su na taj način izloženi nepravdi  zbog veštačke podele na "državnu" i "privatnu" medicinu.
– Ja u tu podelu ne verujem. Mi se trudimo  da omogućimo pacijentima složene operacije, koje su, kao na primer transplantacija rožnjače, kod nas duplo jevtinije nego u drugim zemljama. Naši su fondovi siromašni, stopa izdvajanja za zdravstvo je među najnižim u Evropi, ali šta je sa privatnim osiguranjima, kako to u Srbiji tako teško ide, koji su razlozi – pita ovaj stručnjak koji je hiljadama ljudi, i ovde i u svetu, omogućio da, kada skinu zavoje i otvore oči, ugledaju svet pred sobom u svom njegovom sjaju i svom beskrajnom bogatstvu boja.

Više nasilja uz televizor
Dr Robert Džon Hankoks, sa univerziteta u Novom Zelandu, sa saradnicima sproveo je istraživanje na više od 1.000 dece uzrasta od pet do 15 godina. Kod te dece su dijagnostikovani poremećaji koncentracije unazad nekoliko godina.Naučnici su zaključili da gledanje televizije više od dva sata dnevno kod dece od pet do 15 godine povećava probleme s koncentracijom u adolescenciji. 
Oko 40 odsto teškoća s koncentracijom izazvano je prekomernim gledanjem televizije. 
Iz Udruženja američkih  pedijatara stiže najnovija preporuka da deca mlađa od dve godine ne bi trebalo da gledaju televiziju uopšte, a starija deca samo 15 minuta za svaku godinu života.
"Uobičajena praksa da se deci puštaju crtani filmovi i slični sadržaji na TV-u da bi se zabavila potpuno je pogrešna", tvrdi dr Hankoks. "Osim toga, uz gledanje TV-a, konzumiraju se nezdrave grickalice što dovodi do dodatnih problema s preteranom telesnom težinom maloletne dece."
I brojna ranija višegodišnja istraživanja pokazala su štetan uticaj gledanja televizije ne samo na zdravlje već i na ponašanje dece. Tako se, između ostalog, tvrdi i da mališani pod uticajem televizije postaju budući nasilnici.
Istraživači s univerziteta Vašington utvrdili su da deca koja kasnije postanu zlostavljači ostale dece televiziju gledaju u proseku pet sati na dan, gotovo dva sata više od svojih vršnjaka.
U istraživanju u kojem je sudelovalo 1266 dece stare četiri godine utvrđeno je i da mentalna stimulacija roditelja, čitanje bajki, na primer, smanjuje izglede da će dete postati nasilno.
Po mišljenju stručnjaka, uz mentalnu stimulaciju za izbegavanje nasilnosti kod dece nužna je i neophodna i emocionalna podrška roditelja.
Ranija istraživanja već su pokazala da preterano gledanje televizije kod gojazne dece dovodi do pomanjkanja koncentracije i nekih tipova agresivnog ponašanja.
D. P.

Stariji poželjniji
Holivudske filmske zvezde, najbogatiji svetski biznismeni, slavne ličnosti... oduvek su imali pravo na život po sopstvenom izboru, koji je često postajao putokaz i za obične smrtnike. Biti bogat, slavan i oženjen znatno mlađom ženom od sebe jedan je od stilova života koje je ponudila holivudska fabrika snova a koje su prihvatili milioni muškaraca širom sveta, bez obzira na svoj društveni status. Ali, sasvim odvojeno od ove priče postoji i naučno objašnjenje činjenice zašto je za čovečanstvo dobro da žena bude znatno mlađa od svog partnera.
Žene najčešće gube reproduktivnu moć oko pedesete, a muškarci mogu da postanu očevi i u sedamdesetim. Prirodnom selekcijom dugovečnih gena, koje očevi prenose i na sinove i na kćerke, žene, posmatrano dugoročno, takođe su na dobitku. 
Da bi objasnili ove pojave, i sagledali kako muška plodnost produžava ljudski vek, naučnici sa Stenford univerziteta ispitali su životni vek i dužinu plodnosti kod muškaraca i žena u tri zatvorene društvene grupe, koje su po svom današnjem načinu života najbliže životu naših predaka. Dobijene rezultate uporedili su sa rezultatima istraživanja nad kanadskim muškarcima.
Grupa lovaca – sakupljača iz Paragvaja, farmeri – domoroci iz Bolivije i stanovnici zabitih sela u Gambiji u poređenju sa modernim Kanađanima imali su bogatiji i plodniji seksualni život. U svim ispitivanim grupama žene su prestale da rađaju u pedesetim godinama, a među muškarcima je bilo znatnih odstupanja kada je reč o njihovoj plodnosti. Najduža sposobnost za reprodukciju zabeležena je kod Gambijaca (75 godina), zatim Bolivijaca (70), pa Paragvajaca koji su prestali da budu očevi posle 65. godine. Ispitivani Kanađani nisu pokazivali plodnost posle 55. godine.
Ipak, zašto muškarci biraju mlađe žene a žene rado odlučuju da se udaju za nekog ko je stariji deset ili više godina?
Na to pitanje odgovor su dali psiholozi pozivajući se na činjenice iz evolucije psihologije. A činjenice glase da stariji muškarci imaju mnogo više mogućnosti i sposobnosti da zaštite ženu i porodicu, mnogo više odgovornosti da brinu o njima od onih mlađih. Što se tiče žena, one su u tim vezama, po mišljenju psihologa i seksologa, samo odlično sredstvo kojim se geni dugovečnosti prenose s muškaraca utičući tako na duži životni vek i jednih i drugih. Jer, činjenica je da se na planeti sve duže živi, a da prosečni vek muškarca u industrijski razvijenim zemljama danas jeste znatno duži nego pre nekoliko decenija, ali još uvek je za deset godina kraći od ženskog (75 prema 85 godina). Uzdajući se u ova istraživanja, može se zaključiti da će jednog dana, zahvaljujući tome što su se ženili mlađim ženama, dužina života i muškaraca i žena biti podjednaka.

Zemljotres jačine 5,7 stepeni Rihterove skale pogodio Čile
Zemljotres jačine 5,7 stepeni Rihterove skale pogodio je danas Čile, saopštio je Evropsko-mediteranski seizmološki centar (EMSC).
Epicentar zemljotresa bio je 39 kilometara severoistočno od glavnog grada Santjaga sa oko 4,8 miliona stanovnika.
Do sada nema izveštaja o eventualnim žrtvama ili šteti, preneo je Tas.

Vučić priredio večeru za predsednika Crne Gore
Predsednik Srbije Aleksandar Vučić ugostio je na večeri predsednika Crne Gore Jakova Milatovića, koji boravi u zvaničnoj poseti Srbiji.
„Poželeo sam dobrodošlicu predsedniku Crne Gore Jakovu Milatoviću, uveren da otvaramo novo poglavlje u odnosima između naših zemalja i bratskih naroda", napisao je Vučić na Instagram nalogu "budućnostsrbijeav".
Prethodno je Milatović na svečanom prijemu u Crnogorskoj kući u Beogradu, poručio da, nakon poseta Evropskim institucijama i sedištu NATO u Briselu, dolazi u Beograd "u nameri da da doprinos revitalizaciji političkih odnosa dve zemlje".
Milatović je danas stigao u zvaničnu dvodnevnu posetu Srbiji, a na aerodromu "Nikola Tesla " u Beogradu dočekao ga je prvi potpredsednik Vlade i ministar spoljnih poslova Srbije Ivica Dačić.
Kako je najavljeno, Milatović će se sutra, uz ceremonijalni doček ispred Palate Srbija, sastati sa predsednikom Srbije Aleksandrom Vučićem, a nakon toga i sa predsednikom Narodne skupštine Vladimirom Orlićem.
Predviđeno je da predsednik Crne Gore u okviru posete položi venac na Spomenik neznanom junaku na Avali uz vojne počasti, kao i da položi cveće ispred Osnovne škole "Vladislav Ribnikar".

U Indiji 15 mrtvih zbog monsunskih kiša
Najmanje 15 ljudi poginulo je na severu Indije u poplavama i klizištima izazvanim monsunskim kišama, a Nju Delhi je zabeležio rekordnu količinu padavina u jednom danu u poslednjih 40 godina, saopštle su danas tamošnje vlasti.
U Nju Delhiju, gde su putevi bili potopljeni, palo je 153 milimetra kiše, najviše u jednom julskom danu za 40 godina.
Pošto meteorološke službe predviđaju još jedan dan jake kiše, vlasti su naložile da škole u Nju Delhiju budu sutra zatvorene.
Mediji su preneli da je 15 osoba poginulo u protekla 24 sata u šest indijskih saveznih država na severu.
Planinske države su najteže pogođene. Prijavljena su klizišta na oko 700 puteva.
Period monsuna u Indiji traje od juna do septembra i svake godine ima žrtava i pričinjena je materijalna šteta, prenosi Tanjug.

Zelenski još nije doneo odluku da li će prisustvovati samitu NATO-a u Viljnusu
KIJEV – Ukrajinski predsednik Volodimir Zelenski još nije doneo konačnu odluku da li će ići na samit NATO-a u Viljnusu, izjavila je danas potpredsednica ukrajinske vlade za evropske i evroatlantske integracije Olga Stefanišina.
Ona je za ukrajinske medije rekla da će konačna odluka Zelenskog o prisustvu samitu NATO-a biti doneta u zavisnosti od završnih dokumenata tog skupa na kojima se još radi, preneo je TAŠ.
Generalni sekretar NATO-a Jens Stoltenberg rekao je ranije da će Zelenski prisustvovati prvom sastanku Saveta Ukrajina-NATO na marginama samita.
Stoltenberg, međutim, nije obećao da će tokom samita u Viljnusu Ukrajina biti pozvana da se pridruži NATO-u nakon što se neprijateljstva u zemlji završe.

Teško do neradne nedelje u trgovinama
Tri godine posle Crne Gore, još jedna zemlja u našem okruženju zabranila je rad nedeljom. U Hrvatskoj je pre nekoliko dana stupio na snagu novi zakon o trgovini prema kojem će prodavnice nedeljom biti zatvorene. Zabrana ipak nije potpuna, jer trgovci mogu odabrati 16 nedelja u godini tokom kojih bi eventualno mogli da rade. Radno vreme od ponedeljka do subote samostalno će određivati trgovac, ukupno do 90 sati sedmično.
 
U Srbiji se nedelja po pravilu tretira kao neradni, odnosno dan za odmor. U Savezu samostalnih sindikata trgovine Srbije podsećaju da u zakonu ipak treba da piše da je nedelja dan odmora, a ne da je „po pravilu dan odmora”, kako je prema važećem zakonu. Naglašavaju i da zahtev da se zabrani rad prodavnica nedeljom u Srbiji ne znači zalaganje za manje rada, jer prema zakonu radna nedelja traje pet dana, sedmično se radi po 40 časova, a rad nedeljom nije regulisan.
Radoslav Topalović, predsednika Saveza samostalnih sindikata trgovine, podseća da je u zemlji trenutno angažovano oko 300.000 trgovaca koji u proseku mesečno zarade oko 54.000 dinara, što je otprilike na nivou iznosa minimalne potrošačke korpe.
– Neosnovane su procene poslodavaca da će biti manji promet u radnjama ako nedelja i državni praznici budu neradni dani, jer će se kupci u istom obimu snabdevati radnim danima. Kupac koji je rešen da pazari neki proizvod, kupiće ga ili dan ranije ili dan kasnije. Zato, ti prigovori nisu utemeljeni. Drugo, ukidanjem nedelje kao radnog dana neće biti smanjena potreba za angažovanjem radnika, već naprotiv, više njih biće potrebno da radi, recimo, subotom i ponedeljkom, jer će tada biti i više prometa – smatra Topalović. Podseća da početak i kraj radnog vremena nije stvar kolektivnog pregovaranja nego je Zakonom o radu regulisano da radna nedelja traje 40 časova. Zato je ovaj sindikat tražio da se izmeni taj propis kako bi nedelja bila neradni dan, a da izuzete budu samo institucije koje su od javnog značaja i moraju da rade nedeljom. Od prve inicijative prošlo je  sedam godina, ali niko nije bio voljan da se ozbiljnije time pozabavi, ni Socijalno-ekonomski savet, ni Ministarstvo za rad i zapošljavanje, jer su to institucije kojima su sindikati podnosili inicijative.
Savez samostalnih sindikata je na tu temu svojevremeno čak i anketirao radnike, a analiza je pokazala da većina zaposlenih ne želi da radi nedeljom.
– Nisam siguran da bi sada, u naletu ove inflacije, isto tako razmišljali. Verovatno bi pristali da rade nedeljom za veću naknadu. Zato podržavamo inicijativu da se rad nedeljom plaća kao i državni praznik, da dnevnica bude 110 odsto tog dana – dodaje Topalović. Navodi da onaj ko mora na posao nedeljom zaista treba da bude više plaćen, zato što više radi i nije sa porodicom.
Podsećanja radi, onaj ko radi nedeljom ne ostvaruje po zakonu pravo na uvećanu platu, sem u slučaju da to nije uređeno aktom između poslodavca i zaposlenog. Fiksno uvećanje zarade nije prepoznato jer je poslodavcima data mogućnost da rad organizuju kako njima odgovara. Stručnjaci za radno pravo naglašavaju da zbog uvećanja zarade za rad nedeljom ne bi bilo neophodno menjati Zakon o radu, jer je naš propis ekstenzivan u tom delu, pa je opštim aktom moguće predvideti razloge za uvećanje plate koja nije opisana u samom zakonu. Kako je ranije za „Politiku” objasnio Bojan Urdarević, profesor radnog prava na Pravnom fakultetu u Kragujevcu, ne postoji nikakva zakonska prepreka da se sa postojećim zakonom predvidi dodatno plaćeni rad i da se utvrdi iznos uvećanja zarade nedeljom.
– Samo, to niko neće da radi, jer ne postoji zakonska obaveza – naveo je on.
Predstavnici sindikata smatraju da neradna nedelja ne bi mogla da prouzrokuje nove otkaze, jer u trgovini već postoji manjak radne snage, ali poslodavci ipak tako ne misle. Strahuju od pada prometa i profita, smanjenja zarada, otpuštanja radnika u sektoru maloprodaje, nezadovoljstva potrošača...

Milatović: Cilj posete Srbiji revitalizacija političkih odnosa
Predsednik Crne Gore Jakov Milatović poručio je večeras, na svečanom prijemu u Crnogorskoj kući u Beogradu, da, nakon poseta Evropskim institucijama i sedištu NATO u Briselu, dolazi u Beograd „u nameri da da doprinos revitalizaciji političkih odnosa dve zemlje”. Prisustvo predsjednika Vučića na mojoj inauguraciji 20. maja, ministra Dačića na Samitu u okviru Procesa saradnje u jugoistočnoj Evropi u Podgorici 27. juna, i ova moja prva poseta Beogradu u tako kratkom vremenskom periodu upravo idu u prilog unapređenju odnosa dve države”, naglasio je Milatović.
Ukazao je na to da je revitalizacija političkih odnosa važna za unaprjeđenje ekonomskih odnosa, što ima za rezultat direktne benefite za privredu i građane dve zemlje, navodi se u saopštenju iz Kabineta crnogorskog predsednika.
Milatović je podsetio da je Srbija Crnoj Gori ubedljivo najveći trgovinski partner, sa robnom razmenom od 764 miliona evra prošle godine, što predstavlja petinu ukupnog prometa robe sa inostranstvom. Srbija je za nas i najveće turističko tržište. U 2022. ostvareno je 435 hiljada dolazaka turista iz Srbije u Crnu Goru, što je udeo od 21 odsto od ukupnog broja dolazaka stranih turista. Kada govorimo o strukturi, najviše noćenja ostvarili su turisti iz Srbije, i to nešto iznad 3 miliona ili 25,5 odsto od ukupnog brojaâ€ś, rekao je Milatović. Dodao je da je Srbija prošle godine bila i najveći strani investitor u Crnoj Gori sa 137 miliona evra ili 12 odsto ukupne vrednosti stranih direktnih investicija, što je u odnosu na 2021. povećanje od 80 odsto.
Uprkos podacima koje sam izneo, sa Srbijom, koja je naš najznačajniji ekonomski partner, Crna Gora nema odnose na nivou ambasadora i to ne iz tehničkih razloga, već političkih, dve zemlje nemaju zajedničke granične prelaze, kao što imamo sa Bosnom i Hercegovinom i sa Albanijom, platni promet predstavlja ozbiljnu poslovnu barijeru, naše Mešovite komisije za rešavanje ovih naizgled tehničkih pitanja se ne sastaju godinama unazad, a nikada nije održana zajednička sednica Vlada dve zemlje, konstatovao je Milatović. On je poručio da su, uprkos svim izazovima, veze između građana i privrede Crne Gore i Srbije ostale jake i da je stoga odgovornost ali i obaveza na državnicima dve zemlje da te odnose ne remete, već da ih unapređuju. Istakao je da, osim tradicionalnih veza i bliskih odnosa, Crnu Goru i Srbiju trajno povezuju zajednički ciljevi, pre svega regionalna stabilnost i članstvo u Evropskoj uniji.
„Posvećenošću ovim ciljevima dajemo dobar zamah proevropskom razvoju Zapadnog Balkana. Uveren sam će politički odnosi Crne Gore i Srbije ići uzlaznom putanjom u periodu pred nama i da će to biti dobar zamajac za dodatno unapređenje ekonomskih, kulturnih i sveukupnih odnosa, rekao je Milatović. On je ukazao i na značaj jačanja veza sa zajednicom Crnogoraca u Srbiji i njihove povezanosti sa Crnom Gorom.
Kako je najavljeno, Milatović će se sutra, uz ceremonijalni doček ispred Palate Srbija, sastati sa predsednikom Srbije Aleksandrom Vučićem, a nakon toga i sa predsednikom Narodne skupštine Vladimirom Orlićem.
Predviđeno je da predsednik Crne Gore u okviru posete položi venac na Spomenik neznanom junaku na Avali uz vojne počasti, kao i da položi cveće ispred Osnovne škole „Vladislav Ribnikar”, prenosi Tanjug.

Tito mi "dozvolio" da pobegnem
VIŠE OD SPORTADobrivoje Tanasijević (72), u svetu fudbala, filma i biznisa poznatiji kao Den Tana, što je skraćenica njegovog imena i prezimena, i dalje otvara nove životne puteve. Prošlog leta se po drugi put oženio, a sledeće godine će potpisati ugovor sa grupom finansijera koji će, po ugledu na njegov klub-restoran "Den Tana", jedinstveno sastajalište holivudskog džet-seta, otvoriti lanac restorana istog tipa i imena – širom sveta.
Ovi novi događaji traže i njegovo novo angažovanje, ali ga to ne sprečava da se i ovih dana posveti svojoj večitoj ljubavi – fudbalu, sportu kojem je, i kao igrač i kao funkcioner, posvetio ceo život. Den Tana je ovih dana s državnim timom, kao predsednik Međunarodne komisije FS Srbije, u Jermeniji i Azerbejdžanu, a istu ulogu ima i u Crvenoj zvezdi!
Kao fudbaler je, u 18. godini, pobegao iz Jugoslavije u Belgiju, pa je preko Nemačke i Kanade stigao u Ameriku, a potom je, posle niza životnih uspona i padova, stekao veliki ugled i novac.
Gde ste rođeni?
Moji su živeli u Beogradu, iznad pijace Zeleni venac, ali je moja majka želela da se porodi u svom rodnom selu Čibutkovici kod Lazarevca, pa sam se zato tamo i rodio 1935. Promenio sam sve režime: rođen sam u kraljevini, a živeo u fašizmu, komunizmu, kapitalizmu...
Kako ste se školovali?
Na dva koloseka: u redovnoj školi i u pionirima Fudbalskog kluba Crvena zvezda. Obe škole su mi pomogle da se na najbolji način snađem i u svetu. 
Koju sliku iz detinjstva posebno pamtite?
Kad sam imao osam godina, u vreme Drugog svetskog rata, s drugovima sam igrao fudbal u parku preko puta hotela "Moskva". Posle igre smo  otišli kući uz dogovor da se nađemo posle ručka. Ali, došlo je do bombardovanja. Jedna bomba je pala na kuću mog najboljeg druga i nikad ga više nisam video. To sam morao da prihvatim kao normalno. Kazali su mi: "Rat je"... Od tada se ne plašim smrti.
Kako ste u to vreme živeli?
Od desete godine sam radio svako jutro na pijaci po dva-tri sata. Pomagao sam seljacima, jer uglavnom nisu znali da mere ono što prodaju, a i sporo su to naplaćivali. Za uslugu sam dobijao nešto u novcu, a nešto u naturi: grožđe, krompir... Sve zarađeno sam davao majci.
Kad ste pobegli iz Jugoslavije?
Uoči poslednjeg razreda gimnazije odselio sam se u Kotor, gde sam igrao fudbal za Bokelj. Preko leta sam otišao na krstarenje brodom i ostao, uz pristanak roditelja, u Antverpenu. 
Ko Vam je tada pomogao?
Kao emigrant sam najpre bio u određenom prihvatilištu. Na sreću, posle dva-tri meseca Crvena zvezda je u Briselu pobedila sa 6:1 Anderleht, kome me je preporučio Rajko Mitić. Posle pet-šest dana sam potpisao ugovor s tim klubom, a zatim sam, sticajem okolnosti, prešao u nemački Hanover, odatle u Kanadu, u ekipu Montreala. Posle dve i po godine nastavio sam da igram fudbal u Americi. Tada sam dobro govorio samo ruski, a francuski, nemački i engleski samo po pedesetak reči...
Da li ste bili i na stranputicama?
Bio sam u toku svih tih godina i u društvu lopova. Naravno, u njima nisam uvek video ljude s one strane zakona. Evo jednog primera: u Montrealu su me četvorica naših, kao istaknutog fudbalera, povremeno vodili na ručkove i večere u najbolje restorane. Sve dok nisam video njihove slike u novinama. Naslov teksta je bio: "Uhvaćeni najveći lopovi"...
Šta su sve učinili?
Opljačkali su fabriku bundi za 100.000 dolara, pa nešto drugo za 50.000... U toku suđenja sam shvatio da sam i ja učestvovao u jednoj njihovoj krađi, a da to nisam znao: jedan od njih me zamolio da oko ponoći sedim u njegovim kolima dok on bude u stanu sa ženom koja je udata za policajca. Imao sam zadatak samo da zatrubim ako tu stanu policijska kola. Kad je završio posao ušao je s torbom u kola, pa smo  otišli... U stvari, on je tada u parteru te luksuzne zgrade obijao kockarske aparate i ne znam šta još...
Da li ste išli u neku američku školu?
Išao sam dve godine na Akademiju glume kod profesora Džeka Korija. To je u Los Anđelesu bila jedna od najboljih škola. Primljen sam i zato što sam poreklom iz istočne Evrope, jer je Kori bio opčinjen komunizmom. Kod njega su u to vreme glumu učili i Amerikanac Džems Din, Ukrajinka Natali Vud, Poljakinja Kim Novak... Din je voleo da igra šah. Partner mu je bio moj drug Bogdan Šarić... 
Kad ste prvi put stali pred kameru?
Prvi film u kome sam igrao zvao se "Neprijatelj ispod mora". Glavne uloge su imali Robert Mičam i Kurt Jirgens, a meni su promenili ime u Den Tana zbog lakšeg izgovara u Americi. Tada sam zaradio velike pare – 20.000 dolara. Posle toga sam snimio nekoliko velikih filmova i mnogo onih za mali ekran.
Ko Vam je od svih tih ljudi najbolji prijatelj?
Pre svih, naše gore list, Karl Malden. Družimo se blizu 50 godina. Pri upoznavanju sam mu rekao da sam Jugosloven, a on mi je kazao:"Ja sam Srbin, samo Srbin, ne Jugosloven. Tako me otac učio". Rođen je u Geri, u Indijani, pre 95 godina. On i njegova žena Mona proslavili su prošlog proleća 70 godina braka! To je najduži brak u Holivudu. Imaju dve kćerke... Čekaj, sad ću da ga pozovem...
    ...I Den Tana mi je, posle pozdrava s Monom i Karlom Maldenom, dao slušalicu uz najavu: "Ovo je Slavko, novinar ’Politike’". Karl mi je, između ostalog, rekao: "Volim da govorim srpski, ali nemam s kim. Čekam da se Den vrati u Ameriku... Kod vas je kiša, a ovde, u Kaliforniji, žeže sunce... I, da znate, Hilari Klinton će biti predsednik Amerike. To je gotovo"...
Koga još od poznatih posebno pamtite?
Hemfrija Bogarta. Neću govoriti ništa o njegovoj glumi. To svi znaju. Ali, i u privatnom životu je bio baš takav, upečatljiv lik. Mogao je da popije za trojicu. Njegovo piće je bilo koktel od martinija, džina i votke. 
Kad ste otvorili klub-restoran?
Pri otvaranju klubova, odnosno restorana, nikad nisam bio sam. Prvi put su mi partneri bili glumac Džordž Hamilton i grofica Tumanov. Bilo je to u vreme kad se igrao tvist. Uz tu igru, piće i sendviče svako od nas zaradio je, za godinu dana, po milion dolara. A drugi, ovaj moj sadašnji restoran "Den Tana", otvorio sam pre 44 godine s Klarensom den Martinom, koji mi je kasnije prodao svoj deo.  
Koliko puta ste se vraćali fudbalu?
Fudbal nikad nisam napuštao, ali finansijski sam još dva puta duboko ušao i u taj posao. Prvo krajem šezdesetih, kada sam sa Acom Obradovićem i uz niz naših fudbalera i igrača iz celog sveta osnovao američku profesionalnu ligu, koja nije pustila koren. A drugi put, kad sam s mnogo uspeha živeo u Engleskoj od 1970. do 1981, bio sam jedan od vlasnika kluba Brenford. U tom vreme bio sam ravnopravni član engleske Fudbalske federacije. Ni pre ni posle toga to nije bio nijedan stranac! 
A da li ste se bavili politikom?
Samo u jednom periodu. Učlanio sam se u Demokratsku stranku kad je kandidat za predsednika bio Džon Kenedi. Bio sam čak i član njegovog šireg štaba i učestvovao u kampanji. Posle njegovog ubistva sam ostao član stranke, ali sam digao ruke od rada za nju. Bio sam više puta i s vođama republikanaca, s Niksonom na primer. 
Koji od tih susreta posebno pamtite?
Onaj sa Titom, kad je došao u posetu Niksonu 1967. Na tom prijemu Tito me je pitao: "Kako tako dobro govorite srpski". Kad sam mu kazao da sam iz Jugoslavije otišao 1953, rekao je: "Znači pobegao". Odgovorio sam potvrdno, a on je na to, pred svima, imao svoj komentar: "Da sam bio na Vašem mestu postupio bih isto". Tito je, očigledno, bio veliki mangup, mangup u najboljem smislu te reči. 
Koliko puta ste se ženili?
Dva puta. Prvi put 1961. godine, a razveo sam se posle 20 godina. Iz tog braka imam dve kćerke. Gabrijela (45) je producent i trenutno snima film u Engleskoj s fondom od 40 miliona dolara. Katarina (43) je jedan od najuspešnijih biznismena u Kaliforniji. Od prošle godine sam u drugom braku. Moja supruga Biljana Strezovski je mlađa od mojih kćerki. Ima 38 godina i dobro se slaže s njima... 
Koji fudbalski događaj je obeležio Vaš život?
Onaj iz aprila 1994, kada sam sačuvao status srpskog fudbala u Evropskoj federaciji. Na taj kongres sam došao umesto Miljana Miljaniće koji, zbog sankcija, nije dobio vizu. Na kongres sam stigao dan pošto smo izbačeni iz Uefe. Međutim, zbog mog prijateljstva s njenim tadašnjim predsednikom Johansonom i predsednicima fudbalskih saveza Nemačke i Engleske rečeno mi je da na sastanku Komiteta Uefe predložim prijem Makedonije u Uefu. Johanson mi je to ovako objasnio: "Predlagač može da bude samo stalni član Uefe". I tako su Makedonci postali članovi Uefe, a mi sačuvali status. 
Čega se nikad ne biste odrekli?
Ne bih se odrekao ničega, ali, ako baš moram da budem konkretan – ne bih se nikad odrekao fudbala. Evo, i sad sam ženu ostavio u Los Anđelesu, a ja sam došao da budem uz reprezentaciju. Zahvaljujući fudbalu prošao sam ovaj životni put. I još nešto, posebno značajno, u fudbalu uvek imate sutra. Danas izgubimo od najgoreg, a sutra pobedimo najboljeg, dok u ostalim životnim situacijama vrlo često nema tog – sutra. 
Koji je Vaš životni stav?
Uz mnoge jedan je najvažniji: s najviše mentalne i fizičke snage radim ono što volim i ljubim one koje volim.

Slojevi jedne priče
Glavna ličnost najnovijeg romana Gorana Milašinovića ("Maske Sofije de Montenj", izdavač "Stubovi kulture", 2007) jeste Sofija de Montenj, u stvari, Sofija Avakumović koja potkraj 19. veka, u petnaestoj godini, odlazi iz Beograda na školovanje u Cirih. Tamo postaje glumica u lokalnom pozorištu za koje se kasnije ispostavlja da je rafinirani bordel, a onda se, pred kraj života, vraća u Zemun i otvara pozorišnu školu za mlade glumice. Njene životne puteve, reći će nam Goran Milašinović, određuje jasna želja da se svim bićem posveti sopstvenim strastima i erotskoj požudi, i to do granica zadovoljstva očišćenog od svake ljubavi i vezanosti za muškarca. "Ovo je roman o ženskom pogledu na sopstvenu seksualnost, viđen očima muškarca, te je, zapravo, roman za muškarce, iako će, nadam se, zanimati i poneke žene", dodaje pisac koji je objavio više romana, od kojih su mu najpoznatiji "Camera obscura" (2003) i "Apsint" (2005). Ovaj drugi bio je i u najužem izboru za NIN-ovu nagradu za roman godine.
U "Maskama…" se ponovo bavite 20. vekom, tačnije istorijom?
Mene istorija ne zanima faktografski ili dokumentaristički, ja ne želim da je tumačim ili preoblikujem nego je prošlost paspartu u koji smeštam svoje priče i teme koje me zaokupljaju. Tim više što je reč o temama koje vrede za sva vremena. Tako posmatrano, pisac u stvari piše isključivo o vremenu u kojem živi; svoju sadašnjost i svoje preokupacije on samo smešta u istoriju, a istoričnost postaje samo novi, potencijalno zanimljiv sloj romana. 
Da se vratimo Sofiji de Montenj. Može li se živeti bez ljubavi?
Sofija de Montenj je od onih retkih ljudskih bića koja su sposobna da osluškuju svoje potrebe sve do samih izvora. Ona shvata da potpuno prepuštanje erotskim strastima, toliko snažnim u njoj, nije moguće ukoliko ne žrtvuje romantičnu ljubav prema muškarcu, a kasnije i prema ženi. Ali strast, romantična ili erotska, jeste sastavni deo ljubavi. O tome piše i Robert Štenberg. Po njegovoj triangularnoj teoriji ljubavi, osim strasti i želje za spajanjem ljubav čine još intimnost koja obezbeđuje podelu tajni i, na kraju, zajedničko očekivanje da će odnos dvoje ljudi trajati zauvek. Sofija de Montenj se samo odriče ove dve poslednje stvari. I, baš u tome se nalazi i savremenost ovog romana koji se prividno događa pre sto godina. Jer, pogledajte današnjeg čoveka: nikako se ne odriče strasti i interseksualnog privlačenja, romantičnog ili erotskog, ali sve je manje spreman na večnu vernost, a intimnost sve češće ostvaruje unutar površnih i prolaznih poznanstava. 
Ne mariti za drugog, misliti samo o sebi i svojim potrebama – nije li to put u samoću? Zar je usamljenost sudbina savremenog čoveka?
Samoća se znatno razlikuje od usamljenosti i ne mora da bude razorna za čovekovo biće kao što je usamljenost, nego sasvim suprotno, podsticajna i stvaralačka. Neki egzistencijalisti misle kako je upravo samoća prirodno ljudsko stanje jer sami se rađamo, sami putujemo kroz svet i kroz sopstveni život i sami umiremo. Pri tom, u samoći ne moramo imati osećanje odbačenosti od drugih ljudi i uvek možemo da je prekinemo i povežemo se sa drugima. Uzmite kao primer Internet: biti sam uz računar – to je tako dobar primer dobrovoljne samoće savremenog čoveka – a, opet, ne biti usamljen, ne prekinuti veze sa drugim ljudima, nego upravo suprotno: iz svoje samoće biti povezan sa celim svetom, sa svim ljudima. Naravno, usamljenost koja je prekid svih veza sa drugim ljudima jeste razarajuća i opasna. Sasvim je druga stvar dobrovoljna izolacija, na koju se savremeni čovek povremeno odlučuje da bi se zaštitio od zlobe i povređivanja od drugih ljudi.
Tehnička čuda kojima smo okruženi, ipak, dehumanizuju našu stvarnost i čine nas neosetljivima?
Svakako da je strogo moždani aspekt humanizma zasnovan na čistom razumu i nauci, toliko forsiran u nekoliko prošlih vekova, nedovoljan i da savremeni čovek shvata potrebu za širim sopstvenim definisanjem u kojem su, pored pameti, važni osećanja i mašta. Humanost u punom smislu podrazumeva ličnost u kojoj su sve te tri stvari integrisane. Da nije tako, odavno bi nestali književnost i svaka druga umetnost. A to se nije dogodilo.
Često u svojim intervjuima govorite o novom, kratkom i brzom romanu. Jesu li "Maske Sofije de Montenj" takav roman?
Jesu. I ovaj roman napisan je po istom receptu: sto pedeset kratkih i brzih strana koje onom čitaocu koji traži samo priču omogućavaju da ga pročita za nekoliko sati. Za onoga ko želi više od gole priče nalaze se brojne naznake i nasluti koji mogu da ga odvedu u pravcu koji sam određuje, tako da za njega ovaj roman ima hiljadu strana. Priča je, po mom mišljenju, ipak ono što čini koštano-mišićni sistem svakog, pa i savremenog romana. Pomoću priče roman je u stanju da održi svoj oblik i definiciju, a sve pobočne priče i esejistički zahvati jesu oni fini sokovi, hormoni i enzimi koji kolaju telom, koji se ne vide na prvi pogled, koji mogu da budu prisutni u većoj ili manjoj meri.  
Međutim, u ovom romanu postoji i krimi radnja. Nije li to prevaziđeno?
To nije pravilo ni obaveza. Ali jeste još jedan dodatni sloj romana koji se nekom može dopasti više od svega drugog. Koji ja volim. Koji ima neku vrstu filmskog efekta u romanu. U osnovi svake ozbiljne literature postoje razni slojevi priče – trilerski elementi, filozofski eseji, putopisni elementi, psihologija likova, istorija. Ozbiljna literatura jeste pisanje nevidljivim mastilom preko već napisanih reči. A ta nevidljiva slova postaju vidljiva samo onim čitaocima koji su u stanju da ih otkriju.

Spasavanje igalskog blata
Herceg Novi – Kotorska firma "YU BRIV" počela je čišćenje ušća reke Sutorine, koje je proletos iniciralo Udruženje sportskih ribolovaca iz Igala. U ušću Sutorine, nadomak banje Igalo, stvara se lekovito igalsko blato, ali je ono ugroženo otpadom koji u reku ubacuju graditelji i meštani duž rečnog korita u naselju Sutorina i u Igalu. Levo i desno od ušća Sutorine pružaju se plaže, a one u Igalu, duge devet kilometara, ugrožene su nečistoćom iz Sutorine. Reka prolazi kroz naselje u kome se godinama povećava gradnja, a otpadni građevinski materijal kao i kanalizacioni i drugi otpad stiže u njeno korito. Nedavno je jedan preduzetnik kažnjen zbog iskopavanja peska iz reke u količinama koje su promenile njeno korito.  
Kako je najavljeno, do kraja iduće nedelje biće očišćeno ušće i deo korita u dužini od 100 i širini od 18 metara. Vađenjem mulja i otpada korito i ušće trebalo bi da se vrate na staru dubinu, što znači produbljivanje od dva metra. Procenjuje se da će sa dna biti izvađeno bar 5.000 kubika mulja koji se odlaže u more kod rta Kobila. Čitav posao oko čišćenja ušća Sutorine finansira hercegnovska opština sa 56.000 evra. 
Stručnjaci upozoravaju da je zaštita reke Sutorine, koja ne sme da budu svedena samo na čišćenje njenog ušća, uslov da opstane igalsko blato i izvori mineralne lekovite vode. Bez njih nema banje Igalo. Hotel "Splendid" lekovito blato nabavlja u Španiji, a cena mu je 40 evra po kilogramu. Zato je nepojmljivo, čude se lekari u banji i Institutu Igalo", da se ova dragocenost uništava.Čišćenje ušća Sutorine prva je mera za spasavanje lekovitog blata koju su preduzele opštinske vlasti u Herceg Novom.

Dva minuta
DRŽAVA SRBIJA ĆE ISPLATITI NAGRADU od milion evra za informaciju koja će pomoći da se locira i uhapsi bivši komandant Vojske Republike Srpske general Ratko Mladić. Zvuči kao poternica, a kako ona grafički izgleda imao sam priliku da vidim još 2002. godine u američkoj vojnoj akademiji Vest Point u kabinetu pukovnika Majkla Miza, inače profesora na katedri društvenih nauka. Na zidu iza njegovog radnog stola visile su poternice za Ratkom Mladićem i Radovanom Karadžićem."Bio sam dve godine u Bosni u sastavu snaga SFOR-a. Mali suveniri iz tog vremena!", objasnio mi je uz osmeh pukovnik Miz.
Dakle, država Srbija kasni za Vest Pointom pet godina. U poternicama. Hoće li one u srpskoj javnosti izazvati novi osećaj izdaje, ili nove paranoje, ili je to samo potvrda da se odgovornost personifikuje, a pravda zadovolji. No, u tom kontekstu ne zaboravimo da su Srbi iz BiH prihvatili Dejtonski sporazum ne samo zato što je tim sporazumom priznata Republika Srpska, već i zbog toga što se u tom sporazumu uopšte i ne spominju nikakvi agresori, ni žrtve agresije, ni  dželati ni žrtve... 
TURSKA JE ZAHLADILA ODNOSE SA SAD zbog jedne rezolucije u američkom Kongresu u kojoj se navodi da je Turska svojevremeno izvršila genocid nad Jermenima. Ankara sličan problem ima i sa Parizom, no pitanje genocida kao da je dugo vreme za Ameriku zapravo bilo pitanje informisanosti po formuli "nismo znali". Naime, još 1915. godine, kada su  komunikacije bile primitivne, "Njujork tajms" je objavio 145 priča o turskim masakrima nad Jermenima. Gotovo 80 godina kasnije, isti list je izvestio o genocidu u Ruandi samo četiri dana pošto je počeo, navodeći da je već ubijeno "desetine hiljada" stanovnika Ruande. Od Henrija Morgentaua, američkog ambasadora u Konstantinopolju 1915. godine, koji je imao dobre veze u Turskoj, do Čarlsa Tvajninga, eksperta za Kambodžu u američkoj ambasadi u Bangkoku,  1976. i 1977. američki funkcioneri imali su stalan priliv informacija o tome šta se događa. Pa, ipak, 1979. Karterova administracija organizovala je glasanje u Odboru za akreditive UN u korist crvenih Kmera omogućivši tim varvarskim ubicama da zauzmu mesto Kambodže u UN deset godina pošto su bili svrgnuti. Reganova administracija je 1987–1988. obezbedila Iraku godišnje američke kredite za poljoprivredu vredne preko 500 miliona dolara u isto vreme kada je Sadam Husein uništavao Kurde bojnim otrovima. Niko nije sprečio sultana Abdula Hamida da pobije Jermene, Hitler je bio ohrabren činjenicom da se niko ne seća Jermena, a Sadam Husein je u poređenju sa Homeinijem tada bio manji problem i zato je i dobijao američke kredite, nemačko, britansko, francusko, brazilsko i ostalo naoružanje...
Formula "nikad više" koja se odnosi na Jevreje i holokaust mogla bi, dakle, kao što je primetio pisac Dejvid Riv, da se danas definiše i kao: "nikad više Nemci neće ubijati Jevreje u Evropi 40-ih godina".
Predsednik SAD Ronald Regan je 1985. godine izvršio pritisak za ratifikaciju konvencije o genocidu tek pošto je posetio grobove SS trupa u Bitburgu, što je izazvalo talas revolta u SAD.
Znači, Ankara bi trebalo da se zamisli zašto je rezolucija o genocidu nad Jermenima upravo sada doneta u Vašingtonu.
AMERIČKE RAKETE PRESRETAČI koje SAD nameravaju da postave u Poljskoj kao deo protivraketnog štita mogu biti ofanzivno oružje i predstavljaju pretnju Rusiji jer za dva minuta mogu da dolete do Moskve, izjavio je u Moskvi doktor tehničkih nauka Vladimir Zavalij. Istovremeno, u Moskvi su američki državni sekretar i ministar odbrane Kondoliza Rajs i Robert Gejts potvrdili namere Vašingtona da se antibalistički raketni štit postavi u Poljskoj i Češkoj, što je za Rusiju teško prihvatljivo i razumljivo. Te dve minute raketnog leta do Moskve mnogo je manje vremena nego što je u vreme velike kubanske raketne krize trebalo sovjetskim raketama da sa Kube eventualno dolete do Njujorka ili Vašingtona. U ono vreme predsednik SAD Džon Kenedi bio je spreman da zbog tih sovjetskih raketa na Kubi rizikuje i nuklearni rat sa Sovjetskim Savezom. Da Hruščov nije povukao te rakete, uz diskretno američko obećanje da će za uzvrat i SAD povući iz Turske rakete "jupiter" i "tor", svet bi završio u nuklearnoj apokalipsi. Ko je danas Kenedi, a ko Hruščov?
BUNDESVER VEŽBA SUPROTSTAVLjANjE NASILjU NA KOSMETU, DA SE NE PONOVI MART 2004. Vežbe se odvijaju u Hamelburgu, u centru za UN za obuku. Zamak koji su Srbi zauzeli, a Srbi, je l’, uvek nešto zauzimaju, zove se "Bonland". Vojnici glume civile i vojnike. Po 500 na obe strane. Civili su ranjeni, ili se šokirani okupljaju oko mesta eksplozije tako da vojnici ne mogu da priđu i intervenišu. Vojnici su i atentatori, otmičari i provokatori. Počinioci i žrtve. Tu su uloge ipak relativno ravnopravno podeljene na Srbe i Albance. Najteže je pronaći vojnika koji će da glumi mrtvaca. Ne sme da progovori ni jednu reč. Da svaki dan bude mrtav. Jedva su jednog našli, čovek nije voleo da priča.
Savršeno je glumio poginulog na Kosmetu. Usred Nemačke.

Kafane prokockale sreću
Poznate gradske kafane bile su mesta na kojima su se okupljali novinari, pisci, slikari, a danas one polako nestaju. Menjaju boje iz toplih u šljašteće i postaju kockarnice, kladionice, slot klubovi… Kafana "Zora" na Trgu Republike postala je "Meridian" kladionica, "Marš na Drinu" u Dušanovoj, takođe. "Prešernova klet" pretvorila se u slot klub, "Dušanov grad" u kockarnicu-kladionicu "Taš", a "Zona Zamfirova" postala je mesto gde se novac troši, a sreća ne kupuje.
Baš o slučaju restorana u Dušanovoj ulici, "Politika" je pisala nedavno. Uveravala su nas tada gospoda iz "Meridiana" da nemaju nameru da restoran pretvore u kockarnicu, kladionicu ili nešto slično. Neposredno po objavljivanju teksta sa nekadašnjeg "Marša na Drinu" uklonjeni su natpisi "Slot klub" i "Kladionica" koji su već pre nekoliko meseci bili postavljeni. Ostao je prepoznatljivi natpis "Meridian". Prašina se slegla, skinuta slova su vraćena na staro mesto. I kladionica je tu.
Nije bilo lako tada doći do nadležnih iz "Meridiana", a nije ni danas. Poziv na jedini javnosti dostupan telefon ovog preduzeća nije dao rezultate. Gospođa koja se javila nije mogla da da komentar, niti odgovori na naša pitanja. Poslali smo elektronsko pismo na adresu koja je na sajtu "Meridiana" naznačena, sa molbom da nam se nadležni jave. Nisu se javili.
Kad je broj kladionica u gradu tako veliki da je teško utvrditi njihov tačan broj, logično je zapitati se šta je potrebno da bi neko otvorio kladionicu ili kockarnicu, jer izgleda da nema ništa lakše od toga.
Potrebno je najpre osnovati pravno lice koje će se baviti delatnošću igara na sreću. Dozvola za rad ovakvih objekata dobija se na osnovu javnog poziva, objavljenog u dnevnoj štampi. Uz prijavu na javni poziv potrebno je dostaviti još devet dokumenata, među kojima su i poslovni plan pravnog lica za period od najmanje tri godine i podrobni podaci o osnivačima pravnog lica. Osnovni kapital osnivača ne može biti manji od 1.000.000 evra, u dinarskoj protivvrednosti. Radi osiguranja isplate dobitaka igračima i izmirenja obaveza po osnovu javnih prihoda, vlasnici moraju imati namenski depozit od najmanje 300.000 evra po kladionici ili posedovati bankarsku garanciju za taj iznos. Kladionice su obavezne i da državi isplate naknadu u visini od pet odsto uplate svakog meseca.
Udaljenost kockarnica i kladionica ne sme biti manja od 150 metara od osnovnih i srednjih škola. Na ulazu mora jasno stajati natpis da je zabranjen ulaz mlađima od 18 godina. Toliko o jednostavnosti.
Broj kladionica koje ne ispunjavaju poslednja dva uslova u Beogradu nije mali. O ispunjavanju ostalih obaveza možemo samo da nagađamo.
Istini za volju, "Poslovni prostor opštine Stari grad" jeste poslao dopis u kojem zahteva da se na toj lokaciji ne menja osnovna delatnost preduzeća (ugostiteljska). Sličan zahtev poslat je i restoranu "Prešernova klet" i, ako je suditi po iznošenju poker aparata iz ovog restorana, cilj je ostvaren. S druge strane, izgleda da se o takav dopis "Meridian" oglušio. Još pre nekoliko meseci dobio je dopis u kojem se upozorava da ne menja osnovnu delatnost "Marša na Drinu". I dopis i kladionica su tu, jedno je višak.
"Poslovni prostor Stari grad" ima pravo da raskine ugovor u slučaju promene ugostiteljske delatnosti kafana koje su u njegovom posedu. Veliko je pitanje da li će to i učiniti. Da li u Opštinskoj upravi veruju da je građanima potrebno još kockarnica, kladionica, slot klubova i to baš na mestima koja imaju određeni društveni, a pojedina čak i istorijski značaj?

Najjeftinija vekna u Srbiji
Gornji Milanovac - Vekna hleba 14,99 dinara! Gde to ima? Ima u novootvorenoj prodavnici čačanske "Ishrane" u Milanovcu, kao i u 24 prodavnice koje se nalaze u Milanovcu i Čačku. Da li se vlasniku "Ishrane" Zoranu Bojoviću isplati da narod hrani jeftinim veknama, kad je u drugim prodavnicama slična vekna od 25 do 40 dinara?- Uz neke unutrašnje rezerve koje smo pronašli u preduzeću, računali smo i na nisku kupovnu moć većine potrošača. Izračunali smo da ćemo postići rentabilnost i s niskom maloprodajnom cenom ako nam ona poveća proizvodnju. Nismo promašili: dostigli smo prodaju od 25 hiljada vekni dnevno i ona se i dalje povećava. Naš gazda Bojović ima devizu da se ne treba obogatiti preko noći - kaže direktor "Ishrane" Milorad Vasović.
"Ishrana" će u Milanovcu otvoriti još šest prodavnica kako bi domaćinstva u svim delovima grada imala jeftin hleb. Vlasnik pekare ne smatra da time čini nelojalnu konkurenciju, već da učestvuje u tržišnoj utakmici, poštujući zakone tržišne privrede. Ne treba posebno isticati da u prodavnicama "Ishrane" hleb kupe samo ranoranioci.

Trovač još nepoznat
Vranje - Ne stišavaju se burna reagovanja građana Vranja nakon što je, za sada nepoznata osoba, pre nekoliko dana, ubacivši jak otrovni gas u kancelariju prof. dr Tomislava Ilića, direktora Više tehničko-tehnološke škole u Vranju, pokušala da ga otruje. I dok nadležni organi tragaju za počiniocem i pokušavaju da odgonetnu o kakvom otrovnom gasu je reč, u gradu pod Pržarom kolaju razne priče, a građani uznemireni ovim dešavanjem, osuđuju ovaj vandalski čin i zahtevaju da se počinilac otkrije i kazni. 
Kako kaže za "Politiku" profesor Ilić je kad je ušao u svoju kancelariju i seo za sto, osetio neprijatan miris, sličan "etiolu" i sredstvima za zaštitu biljaka. Počelo je da mu se vrti u glavi, a zatim je počela mučnina, gađenje, malaksalost. On napominje da ne zna ko bi to mogao da učini jer je godinu i po dana u Vranju i da se nikom nije zamerio u školi i van nje. 
- Na moje zapomaganje reagovale su neke kolege i zaposleni u školi. I sklonio sam se u drugu prostoriju. Odmah je obaveštena policija i dva policajca su brzo stigla i imala priliku da konstatuju to na šta smo im ukazali jer su i oni osetili neprijatan miris. Nakon uviđaja policajci su sačinili službenu belešku i predložili da se obratimo Zavodu za javno zdravlje u Vranju, kako bi utvrdili o kakvoj otrovnoj supstanci je reč, što smo i učinili, ali dobili odgovor da Zavod nije opremljen za takvo merenje, kaže profesor Ilić i dodaje da su od jakog i neprijatnog mirisa iste simptome sa mučninom, gađenjem i malaksalošću osetili zaposleni u školi koji su ušli u njegovu kancelariju da otvore prozore i vrata kako bi je provetrili.
Za sada niko ne zna o kakvom otrovu u obliku gasa se radi. Međutim, s obzirom na reakciju koju je osetio direktor Ilić i oni koji su bili u njegovoj kancelariji, kako kažu dobri poznavaoci ove materije, pretpostavlja se da se radi o nervnom bojnom otrovu, koji se, kako se priča u Vranju, može nabaviti u susednoj Bugarskoj.
Nema sumnje da je trovanje direktora Više tehničko-tehnološke škole u Vranju, prof. dr Tomislava Ilića, gasom uznemirilo Vranjance koji zahtevaju da se ceo slučaj detaljno ispita i otkriju počinioci. Šta će se nakon žestoke reakcije javnosti dogoditi ostaje da se vidi.

Daleko je Evropsko prvenstvo
Kazahstan je udaljio, a Jermenija najverovatnije i definitivno eliminisala fudbalsku reprezentaciju Srbije iz borbe za jedno od prva dva mesta u Prvoj grupi kvalifikacija za Evropsko prvenstvo 2008. u Austriji i Švajcarskoj. U Jerevanu su izabranici Havijera Klementea su osvojili samo bod, pošto su uz obilatu dozu sreće zadržali početnih, mršavih 0:0. Domaćin je znatno boljom igrom bio bliži pobedi i osvajanju sva tri boda, očitavši fudbalsku lekciju srpskim igračima, koje je samo trijumf ostavljao u trci za Evropom.
Iako je pričao da Srbija ne zna da igra sa dva napadača Havijer Klemente se ipak opredelio za takvu igru. Kao i nedavno u Briselu, ni ovog puta njegov izbor nije doneo neophodan rezultat. Zato kada se sve sabere i oduzme može se konstatovati da je naš nacionalni tim srećno osvojio bod. Znalo se da je domaćin čvrsta i organizovana ekipa, ali se ni u snu nije moglo očekivati da će u potpunosti nadigrati, pre meča, još jednog od favorita. Očigledno je da naš stručni štab i igrači nisu izvukli pouke iz duela Jermenije sa Finskom, Poljskom i Portugalijom. Ili, možda i jesu, ali je ovo u sadašnjem trenutku krajnji domet naše selekcije.
Jermeni su zaigrali veoma agresivno, borbeno i disciplinovano. Bili su veoma snažan i tehnički obrazovan rival i preko brzih pojedinaca opasno ugrožavali mrežu golmana Stojkovića. Domaćin je stvorio nekoliko izuzetno zrelih prilika i pokazao da ume da igra i maštovito i atraktivno. I lopta je bila češće u njihovom posedu. Imali su doduše i naši igrači nekoliko šansi, ali su oba čuvara mreže bili na visini zadatka. U 11. minutu Žigić je lepo proigrao Pantelića, ovaj pokušao levom nogom sa desetak metara, ali je Berezovski sjajno reagovao. Ni Stanković nije bio precizan u 18, kao ni Kuzmanović u 21. i Pantelić u 28. Jermenija je bila veoma blizu vođstvu u 23. minutu kada je Arakeljan izvanredno ubacio sa leve strane, a ponajbolji igrač susreta Pačadžjan bio brži od Duška Tošića i sa svega dva-tri metra prosto zakucao loptu umesto u mrežu u glavu našeg golmana. Srpski reprezentativci su bili miljenici sreće i devet minuta kasnije. Zastali su očekujući da arbitar dosudi prekršaj nad Stepanovim, to se nije dogodilo, utrčao je Mhitarjan i iskosa pokušao da nadmudri Stojkovića, koji je još jedanput odlično intervenisao.
Ni nastavak igre nije doneo promene, ni boljitak u igri našeg nacionalnog tima. Jermeni su izvanredno kontrolisali zbivanja na terenu, pokazali da su tehnički sjajno obučeni i pokušavali da u kontranapadima postignu i više. Naši fudbaleri nikako nisu uspevali da dođu do igre, preuzmu inicijativu, pa samim tim ni da ozbiljnije ugroze protivničkog golmana. Bili su slabiji u duel igri i mnogo sporiji od protivnika. U 60. minutu Klemente je izvršio dvostruku izmenu. Ušli su Zoran Tošić i Lazović umesto malo primetnih Kuzmanovića i Pantelića. Međutim, ni to nije dalo željeni preokret. Domaćin je i dalje bio bolji suparnik. Čak je uvođenjem drugog špica otvoreno pokazao pobedničke namere. Srpski reprezentativci na sredini terena se nisu ni videli, pa nije ni bilo lopti za napadače. Ni uvođenje poslednjeg Klementeovog aduta Boška Jankovića nije donelo prevagu na vodenicu Srbije. Jermenija je taktički u potpunosti nadigrala našu selekciju, a samo je nedostatak koncentracije domaćih igrača sprečio Mhitarjana u 76. i Karamjana četiri minuta kasnije da ne matiraju Stojkovića. Beznadežno, bezidejno i nemoćno su delovali naši fudbaleri. Odbrana našeg nacionalnog tima se povijala iz minuta u minut. Neverovatan je bio promašaj Hakobjana u 83. minutu, koji je sa deset metara neometan šutirao pored gola, kao i Zebeljana u 90, kada je Stepanov bio usamljen između četvorice protivničkih igrača.
STADION: Republički. GLEDALACA: 8.000. SUDIJA: Johaneson (Švedska). ŽUTI KARTONI: Mhitarjan, Arakeljan (Jermenija), Stanković, Rukavina, Stapanov (Srbija).
JERMENIJA: Berezovski 7,5, Hovsepjan 7,5, Arzamanjan 7, Dohojan 7, Tadevosjan 7, Pačadžjan 8, Voskanjan 7 (od 70. Hačatrjan -), Arakeljan 7, Karamjan 7, Mhitarjan 7,5 (od 81. Hakobjan -), Melkonjan 7 (od 62. Zebeljan 7). SELEKTORI: Minasjan i Džons.
SRBIJA: Stojković 7,5, Rukavina 6,5, Ivanović 6,5, Stepanov 6,5, D. Tošić 6, Kuzmanović 6 (od 60. Z. Tošić 6), Kovačević 6,5, Stanković 6, Krasić 6 (od 72. Janković -), Pantelić 6 (od 60. Lazović 6), Žigić 6. SELEKTOR: Klemente.
IGRAČ UTAKMICE: Levon Pačadžjan (Jermenija).
--------------------------------------------------------------------------
Smolarek trostruki strelac
A GRUPA
Jermenija – Srbija 0:0, Azerbejdžan – Portugalija 0:2 (0:1 Alves u 12. minutu, 0:2 Almeida u 45), Poljska – Kazahstan 3:1 (0:1 Bjakov u 20, 1:1 Smolarek u 55, 2:1 Smolarek u 64, 3:1 Smolarek u 65), Belgija – Finska 0:0. 
Tabela





Poljska

12

7

3

2

20:10

24


Portugalija

11

5

5

1

21:9

20


Finska

12

5

5

2

11:6

20


Srbija

11

4

5

2

13:8

17


Belgija

11

3

3

5

10:14

12


Jermenija

9

2

3

4

4:8

9


Kazahstan

11

1

4

6

9:18

7


Azerbejdžan

9

1

2

6

4:19

5
PREOSTALI MEČEVI – SREDA: Belgija – Jermenija, Azerbejdžan – SRBIJA, Kazahstan – Portugalija. 17. NOVEMBAR: SRBIJA – Kazahstan, Portugalija – Jermenija, Poljska – Belgija, Finska – Azerbejdžan. 21. NOVEMBAR: SRBIJA – Poljska, Portugalija – Finska, Azerbejdžan – Belgija, Jermenija – Kazahstan.

--------------------------------------------------------------------------
Bez Stepanova u Bakuu
Milan Stepanov je u 88. minutu zaradio drugi žuti karton u ovim kvalifikacijama, tako da neće moći da igra u sredu u Bakuu protiv selekcije Azerbejdžana.
--------------------------------------------------------------------------
Klemente priznao slabu igru
JEREVAN – Selektor fudbalske reprezentacije Srbije Havijer Klemente sportski je priznao, posle nerešenog rezultata u Jerevanu protiv nacionalnog tima Jermenije (0:0), da su njegovi izabranici igrala slabo i da nisu zaslužila pobedu.
On je rekao da su domaći fudbaleri potpuno nadigrali goste, naročito u drugom delu susreta, kada se očekivalo da će doći do preokreta:
"Bila je to slaba igra naše reprezentacije. Mnogo smo grešili i na svim delovima terena nismo uspostavimo nikakvu ravnotežu. Iako nas Jermenija, po taktici nije iznenadila, mora da priznam da smo bili potpuno nadigrani", istakao je španski stručnjak.
On je dodao kako je pokušao u poslednjih dvadeset minuta sa izmenama da poboljša igru. Na žalost, kako je koja nova izmena ušla na teren, naša reprezentacija je igrala sve slabije. Na kraju, "beli orlovi" su igrali sa četiri napadaca, ali je sve to bilo jalovo i bez mnogo smisla.
"Sada više ne odlučujemo o svojoj sudbini. Naša sudbina nalazi se u rukama drugih reprezentacija i teško je verovati da se možemo naći na završnom turniru", smatra Klemente, koji je objasnio da je slaba igra naše reprezentacije bila pre svega u tome što se kasnilo sa predajom lopte, da su slabo pokrivavani protivnički igrači i da nije bilo dovoljno agresivnosti kad su nas napadali.
"Siguran sam da je ekipa igrala borbeno i da je želela pobedu. Prema razvoju situacije na terenu, naročito u drugom poluvremenu, mora da priznam da su Jermeni bili bolji i da su zaslužili pobedu".
Bez obzira na ovako, verovatno neslavan, oproštaj od plasmana na evropsko prvenstvo, Klemente je istakao kako je veoma ponosan na svoje izabranike koji su u ovom trenutku pokazivali koliko su mogli.
Kapiten reprezentacije Srbije Dejan Stanković, koji se potpuno utopio u sivilo ekipe, smatra da je veliki gubitak boda protiv Finske u Beogradu, praktično već tada udaljio naše fudbalere od učešća na završnom turniru šampionata Evrope:
"Sada mi nismo gazde naše sudbine. Prihvatam odgovornost za slabu igru, ali, neke stvari u ovom meču ne mogu da objasnim. Pre svega, nejasno mi je kako su Jermeni u svim akcijama bili mnogo brži, kad to prošle godine ni izbliza nisu pokazivali u Beogradu?", upitao se Stanković.
Nenad Kovačević se, po običaju, mnogo trudio, imao puno duela sa veoma brzim i tehnički veoma doteranim domaćim fudbalerima, ali je i on, kao i svi ostali reprezentativci, igrao ispod svog nivoa:
"Ovo je još dobar rezultat kako smo igrali. Sudbonosna utakmica za nas bila je protiv Finske u Beogradu, koju nismo uspeli da dobijemo. Sada se sve nalazi u rukama drugih reprezentacija", priznao je Kovačević.
Centarfor Nikola Žigić, koji nije ni senka onog igrača od prošle godine, jedino je imao drugačije viđenje događaja na terenu:
On još smatra da naša reprezentacija ima dobre šanse da se nađe u Austriji i Švajcarskoj:
"Nismo mi igrali tako loše kao što je to izgledalo. Teren je bio grozan. Ali, to nije razlog takve igre. Za sebe mogu da kažem da mi nedostaju utakmice, ali, sam ipak na kraju zadovoljan - posle svega što se dešavalo", rekao je Žigić.
Jedina svetla tacka u našoj reprezentaciji bio je centarhalf Branislav Ivanović, koji se lavovski borio, da bi, na kraju, i on posustao:
"Žao mi je što je došlo do ovakvog raspleta. Mora da priznam da je Jermenija odigrala veoma dobro. Imali smo dosta problema u svim fazama igre i zato treba da budemo zadovoljni i sa jednim bodom". kaže Ivanović.
Reprezentacija Srbije sutra putuje iz Jerevana u Baku, gde će u sredu odigrati meč sa nacionalnim timom Azerbejdžana.
(Tanjug)
--------------------------------------------------------------------------
Predsednik FSS pravda reprezentativce
JEREVAN – Predsednik Fudbalskog saveza Srbije Zvezdan Terzić, kao i ostali članovi rukovodstva naše delegacije u Jerevanu, bio je utučen zbog nerešenog rezultata, a još više zbog slabe igre.
"Nema šta da se vadimo, igrali smo slabo. Neverovatno, kako su fudbaleri igrali u drugom poluvremenu. Bilo je očito da im je pala koncentracija i da se u timu nije znalo šta ko radi. Ne mogu da ih osudim zbog toga, jer su ulagali puno napora, ali, jednostavno, nije im išlo", kaže Terzić.
On je potvrdio da su rezultati jedino merilo o vrednosti ne samo reprezentacije već i stručnjaka koji ih vodi. Na pitanje, kakva će sudbina biti sa selektorom Havrijerom Klementeom posle ovakvog rezultata, Terzić je izbegao odgovor:
"U ovom trenutku se zna redosled. Slažem se da su rezultati jedino merilo naših uspeha nA međunarodnoj sceni. Kod nas se, međutim, zna i red: prvo o tome mora da se izjasni direktor reprezentacije Zoran Mirković, zatim stručni štab, pa Izvršni odbor, a tek onda o tome treba da raspravljamo šta i kako dalje", rekao je Terzić.
Predsednik FSS je podsetio na činjenicu da je Klemente, od kada je seo u selektorsku stolicu avgusta prošle godine, u ekipu uveo čak osam novih igrača iz mlade reprezentacije. On smatra da je ovo ekipa koja ima perspektive na međunarodnoj sceni i da će to potvrditi narednih godina. Priznao je, takođe, da mi trenutno nemamo bolje igrače od ovih koji su nastupili u Jerevanu:
"Pokazalo se da ovoj reprezentaciji nedostaje iskustvo. Odsustvo Vidića, Krstajića i Dragutinovića je bilo očigledno. Ne možemo se sada vaditi na njihov izostanak. Ali je činjenica, da bez njih trojice, naša reprezentacija, potpuno drugačije izgleda".
Terzić je izrazio nadu da će naša reprezentacija već za četiri dana u Bakuu pokazati novo lice, iako će i na toj utakmici biti još više oslabljena, pošto je Milan Stepanov dobio drugi žuti karton pa će njegovo mesto u ekipi zauzeti Milan Biševac.
(Tanjug)

Sećanje na "Džejmsa Dina sa Crvenog krsta"
"Piva je bio duhovit i lucidan, dete iz porodice poznatih intelektualaca. Pošto je bio veliki maštar takva je bila i njegova košarka. Učio je od Ace Nikolića i Ranka Žeravice, ali ih nije kopirao, uvek je bio originalan. Razvio je svoju košarkašku filozofiju. Mlad je otišao u SAD na nekoliko meseci i za to vreme usavršio engleski i proučavao američki stil košarke kojim je bio opčinjen. Nova saznanja je kombinovao sa starim, stvorivši vizionarski pristup košarci. Zvali smo ga Džejms Din zato što je bio zgodan, inteligentan, šarmantan..."
Tako o Slobodanu Pivi Ivkoviću (1937 – 1995), prvom predsedniku Udruženja košarkaških trenera Srbije (UKTS), govori Dragoslav Ražnatović koji mu je prvo bio saigrač, a zatim "učenik" u Radničkom sa Crvenog krsta. Nedavni tradicionalni memorijalni turnir bio je prilika da se ljubitelji košarke podsete na sve ono što je uradio ovaj trener, poznat po ogromnoj strasti prema košarci, želji za inovacijama i usavršavanjima u njoj.
Radnički kao avangarda
U trenutku dok najveći autoriteti srpske košarke traže način kako da je vrate u evropski vrh, priča o Slobodanu Pivi Ivkoviću vraća nas u vreme kada su trenerski entuzijasti radeći danonoćno otvarali nove vidike. Ako bi pored talenta i kreativnosti trebalo izdvojiti još nešto što je jugoslovensku košarku odvelo na vrh, to je svakako bilo vizionarstvo, a Piva je to nosio u sebi.
– Crveni krst je bio naš drugi dom i bitnija organizacija od svake druge ustanove, pa i od škole. Cela ta ekipa je bila iz okoline Krsta. Non-stop smo igrali basket. Tu su bili jaki i boks, rukomet, odbojka... Iz tog sportskog društva izraslo je mnogo asova. Radnički je tada bio društvo mladih koji su se družili i van terena. Preko leta smo imali dva treninga dnevno, a između njih smo igrali baskete na kojima je sve prtšalo, pa smo po nekad i povređeni dolazili na večernje treninge. Piva je stvorio generaciju koja je bila državni prvak 1973, kojoj sam i ja pripadao. Ta ekipa je bila preteča savremene košarke. Igrali smo brzo, agresivno, s mnogo ideja u igri dva na dva. Imali smo moderan stil, lep za gledanje. Stigli smo i do polufinala Kupa šampiona.
Piva je tragao za savršenom košarkom. S nepunih 30 godina našao se na klupi tada moćnog OKK Beograda, a zatim je s mladom ekipom Radničkog osvojio domaće prvenstvo i kup, igrao u polufinalu Kupa šampiona i finalu Kupa pobednika kupova. Ta ekipa je u to vreme igrala možda i najlepšu košarku u Evropi.
Stopama Džona Vudena
– Piva je uspešno nastavio Nikolićevu i Žeravičinu školu. To je bila preteča moderne košarke. Često smo bili u kontri sa četvoricom, što je u ono vreme bilo nezamislivo – seća se Ražnatović. – Maravić skine loptu, gurne je levo ili desno, a onda bi često, kao peti, dotrčavao u kontru i kad bi mu nabacivali loptu, bio je vrlo blizu današnjeg "alej upa". Kad sam se tom timu priključio posle služenja vojnog roka, 1971, nisam mogao da stignem mlade igrače. U 31. godini sam naučio od Pive neke osnovne elemente. Sve je razrađivao do detalja. Vodio je računa kako mi stoji mali prst na nozi dok sam u skoku. Bio je vrhunski demonstrator. Po meni, u to vreme je posle Ace i Ranka bio najbolji u Jugoslaviji.
Mnogi naši poznati treneri, pre svega njegov mlađi brat Dušan (na koga je preneo obe svoje velike strasti – prema košarci i golubovima), učili su od njega. A on je uvek bio spreman da uči od drugih, kao recimo od poznatog američkog trenera Džona Vudena koji je, pored ostalog, poznat po tome što je prvi ušao u Nejsmitovu kuću slavnih i kao trener i kao igrač.
– Vodio je Radnički, pojačan s par igrača iz drugih klubova, na Univerzitetskim igrama u Moskvi na kojima smo bili drugi, iza SSSR-a. Imao je ogromnu literaturu, dobijao je kasete iz SAD. Kroz njegovu kuću u Kajmakčalanskoj prošla je plejeda trenera. Bio je u stanju da 24 časa priča o košarci. Bio je toliko dobronameran i otvoren pa je sve svoje ideje i znanja nesebično delio s ljudima. Bio je omiljen u trenerskim krugovima.
Crveni krst je, pored Pive, dao i Ranka Žeravicu, Milana Cigu Vasojevića, Dragoljuba Pljakića, Borivoja Cenića, Bratislava Đorđevića, Dušana Ivkovića... Na ideju Pive Ivkovića, Žeravice, Mićovića, Pljakića i još nekih, osnovano je UKTS 1972. Piva je bio njegov prvi predsednik, baš kao i u Udruženju trenera Jugoslavije, osnovanom 1991. na Igmanu.

Nova strategija sa Spasojevićem
Fudbaleri Zvezde će utakmicu prvog kola Lige Uefe protiv minhenskog Bajerna, trenutno jednog od najboljih evropskih timova, dočekati bez predsednika kluba. Doduše, Dragan Stojković je posle iznenadnog povlačenja predsednik u ostavci, ali će dužnosti i formalno biti razrešen na narednoj sednici Skupštine, kao najvišeg klupskog organa. Fudbalski praznik na "Marakani" je 25. oktobra, a dva dana kasnije ističe rok tročlanoj komisiji (dr Milan Tomić, Dragoslav Šekularac i Vladica Popović) za obavljanje konsultacija sa svim relevantnim klupskim strukturama oko kandidovanja i izbora novog predsednika.
Klub će privremeno, do sazivanja Skupštine, voditi potpredsednik Milan Tomić, na koga je sva ovlašćenja preneo Stojković, u skladu sa odredbama 24. Statuta FK Crvena zvezda. Dakle, Tomić je sada glavni čovek fudbalske Zvezde, ali samo u oročenom periodu, kao što je svojevremeno bio i poznati beogradski advokat Milan Vujin nakon povlačenja legendarnog Dragana Džajića.
Kao prvi kandidat za Stojkovićevog naslednika u domaćoj štampi je već promovisan ugledni srpski privrednik Toplica Spasojević, predsednik ITM grupe, kompanije koja ima godišnji promet od oko 200 miliona evra. U pojedinim medijima Spasojević je predstavljen i kao blizak saradnik predsednika kompanije "Delta holding" Miroslava Miškovića, čiji je sin Marko trenutno vodeći finansijer našeg najtrofejnijeg kluba. Otuda i spekulacije, da Mišković preko Spasojevića pokušava da uspostavi kontrolu nad najvećim srpskim fudbalskim klubom.
Toplica Spasojević je za agenciju Tanjug izjavio da zna da postoji neka inicijativa iz Crvene zvezde, ali da niko iz fudbalskog kluba sa njim o tome nije razgovarao. Inače, Spasojević je i član Upravnog odbora Sportskog društva Crvena zvezda.
Kako se saznaje, glavni finasijeri fudbalskog prvaka Srbije žele u narednom periodu da se što više oslone na pozitivna iskustva upravo iz SD Crvena zvezda, u kojoj su domimanti uspešni menadžeri na čelu sa Slobodanom Vučićevićem, prvim čovekom "Grand kafe" i predsednikom regionalnog giganta u prehrambenoj industriji "Droge kolinske".
Prema nezvaničnim informacijama, Marko Mišković i njegov poslovni partner Dragan Mićović, ušli su u otvoreni sukob sa Stojkovićem, koji se osetio ugroženim, pa je čvrsto rešio da ode sa "Marakane", iako nije prošla ni polovina petogodišnjeg mandata na koji je izabran. Zanimljivo je da je Stojković u ponedeljak odavao utisak kao da će bar još deset godina ostati na čelu Zvezde, hvaleći se ostvarenim uspesima otkako je preuzeo klub, ali je onda u petak šokirao sve odlukom da "digne ruke od svega".
Stojkovićevo pravdanje umorom i iscrpljenošću, izazvalo je naravno sumnju da su to zaista pravi razlozi, jer se radi o dokazanom borcu koji se lako ne predaje. Kakve su su to čudne igre događale i ko je u njima učestvovao zasad je tajna, iako je Stojković prilično neuverljivo tvrdio da oko njegovog odlaska nema misterije. Međutim, iza brda se sigurno nešto krupno valjalo.
Misija Stojkovića kao predsednika Zvezde je okončana brže nego što je mogao da očekuje i u najružnijim snovima. Ipak, iako je Crvenu zvezdu vodio samo dve godine i tri meseca, u tom razdoblju su ostvareni vrlo dobri rezultati. Na domaćoj sceni su osvojene dve "duple krune", a na evropskoj će naš prvak po drugi put biti učesnik Lige Uefe, mada je bio i nadomak plasmana u Ligu šampiona.
– Za mene je izuzetno važno da sam za ovu odlučnu i hrabru odluku dobio punu podršku porodice. Supruga Snežana i deca Andreja, Anja i Marko su i sada bili uz mene – zaključio je Dragan Stojković.
--------------------------------------------------------------------------
Vest o ostavci stigla iz Jermenije
Ekskluzivna vest da Dragan Stojković Piksi namerava da se povuče iz Crvene zvezde stigla je iz Jermenije, gde je juče reprezentacija Srbije odigrala kvalifikacioni meč za Evropsko prvenstvo. Objavljena je u kasnim večernjim satima na jednoj sportskoj lokalnoj televiziji u Beogradu, čiji je direktor član Upravnog odbora FS Srbije.
Naravno, u Beogradu je to odmah povezano sa navodnom ulogom u svemu predsednika FSS Zvezdana Terzića, koji je prethodno polemiosao sa Stojkovićem putem medija oko tretmana "crveno-belih" u našoj fudbalskoj organizaciji. Međutim, Terzić je docnije izjavio da ne razmišlja o angažmanu u Crvenoj zvezdi, a Stojković da njegova odluka nema nikakve veze sa polemikom koju je imao sa čelnicima fudbalskog saveza.
--------------------------------------------------------------------------
Realan povratak Dragana Džajića
Naš najbolji fudbaler u istoriji i najveći pojedinačni simbol Crvene zvezde Dragan Džajić, već tri godine nije aktivno angažovan u fudabalu, otkako se dobrovoljno povukao sa mesta predsednika Crvene zvezde 1. oktobra 2004. Džajić se trenutno nalazi na crnogorskom primorju, u Miločeru, ali svakodnevno prati sva zbivanja u fudbalu, pa i Crvenoj zvezdi, u kojoj je kao igrač, trener i predsednik proveo više od četiri decenije.
S obzirom da Džajić više nema zdravstvenih problema sa leđima i da je u nekoliko navrata najavio mogućnost povratka, čini se da je njegov ponovni dolazak u najvoljeniji klub realan. Uostalom, kako stvari stoje, Džajić je Zvezdi izgleda potrebniji više nego ikada. Poznato je da je i dalje najomiljeniji među navijačima, a i među članovima Skupštine kluba uživa veliku podršku.

Zemljotres jačine 5,7 stepeni Rihterove skale pogodio Čile
Zemljotres jačine 5,7 stepeni Rihterove skale pogodio je danas Čile, saopštio je Evropsko-mediteranski seizmološki centar (EMSC).
Epicentar zemljotresa bio je 39 kilometara severoistočno od glavnog grada Santjaga sa oko 4,8 miliona stanovnika.
Do sada nema izveštaja o eventualnim žrtvama ili šteti, preneo je Tas.

Vučić priredio večeru za predsednika Crne Gore
Predsednik Srbije Aleksandar Vučić ugostio je na večeri predsednika Crne Gore Jakova Milatovića, koji boravi u zvaničnoj poseti Srbiji.
„Poželeo sam dobrodošlicu predsedniku Crne Gore Jakovu Milatoviću, uveren da otvaramo novo poglavlje u odnosima između naših zemalja i bratskih naroda", napisao je Vučić na Instagram nalogu "budućnostsrbijeav".
Prethodno je Milatović na svečanom prijemu u Crnogorskoj kući u Beogradu, poručio da, nakon poseta Evropskim institucijama i sedištu NATO u Briselu, dolazi u Beograd "u nameri da da doprinos revitalizaciji političkih odnosa dve zemlje".
Milatović je danas stigao u zvaničnu dvodnevnu posetu Srbiji, a na aerodromu "Nikola Tesla " u Beogradu dočekao ga je prvi potpredsednik Vlade i ministar spoljnih poslova Srbije Ivica Dačić.
Kako je najavljeno, Milatović će se sutra, uz ceremonijalni doček ispred Palate Srbija, sastati sa predsednikom Srbije Aleksandrom Vučićem, a nakon toga i sa predsednikom Narodne skupštine Vladimirom Orlićem.
Predviđeno je da predsednik Crne Gore u okviru posete položi venac na Spomenik neznanom junaku na Avali uz vojne počasti, kao i da položi cveće ispred Osnovne škole "Vladislav Ribnikar".

U Indiji 15 mrtvih zbog monsunskih kiša
Najmanje 15 ljudi poginulo je na severu Indije u poplavama i klizištima izazvanim monsunskim kišama, a Nju Delhi je zabeležio rekordnu količinu padavina u jednom danu u poslednjih 40 godina, saopštle su danas tamošnje vlasti.
U Nju Delhiju, gde su putevi bili potopljeni, palo je 153 milimetra kiše, najviše u jednom julskom danu za 40 godina.
Pošto meteorološke službe predviđaju još jedan dan jake kiše, vlasti su naložile da škole u Nju Delhiju budu sutra zatvorene.
Mediji su preneli da je 15 osoba poginulo u protekla 24 sata u šest indijskih saveznih država na severu.
Planinske države su najteže pogođene. Prijavljena su klizišta na oko 700 puteva.
Period monsuna u Indiji traje od juna do septembra i svake godine ima žrtava i pričinjena je materijalna šteta, prenosi Tanjug.

Zelenski još nije doneo odluku da li će prisustvovati samitu NATO-a u Viljnusu
KIJEV – Ukrajinski predsednik Volodimir Zelenski još nije doneo konačnu odluku da li će ići na samit NATO-a u Viljnusu, izjavila je danas potpredsednica ukrajinske vlade za evropske i evroatlantske integracije Olga Stefanišina.
Ona je za ukrajinske medije rekla da će konačna odluka Zelenskog o prisustvu samitu NATO-a biti doneta u zavisnosti od završnih dokumenata tog skupa na kojima se još radi, preneo je TAŠ.
Generalni sekretar NATO-a Jens Stoltenberg rekao je ranije da će Zelenski prisustvovati prvom sastanku Saveta Ukrajina-NATO na marginama samita.
Stoltenberg, međutim, nije obećao da će tokom samita u Viljnusu Ukrajina biti pozvana da se pridruži NATO-u nakon što se neprijateljstva u zemlji završe.

Teško do neradne nedelje u trgovinama
Tri godine posle Crne Gore, još jedna zemlja u našem okruženju zabranila je rad nedeljom. U Hrvatskoj je pre nekoliko dana stupio na snagu novi zakon o trgovini prema kojem će prodavnice nedeljom biti zatvorene. Zabrana ipak nije potpuna, jer trgovci mogu odabrati 16 nedelja u godini tokom kojih bi eventualno mogli da rade. Radno vreme od ponedeljka do subote samostalno će određivati trgovac, ukupno do 90 sati sedmično.
 
U Srbiji se nedelja po pravilu tretira kao neradni, odnosno dan za odmor. U Savezu samostalnih sindikata trgovine Srbije podsećaju da u zakonu ipak treba da piše da je nedelja dan odmora, a ne da je „po pravilu dan odmora”, kako je prema važećem zakonu. Naglašavaju i da zahtev da se zabrani rad prodavnica nedeljom u Srbiji ne znači zalaganje za manje rada, jer prema zakonu radna nedelja traje pet dana, sedmično se radi po 40 časova, a rad nedeljom nije regulisan.
Radoslav Topalović, predsednika Saveza samostalnih sindikata trgovine, podseća da je u zemlji trenutno angažovano oko 300.000 trgovaca koji u proseku mesečno zarade oko 54.000 dinara, što je otprilike na nivou iznosa minimalne potrošačke korpe.
– Neosnovane su procene poslodavaca da će biti manji promet u radnjama ako nedelja i državni praznici budu neradni dani, jer će se kupci u istom obimu snabdevati radnim danima. Kupac koji je rešen da pazari neki proizvod, kupiće ga ili dan ranije ili dan kasnije. Zato, ti prigovori nisu utemeljeni. Drugo, ukidanjem nedelje kao radnog dana neće biti smanjena potreba za angažovanjem radnika, već naprotiv, više njih biće potrebno da radi, recimo, subotom i ponedeljkom, jer će tada biti i više prometa – smatra Topalović. Podseća da početak i kraj radnog vremena nije stvar kolektivnog pregovaranja nego je Zakonom o radu regulisano da radna nedelja traje 40 časova. Zato je ovaj sindikat tražio da se izmeni taj propis kako bi nedelja bila neradni dan, a da izuzete budu samo institucije koje su od javnog značaja i moraju da rade nedeljom. Od prve inicijative prošlo je  sedam godina, ali niko nije bio voljan da se ozbiljnije time pozabavi, ni Socijalno-ekonomski savet, ni Ministarstvo za rad i zapošljavanje, jer su to institucije kojima su sindikati podnosili inicijative.
Savez samostalnih sindikata je na tu temu svojevremeno čak i anketirao radnike, a analiza je pokazala da većina zaposlenih ne želi da radi nedeljom.
– Nisam siguran da bi sada, u naletu ove inflacije, isto tako razmišljali. Verovatno bi pristali da rade nedeljom za veću naknadu. Zato podržavamo inicijativu da se rad nedeljom plaća kao i državni praznik, da dnevnica bude 110 odsto tog dana – dodaje Topalović. Navodi da onaj ko mora na posao nedeljom zaista treba da bude više plaćen, zato što više radi i nije sa porodicom.
Podsećanja radi, onaj ko radi nedeljom ne ostvaruje po zakonu pravo na uvećanu platu, sem u slučaju da to nije uređeno aktom između poslodavca i zaposlenog. Fiksno uvećanje zarade nije prepoznato jer je poslodavcima data mogućnost da rad organizuju kako njima odgovara. Stručnjaci za radno pravo naglašavaju da zbog uvećanja zarade za rad nedeljom ne bi bilo neophodno menjati Zakon o radu, jer je naš propis ekstenzivan u tom delu, pa je opštim aktom moguće predvideti razloge za uvećanje plate koja nije opisana u samom zakonu. Kako je ranije za „Politiku” objasnio Bojan Urdarević, profesor radnog prava na Pravnom fakultetu u Kragujevcu, ne postoji nikakva zakonska prepreka da se sa postojećim zakonom predvidi dodatno plaćeni rad i da se utvrdi iznos uvećanja zarade nedeljom.
– Samo, to niko neće da radi, jer ne postoji zakonska obaveza – naveo je on.
Predstavnici sindikata smatraju da neradna nedelja ne bi mogla da prouzrokuje nove otkaze, jer u trgovini već postoji manjak radne snage, ali poslodavci ipak tako ne misle. Strahuju od pada prometa i profita, smanjenja zarada, otpuštanja radnika u sektoru maloprodaje, nezadovoljstva potrošača...

Milatović: Cilj posete Srbiji revitalizacija političkih odnosa
Predsednik Crne Gore Jakov Milatović poručio je večeras, na svečanom prijemu u Crnogorskoj kući u Beogradu, da, nakon poseta Evropskim institucijama i sedištu NATO u Briselu, dolazi u Beograd „u nameri da da doprinos revitalizaciji političkih odnosa dve zemlje”. Prisustvo predsjednika Vučića na mojoj inauguraciji 20. maja, ministra Dačića na Samitu u okviru Procesa saradnje u jugoistočnoj Evropi u Podgorici 27. juna, i ova moja prva poseta Beogradu u tako kratkom vremenskom periodu upravo idu u prilog unapređenju odnosa dve države”, naglasio je Milatović.
Ukazao je na to da je revitalizacija političkih odnosa važna za unaprjeđenje ekonomskih odnosa, što ima za rezultat direktne benefite za privredu i građane dve zemlje, navodi se u saopštenju iz Kabineta crnogorskog predsednika.
Milatović je podsetio da je Srbija Crnoj Gori ubedljivo najveći trgovinski partner, sa robnom razmenom od 764 miliona evra prošle godine, što predstavlja petinu ukupnog prometa robe sa inostranstvom. Srbija je za nas i najveće turističko tržište. U 2022. ostvareno je 435 hiljada dolazaka turista iz Srbije u Crnu Goru, što je udeo od 21 odsto od ukupnog broja dolazaka stranih turista. Kada govorimo o strukturi, najviše noćenja ostvarili su turisti iz Srbije, i to nešto iznad 3 miliona ili 25,5 odsto od ukupnog brojaâ€ś, rekao je Milatović. Dodao je da je Srbija prošle godine bila i najveći strani investitor u Crnoj Gori sa 137 miliona evra ili 12 odsto ukupne vrednosti stranih direktnih investicija, što je u odnosu na 2021. povećanje od 80 odsto.
Uprkos podacima koje sam izneo, sa Srbijom, koja je naš najznačajniji ekonomski partner, Crna Gora nema odnose na nivou ambasadora i to ne iz tehničkih razloga, već političkih, dve zemlje nemaju zajedničke granične prelaze, kao što imamo sa Bosnom i Hercegovinom i sa Albanijom, platni promet predstavlja ozbiljnu poslovnu barijeru, naše Mešovite komisije za rešavanje ovih naizgled tehničkih pitanja se ne sastaju godinama unazad, a nikada nije održana zajednička sednica Vlada dve zemlje, konstatovao je Milatović. On je poručio da su, uprkos svim izazovima, veze između građana i privrede Crne Gore i Srbije ostale jake i da je stoga odgovornost ali i obaveza na državnicima dve zemlje da te odnose ne remete, već da ih unapređuju. Istakao je da, osim tradicionalnih veza i bliskih odnosa, Crnu Goru i Srbiju trajno povezuju zajednički ciljevi, pre svega regionalna stabilnost i članstvo u Evropskoj uniji.
„Posvećenošću ovim ciljevima dajemo dobar zamah proevropskom razvoju Zapadnog Balkana. Uveren sam će politički odnosi Crne Gore i Srbije ići uzlaznom putanjom u periodu pred nama i da će to biti dobar zamajac za dodatno unapređenje ekonomskih, kulturnih i sveukupnih odnosa, rekao je Milatović. On je ukazao i na značaj jačanja veza sa zajednicom Crnogoraca u Srbiji i njihove povezanosti sa Crnom Gorom.
Kako je najavljeno, Milatović će se sutra, uz ceremonijalni doček ispred Palate Srbija, sastati sa predsednikom Srbije Aleksandrom Vučićem, a nakon toga i sa predsednikom Narodne skupštine Vladimirom Orlićem.
Predviđeno je da predsednik Crne Gore u okviru posete položi venac na Spomenik neznanom junaku na Avali uz vojne počasti, kao i da položi cveće ispred Osnovne škole „Vladislav Ribnikar”, prenosi Tanjug.

Ostvarena pobeda, ostale brige
Kao što se i očekivalo poslednjeplasirana ekipa osme grupe kvalifikacija za Evropsko prvenstvo u fudbalu 2009. San Marino bila je preslab protivnik za selekciju Srbije. Gosti su došli da prime što manje golova i tome su podredili igru i taktiku. Za 90 minuta nisu uputili ni jedan jedini šut na gol Šaranova. Naši nisu igrali onako kako se od njih očekivalo, mnogo su grešili, a nedostajao im je naročito završni pas, da nedoraslog protivnika pobede sa mnogo većom razlikom. Golovi su bili više umeće pojedinaca nego plod pravih akcija. Posao je odrađen, ali ne onako ubedljivo da bi se na odlučujuću utakmicu za četiri dana u Rigi protiv Letonije otišlo bez briga. Srbija – Letonija 3:0 (2:0).
Prvo poluvreme proteklo je u potpunoj dominaciji naših reprezentativaca koji su tek u 30. minutu uspeli da načnu mrežu San Marina. Strelac gola bio je Marinković koji je sjajnim šutem iz slobodnog udarca sa oko 25 metara pogodio mrežu gostiju. Na novo vođstvo čekalo se do 43. minuta. Kao i pred prvi gol prethodile su mu šanse centarfora Đorđevića koji je dva puta bio u idealnim prilikama. Najbolji pojedinac ovog meča Stefan Babović u tom pomenutom 43. minutu izveo je majstoriju u šesnaestercu gostiju, oslobodio se svojih čuvara i sa nekih desetak metara neodbranjivo pogodio gol.
U drugom poluvremenu selektor Slobodan Krčmarević ubacio je već na početku umesto indisponiranog Tadića Pavlovića i to je urodilo plodom. U 62. minutu ovaj igrač je povosio vođstvo naše reprezentacija ne 3:0 posle izvanrednog dodavanja Babovića. Krčmarević je napravio još jednu izmenu, pa je kapiten Kačar zaigrao u napadu ne bi li povećao efikasnost. Međutim, u nekoliko navrata nije imao sportske sreće da se upiše u listu strelaca. Gosti su mogli da budu mnogo ubedljivije poraženi, ali su izabranici Slobodana Krčmarevića u nastavku meča igrali dosta indolentno, pa su nekoliko stoprocentnih šansi ostale neiskorišćene.
STADION: Omladinski. GLEDALACA: oko 800. SUDIJA: Gulijev (Azerbejdžan). STRELCI: Marinković u 30, Babović u 43. i u 62. Pavlović. (Srbija). ŽUTI KARTONI: Petković (Srbija), Čibeli (San Marino).
SRBIJA: Šaranov –, Jovanović 7, Petković 6,5, Kačar 7, Tomović 7, Fejsa 7 (od 65. Baranin), Bogdanović 7, Tadić 6 (od 46. Pavlović 7), Marinković 7, Babović 7,5, Đorđević 6 (od 73. Kaluđerović –).
SAN MARINO: Makaluso 6,5, Riđi 6 (od 88. Zanoti –), Simonićini 6, Čijavatija 5,5, Rasipeli 5,5, Červelini 6, Boši 6, Bonini 5,5, Karatoni 5,5 (od 58. Amići 6), Čibeli 5,5, Čiaruzi 5,5 (od 86. Bijanči –).
IGRAČ UTAKMICE: Stefan Babović (Srbija).

Tito mi "dozvolio" da pobegnem
VIŠE OD SPORTA
Dobrivoje Tanasijević (72), u svetu fudbala, filma i biznisa poznatiji kao Den Tana, što je skraćenica njegovog imena i prezimena, i dalje otvara nove životne puteve. Prošlog leta se po drugi put oženio, a sledeće godine će potpisati ugovor sa grupom finansijera koji će, po ugledu na njegov klub-restoran "Den Tana", jedinstveno sastajalište holivudskog džet-seta, otvoriti lanac restorana istog tipa i imena – širom sveta.
Ovi novi događaji traže i njegovo novo angažovanje, ali ga to ne sprečava da se i ovih dana posveti svojoj večitoj ljubavi – fudbalu, sportu kojem je, i kao igrač i kao funkcioner, posvetio ceo život. Den Tana je ovih dana s državnim timom, kao predsednik Međunarodne komisije FS Srbije, u Jermeniji i Azerbejdžanu, a istu ulogu ima i u Crvenoj zvezdi!
Kao fudbaler je, u 18. godini, pobegao iz Jugoslavije u Belgiju, pa je preko Nemačke i Kanade stigao u Ameriku, a potom je, posle niza životnih uspona i padova, stekao veliki ugled i novac.
Gde ste rođeni?
Moji su živeli u Beogradu, iznad pijace Zeleni venac, ali je moja majka želela da se porodi u svom rodnom selu Čibutkovici kod Lazarevca, pa sam se zato tamo i rodio 1935. Promenio sam sve režime: rođen sam u kraljevini, a živeo u fašizmu, komunizmu, kapitalizmu...
Kako ste se školovali?
Na dva koloseka: u redovnoj školi i u pionirima Fudbalskog kluba Crvena zvezda. Obe škole su mi pomogle da se na najbolji način snađem i u svetu.
Koju sliku iz detinjstva posebno pamtite?
Kad sam imao osam godina, u vreme Drugog svetskog rata, s drugovima sam igrao fudbal u parku preko puta hotela "Moskva". Posle igre smo  otišli kući uz dogovor da se nađemo posle ručka. Ali, došlo je do bombardovanja. Jedna bomba je pala na kuću mog najboljeg druga i nikad ga više nisam video. To sam morao da prihvatim kao normalno. Kazali su mi: "Rat je"... Od tada se ne plašim smrti.
Kako ste u to vreme živeli?
Od desete godine sam radio svako jutro na pijaci po dva-tri sata. Pomagao sam seljacima, jer uglavnom nisu znali da mere ono što prodaju, a i sporo su to naplaćivali. Za uslugu sam dobijao nešto u novcu, a nešto u naturi: grožđe, krompir... Sve zarađeno sam davao majci.
Kad ste pobegli iz Jugoslavije?
Uoči poslednjeg razreda gimnazije odselio sam se u Kotor, gde sam igrao fudbal za Bokelj. Preko leta sam otišao na krstarenje brodom i ostao, uz pristanak roditelja, u Antverpenu.
Ko Vam je tada pomogao?
Kao emigrant sam najpre bio u određenom prihvatilištu. Na sreću, posle dva-tri meseca Crvena zvezda je u Briselu pobedila sa 6:1 Anderleht, kome me je preporučio Rajko Mitić. Posle pet-šest dana sam potpisao ugovor s tim klubom, a zatim sam, sticajem okolnosti, prešao u nemački Hanover, odatle u Kanadu, u ekipu Montreala. Posle dve i po godine nastavio sam da igram fudbal u Americi. Tada sam dobro govorio samo ruski, a francuski, nemački i engleski samo po pedesetak reči...
Da li ste bili i na stranputicama?
Bio sam u toku svih tih godina i u društvu lopova. Naravno, u njima nisam uvek video ljude s one strane zakona. Evo jednog primera: u Montrealu su me četvorica naših, kao istaknutog fudbalera, povremeno vodili na ručkove i večere u najbolje restorane. Sve dok nisam video njihove slike u novinama. Naslov teksta je bio: "Uhvaćeni najveći lopovi"...
Šta su sve učinili?
Opljačkali su fabriku bundi za 100.000 dolara, pa nešto drugo za 50.000... U toku suđenja sam shvatio da sam i ja učestvovao u jednoj njihovoj krađi, a da to nisam znao: jedan od njih me zamolio da oko ponoći sedim u njegovim kolima dok on bude u stanu sa ženom koja je udata za policajca. Imao sam zadatak samo da zatrubim ako tu stanu policijska kola. Kad je završio posao ušao je s torbom u kola, pa smo  otišli... U stvari, on je tada u parteru te luksuzne zgrade obijao kockarske aparate i ne znam šta još...
Da li ste išli u neku američku školu?
Išao sam dve godine na Akademiju glume kod profesora Džeka Korija. To je u Los Anđelesu bila jedna od najboljih škola. Primljen sam i zato što sam poreklom iz istočne Evrope, jer je Kori bio opčinjen komunizmom. Kod njega su u to vreme glumu učili i Amerikanac Džems Din, Ukrajinka Natali Vud, Poljakinja Kim Novak... Din je voleo da igra šah. Partner mu je bio moj drug Bogdan Šarić...
Kad ste prvi put stali pred kameru?
Prvi film u kome sam igrao zvao se "Neprijatelj ispod mora". Glavne uloge su imali Robert Mičam i Kurt Jirgens, a meni su promenili ime u Den Tana zbog lakšeg izgovara u Americi. Tada sam zaradio velike pare – 20.000 dolara. Posle toga sam snimio nekoliko velikih filmova i mnogo onih za mali ekran.
Ko Vam je od svih tih ljudi najbolji prijatelj?
Pre svih, naše gore list, Karl Malden. Družimo se blizu 50 godina. Pri upoznavanju sam mu rekao da sam Jugosloven, a on mi je kazao:"Ja sam Srbin, samo Srbin, ne Jugosloven. Tako me otac učio". Rođen je u Geri, u Indijani, pre 95 godina. On i njegova žena Mona proslavili su prošlog proleća 70 godina braka! To je najduži brak u Holivudu. Imaju dve kćerke... Čekaj, sad ću da ga pozovem...
    ...I Den Tana mi je, posle pozdrava s Monom i Karlom Maldenom, dao slušalicu uz najavu: "Ovo je Slavko, novinar ’Politike’". Karl mi je, između ostalog, rekao: "Volim da govorim srpski, ali nemam s kim. Čekam da se Den vrati u Ameriku... Kod vas je kiša, a ovde, u Kaliforniji, žeže sunce... I, da znate, Hilari Klinton će biti predsednik Amerike. To je gotovo"...
Koga još od poznatih posebno pamtite?
Hemfrija Bogarta. Neću govoriti ništa o njegovoj glumi. To svi znaju. Ali, i u privatnom životu je bio baš takav, upečatljiv lik. Mogao je da popije za trojicu. Njegovo piće je bilo koktel od martinija, džina i votke.
Kad ste otvorili klub-restoran?
Pri otvaranju klubova, odnosno restorana, nikad nisam bio sam. Prvi put su mi partneri bili glumac Džordž Hamilton i grofica Tumanov. Bilo je to u vreme kad se igrao tvist. Uz tu igru, piće i sendviče svako od nas zaradio je, za godinu dana, po milion dolara. A drugi, ovaj moj sadašnji restoran "Den Tana", otvorio sam pre 44 godine s Klarensom den Martinom, koji mi je kasnije prodao svoj deo. 
Koliko puta ste se vraćali fudbalu?
Fudbal nikad nisam napuštao, ali finansijski sam još dva puta duboko ušao i u taj posao. Prvo krajem šezdesetih, kada sam sa Acom Obradovićem i uz niz naših fudbalera i igrača iz celog sveta osnovao američku profesionalnu ligu, koja nije pustila koren. A drugi put, kad sam s mnogo uspeha živeo u Engleskoj od 1970. do 1981, bio sam jedan od vlasnika kluba Brenford. U tom vreme bio sam ravnopravni član engleske Fudbalske federacije. Ni pre ni posle toga to nije bio nijedan stranac!
A da li ste se bavili politikom?
Samo u jednom periodu. Učlanio sam se u Demokratsku stranku kad je kandidat za predsednika bio Džon Kenedi. Bio sam čak i član njegovog šireg štaba i učestvovao u kampanji. Posle njegovog ubistva sam ostao član stranke, ali sam digao ruke od rada za nju. Bio sam više puta i s vođama republikanaca, s Niksonom na primer.
Koji od tih susreta posebno pamtite?
Onaj sa Titom, kad je došao u posetu Niksonu 1967. Na tom prijemu Tito me je pitao: "Kako tako dobro govorite srpski". Kad sam mu kazao da sam iz Jugoslavije otišao 1953, rekao je: "Znači pobegao". Odgovorio sam potvrdno, a on je na to, pred svima, imao svoj komentar: "Da sam bio na Vašem mestu postupio bih isto". Tito je, očigledno, bio veliki mangup, mangup u najboljem smislu te reči.
Koliko puta ste se ženili?
Dva puta. Prvi put 1961. godine, a razveo sam se posle 20 godina. Iz tog braka imam dve kćerke. Gabrijela (45) je producent i trenutno snima film u Engleskoj s fondom od 40 miliona dolara. Katarina (43) je jedan od najuspešnijih biznismena u Kaliforniji. Od prošle godine sam u drugom braku. Moja supruga Biljana Strezovski je mlađa od mojih kćerki. Ima 38 godina i dobro se slaže s njima...
Koji fudbalski događaj je obeležio Vaš život?
Onaj iz aprila 1994, kada sam sačuvao status srpskog fudbala u Evropskoj federaciji. Na taj kongres sam došao umesto Miljana Miljaniće koji, zbog sankcija, nije dobio vizu. Na kongres sam stigao dan pošto smo izbačeni iz Uefe. Međutim, zbog mog prijateljstva s njenim tadašnjim predsednikom Johansonom i predsednicima fudbalskih saveza Nemačke i Engleske rečeno mi je da na sastanku Komiteta Uefe predložim prijem Makedonije u Uefu. Johanson mi je to ovako objasnio: "Predlagač može da bude samo stalni član Uefe". I tako su Makedonci postali članovi Uefe, a mi sačuvali status.
Čega se nikad ne biste odrekli?
Ne bih se odrekao ničega, ali, ako baš moram da budem konkretan – ne bih se nikad odrekao fudbala. Evo, i sad sam ženu ostavio u Los Anđelesu, a ja sam došao da budem uz reprezentaciju. Zahvaljujući fudbalu prošao sam ovaj životni put. I još nešto, posebno značajno, u fudbalu uvek imate sutra. Danas izgubimo od najgoreg, a sutra pobedimo najboljeg, dok u ostalim životnim situacijama vrlo često nema tog – sutra.
Koji je Vaš životni stav?
Uz mnoge jedan je najvažniji: s najviše mentalne i fizičke snage radim ono što volim i ljubim one koje volim.

Vujoševićevo izvinjenje Radovanoviću
Duško Vujošević, trener našeg kluba koji se sa ekipom nalazi u Ljubljani, povodom slučaja koji ga je onemogućio da večeras vodi ekipu protiv Slovana u 4. kolu NLB lige, želeo je da istakne:
"Sve postaje prilično opterećujuće, počev od sramne prijave sudije Mrdaka da je fizički napadnut, odnosno kako je on formulisao, pljesnut otvorenim dlanom po vratu. Da stvar bude gora, taj lažni iskaz posvedočio je i predsednik sindikata Belošević. Svakako, opterećuje i to što je jedan, doduše mali broj medija, po saznanju da je prijava podnešena počeo da piše kao da se incident stvarno dogodio. A pre nego što se znalo da postoji prijava, novinari koji su prisustvovali meču, kao i brojni drugi svedoci, nisu ništa napisali, niti rekli o tome. Jer ono što se nije dogodilo nisu mogli ni da vide. A nešto što se nije dogodilo, čak se postavlja kao činjenica. Sudeći po svemu tome, događaji su počeli da se proizvode retroaktivno. Na osnovu toga što izmišljen događaj u pojedinim medijima dobije više prostora nego osvajanje Partizanove šeste titule u nizu, mogu samo da izvučem zaključak da kod nekih postoji potreba da se više piše o ružnim, nego o lepim stvarima. Ili da isti pogrešno pretpostavljaju da njihovi čitaoci vole natpise o ružnome. Želim da se izvinem gospodinu Radovanoviću koga sam pomenuo kao nekoga ko je mogao da izvrši pritisak na sudije da podnesu prijavu. Ispostavilo se da su tu vest plasirali upravo oni koji su uticali da se prijava podnese. Takođe, u analizi svega što se dešavalo ne mogu da ne primetim i to što nisam znao da je razlika između srpskog i hrvatskog jezika postala tako velika pa da neistina "pljesnuti otvorenim dlanom" može da se pretvori u još veću laž "udarac pesnicom". Ponavljam, sve ovo postaje opterećujuće".

Slojevi jedne priče
INTERVJU
Glavna ličnost najnovijeg romana Gorana Milašinovića ("Maske Sofije de Montenj", izdavač "Stubovi kulture", 2007) jeste Sofija de Montenj, u stvari, Sofija Avakumović koja potkraj 19. veka, u petnaestoj godini, odlazi iz Beograda na školovanje u Cirih. Tamo postaje glumica u lokalnom pozorištu za koje se kasnije ispostavlja da je rafinirani bordel, a onda se, pred kraj života, vraća u Zemun i otvara pozorišnu školu za mlade glumice.
Njene životne puteve, reći će nam Goran Milašinović, određuje jasna želja da se svim bićem posveti sopstvenim strastima i erotskoj požudi, i to do granica zadovoljstva očišćenog od svake ljubavi i vezanosti za muškarca. "Ovo je roman o ženskom pogledu na sopstvenu seksualnost, viđen očima muškarca, te je, zapravo, roman za muškarce, iako će, nadam se, zanimati i poneke žene", dodaje pisac koji je objavio više romana, od kojih su mu najpoznatiji "Camera obscura" (2003) i "Apsint" (2005). Ovaj drugi bio je i u najužem izboru za NIN-ovu nagradu za roman godine.
U "Maskama…" se ponovo bavite 20. vekom, tačnije istorijom?
Mene istorija ne zanima faktografski ili dokumentaristički, ja ne želim da je tumačim ili preoblikujem nego je prošlost paspartu u koji smeštam svoje priče i teme koje me zaokupljaju. Tim više što je reč o temama koje vrede za sva vremena. Tako posmatrano, pisac u stvari piše isključivo o vremenu u kojem živi; svoju sadašnjost i svoje preokupacije on samo smešta u istoriju, a istoričnost postaje samo novi, potencijalno zanimljiv sloj romana.
Da se vratimo Sofiji de Montenj. Može li se živeti bez ljubavi?
Sofija de Montenj je od onih retkih ljudskih bića koja su sposobna da osluškuju svoje potrebe sve do samih izvora. Ona shvata da potpuno prepuštanje erotskim strastima, toliko snažnim u njoj, nije moguće ukoliko ne žrtvuje romantičnu ljubav prema muškarcu, a kasnije i prema ženi. Ali strast, romantična ili erotska, jeste sastavni deo ljubavi. O tome piše i Robert Štenberg. Po njegovoj triangularnoj teoriji ljubavi, osim strasti i želje za spajanjem ljubav čine još intimnost koja obezbeđuje podelu tajni i, na kraju, zajedničko očekivanje da će odnos dvoje ljudi trajati zauvek. Sofija de Montenj se samo odriče ove dve poslednje stvari. I, baš u tome se nalazi i savremenost ovog romana koji se prividno događa pre sto godina. Jer, pogledajte današnjeg čoveka: nikako se ne odriče strasti i interseksualnog privlačenja, romantičnog ili erotskog, ali sve je manje spreman na večnu vernost, a intimnost sve češće ostvaruje unutar površnih i prolaznih poznanstava.
Ne mariti za drugog, misliti samo o sebi i svojim potrebama – nije li to put u samoću? Zar je usamljenost sudbina savremenog čoveka?
Samoća se znatno razlikuje od usamljenosti i ne mora da bude razorna za čovekovo biće kao što je usamljenost, nego sasvim suprotno, podsticajna i stvaralačka. Neki egzistencijalisti misle kako je upravo samoća prirodno ljudsko stanje jer sami se rađamo, sami putujemo kroz svet i kroz sopstveni život i sami umiremo. Pri tom, u samoći ne moramo imati osećanje odbačenosti od drugih ljudi i uvek možemo da je prekinemo i povežemo se sa drugima. Uzmite kao primer Internet: biti sam uz računar – to je tako dobar primer dobrovoljne samoće savremenog čoveka – a, opet, ne biti usamljen, ne prekinuti veze sa drugim ljudima, nego upravo suprotno: iz svoje samoće biti povezan sa celim svetom, sa svim ljudima. Naravno, usamljenost koja je prekid svih veza sa drugim ljudima jeste razarajuća i opasna. Sasvim je druga stvar dobrovoljna izolacija, na koju se savremeni čovek povremeno odlučuje da bi se zaštitio od zlobe i povređivanja od drugih ljudi.
Tehnička čuda kojima smo okruženi, ipak, dehumanizuju našu stvarnost i čine nas neosetljivima?
Svakako da je strogo moždani aspekt humanizma zasnovan na čistom razumu i nauci, toliko forsiran u nekoliko prošlih vekova, nedovoljan i da savremeni čovek shvata potrebu za širim sopstvenim definisanjem u kojem su, pored pameti, važni osećanja i mašta. Humanost u punom smislu podrazumeva ličnost u kojoj su sve te tri stvari integrisane. Da nije tako, odavno bi nestali književnost i svaka druga umetnost. A to se nije dogodilo.
Često u svojim intervjuima govorite o novom, kratkom i brzom romanu. Jesu li "Maske Sofije de Montenj" takav roman?
Jesu. I ovaj roman napisan je po istom receptu: sto pedeset kratkih i brzih strana koje onom čitaocu koji traži samo priču omogućavaju da ga pročita za nekoliko sati. Za onoga ko želi više od gole priče nalaze se brojne naznake i nasluti koji mogu da ga odvedu u pravcu koji sam određuje, tako da za njega ovaj roman ima hiljadu strana. Priča je, po mom mišljenju, ipak ono što čini koštano-mišićni sistem svakog, pa i savremenog romana. Pomoću priče roman je u stanju da održi svoj oblik i definiciju, a sve pobočne priče i esejistički zahvati jesu oni fini sokovi, hormoni i enzimi koji kolaju telom, koji se ne vide na prvi pogled, koji mogu da budu prisutni u većoj ili manjoj meri. 
Međutim, u ovom romanu postoji i krimi radnja. Nije li to prevaziđeno?
To nije pravilo ni obaveza. Ali jeste još jedan dodatni sloj romana koji se nekom može dopasti više od svega drugog. Koji ja volim. Koji ima neku vrstu filmskog efekta u romanu. U osnovi svake ozbiljne literature postoje razni slojevi priče – trilerski elementi, filozofski eseji, putopisni elementi, psihologija likova, istorija. Ozbiljna literatura jeste pisanje nevidljivim mastilom preko već napisanih reči. A ta nevidljiva slova postaju vidljiva samo onim čitaocima koji su u stanju da ih otkriju.

Kako smo dali autogol
Od našeg specijalnog izveštačaFrankfurt na Majni, 13. oktobra - Na 59. Međunarodnom sajmu knjiga u Frankfurtu sreli smo tek nekoliko srpskih izdavača, redovnih posetilaca ove najveće svetske kulturne manifestacije. Prilično rezignirani, neki od njih čak očajni zbog ovogodišnjeg odsustva srpske knjige. Obavezna tema za početak svakog razgovora: zašto nas nema, gde su uzroci, kako izgleda naša priča kada se posmatra iz samog Frankfurta? - Naše odsustvo je posledica odsustva brige za knjigu u samoj zemlji - kaže Petar Živadinović, redovni posetilac Sajma u Frankfurtu, autor i direktor kuće "Paideija". - Odgovornost snose i država i sami izdavači. Država jer je mogla u poslednjem trenutku da interveniše i spreči ovu ogromnu sramotu, a izdavači zbog svoje nesposobnosti da se organizuju i budu subjekt u esnafskim pregovorima sa državom. To stanje nemoći traje već više godina pa je ovaj fijasko bio takoreći neizbežan. Umesto da sada krenemo u traganje za odgovorom, bilo bi neophodno da se bez ikakvog odlaganja formira nacionalni centar za knjigu pri Republici, ako treba i pri Ministarstvu kulture, koji bi preuzeo brigu o promociji našeg izdavaštva i knjižarstva ne samo na svetskim sajmovima već i u samoj zemlji. 
Živadinović ističe da je "neprirodno i da Sajam u Beogradu organizuje grad Beograd, neprirodno je da Savet Beogradskog sajma u skoro istom sastavu, iz kog su isključeni neki od vodećih srpskih izdavača, radi skoro četiri godine i da, i pored upozorenja uglednih izdavača, i ove godine nije uspeo da reši nelegalnu trgovinu na Sajmu jer je dozvoljeno da u hali 1 svi prodaju sve". 
- Što bi onda naš nastup u Frankfurtu bio bolji, šta bi on mogao biti nego samo odraz stanja izdavaštva u samoj zemlji? Većina izdavača kada dođe u poziciju da može odlučivati o izdavaštvu misli samo na svoju kuću, ili na grupu. Zato je važna jedna tema koju godinama potežem - zašto se ne donosi zakon o izdavaštvu, koji je gotov i svi su se složili da je dobar? Upravo to govori šta smo, gde smo i ko smo. Niko iz sveta kulture se ne uzbuđuje što nas nema u Frankfurtu, iako je jasno da je to najveća manifestacija pisane reči na kojoj počiva čitava svetska kultura. Ne smemo se žaliti da nas neko ne voli, sami smo sebi dali autogol - kaže Živadinović. 
Vladimir Dimitrijević, direktor Izdavačke kuće "Laž dom" iz Lozane koja izlaže zajedno sa drugim švajcarskim kućama, izdavač sa ogromnim iskustvom od četiri decenije, sa više od 450 objavljenih knjiga iz slovenskog sveta od kojih i osamdesetak dela najpoznatijih srpskih autora u prevodu na francuski, očajan zbog situacije sa srpskom knjigom u Frankfurtu, želeo je da upravo za naš list da izjavu, uveren da će preko stranica "Politike" dospeti i do onih koji odlučuju o našoj sudbini. 
- Ovo jeste sajam izdavaštva, ali ovamo svi dolaze sa namerom da pokažu ono što je najbolje, to rade čak i one zemlje koje imaju još uvek neku vrstu cenzure - kaže Dimitrijević. - U mom katalogu ima osamdeset ili više naših pisaca, prevedenih na francuski, a da toga nije bilo možda nikada ne bi bili dalje prevođeni, na španski, portugalski i druge jezike... Dakle, da nismo ovde, to bi sve prošlo mimo naše kulture. Našeg nacionalnog štanda nema, a i kada ga je bilo, kao prošle godine, bio je tričav, napravljen bez ideje i bez prave slike o onome što jeste Srbija i srpska kultura. Ali, nismo sami mi tužni. U Francuskoj i Nemačkoj ima na stotine hiljada Srba, svi koji su bili ovde i videli da smo - ništa, odlaze kućama potišteni. To je ubitačna stvar, i to dvostruko. Svi naši neprijatelji, a ima ih mnogo, mogu slobodno da kažu da srpska kultura ne postoji. A mi imamo sjajne pisce, esejiste, istoričare! Sramota je što nemamo nacionalni štand i ne bismo smeli više na ovaj način da se rugamo našoj otadžbini. Ovo što smo uradili jeste jedno samoubistvo kulture na koje nas niko ne tera... 
Razmišljajući naglas o tezi da nije bilo dovoljno para, snage i sloge među onima koji odlučuju o našem dolasku u Frankfurt, Vladimir Dimitrijević je ponudio da bude besplatni konsultant u stvaranju našeg izdavačkog izloga za svetske sajmove i druge manifestacije, jer nema nijednog sajma u svetu knjige na planeti na kojem nije bio u poslednje četiri decenije. 
- Pokušaću da, kada dođem u Beograd, razgovaram sa nadležnima da zajedno rešimo problem ove vrste. Želim da napravimo katalog onog najboljeg što imamo i da to ponudimo svetu na prevođenje. Tako su pre tri decenije latinoamerički izdavači napravili mit o latinoameričkoj literaturi, koja de fakto ne postoji i nema zajednički imenitelj, ali su uspeli, napravili su sklop i mit je krenuo da se širi po svetu - ističe Dimitrijević.

Elektroprivreda Srbije prelazi preko Drine
INTERVJUUlazimo u novu fazu razvoja i u velike promene koje će dovesti do stvaranja novog EPS-a. Želimo da postanemo akcionarsko društvo, da sa strateškim partnerima u Srbiji počnemo izgradnju dve moderne termoelektrane i da sa Elektroprivredom Republike Srpske izgradimo HE "Buk Bijela". Hoćemo da budemo ugledan proizvođač i trgovac električnom energijom u jugoistočnoj Evropi, izjavio je za "Politiku" dr Vladimir Đorđević, generalni direktor Elektroprivrede Srbije.Kakva je procedura da EPS postane akcionarsko društvo?
– Predlog poslovodstva biće prosleđen Upravnom odboru EPS-a, a posle bi, kroz utvrđenu proceduru i koordinaciju sa Ministarstvom rudarstva i energetike, sva potrebna dokumenta došla pred Vladu Srbije. Ukoliko prihvati ovaj koncept korporatizacije, uslediće odluka Vlade i kada bude stupila na snagu, stvoriće se uslovi za upis promene pravne forme EPS-a u Registar privrednih subjekata – ističe Đorđević. 
Prema njegovim rečima, od svih elektroprivreda bivše SFRJ, samo je EPS ostao javno preduzeće, koje je "zarobljeno" u mnogim segmentima poslovanja. 
– Postojeća pravna forma je prevaziđena. Dok se drugi udružuju, kupuju, investiraju ili grade nove kapacitete, trguju u regionu, EPS ostaje u svom "dvorištu", gledajući šta drugi rade. Javno preduzeće nije preduzeće u pravom smislu reči, jer građani smatraju da ono treba da zadovolji njihove potrebe, pa ga doživljavaju kao službu. Profit javnog preduzeća i povećanje vrednosti firme su u drugom planu. Zbog toga je neophodno da pokrenemo proces korporatizacije EPS-a i dobijemo pravnu formu koja će nam omogućiti da radimo sve ono što rade kompanije u našem okruženju. 
Na pitanje da li akcionarstvo znači i početak privatizacije, Đorđević odgovara:
– Ne. Pretvaranje EPS-a u akcionarsko društvo ne znači da počinje njegova privatizacija, niti da počinje podela besplatnih akcija. Umesto javnog preduzeća, EPS treba da bude akcionarsko društvo zatvorenog tipa, što znači da će država, u prvoj fazi, biti stopostotni vlasnik svih akcija. Takav model je primenjen i kod NIS-a. Ovakva promena pravne forme potpuno je legitimna i pravno moguća.
Na primedbu da se mnogi problemi neće rešiti samo "oblačenjem" akcionarskog "odela", Đorđević odgovara da je to tačno, ali da je taj prvi korak preduslov za početak rešavanja problema.
– Moje iskustvo iz NIS-a, gde sam član Skupštine, pokazuje da se značajne poslovne odluke brže donose, što omogućava i operativnije rukovođenje kompanijom. Kao akcionarsko društvo EPS bi imao skupštinu koja bi u ime vlasnika donosila odluke. Predlozi odluka ne bi čekali saglasnost ministarstava. Na primer, ako želimo da sa nekom evropskom kompanijom gradimo novu elektranu i napravimo zajedničko preduzeće, EPS ne može kao JP da uđe sa svojim kapitalom u to novo društvo kapitala. Isto je i sa eksternim izvorima sredstava, koja bi bila pribavljana u formi kapitala, a ne zaduživanjem EPS-a. Recimo, da bi došao do kapitala za razvoj ili kapitala za kupovinu nekog kapaciteta u okruženju, EPS bi tada mogao da emituje nove akcije. 
A kada bi trebala da počne podela besplatnih akcija, odnosno kada to treba EPS da postane otvoreno AD? Četiri–pet miliona građana očekuje akcije, a Vi im kažete: "Sačekajte, nije sada vreme"? 
– To im se mora reći. Sve drugo bilo bi obmanjivanje budućih akcionara. Bilo bi veoma štetno i po državu, kao većinskog vlasnika, i po akcionare da EPS odmah postane otvoreno akcionarsko društvo, jer kompanija sada nije profitabilna. Ako bismo odmah podelili besplatne akcije, akcionari bi ih izneli na tržište i prodali ispod realne vrednosti. Tada bi neka velika kompanija ili bogati privatnik za vrlo malo novca došli do velikog broja akcija najvrednijeg državnog resursa. EPS treba da postane otvoreno akcionarsko društvo kad dostigne poštenu tržišnu vrednost kapitala. Da budem jasan – kada EPS bude vredeo bar osam milijardi evra! To je stav i mnogih uglednih ekonomista.
Šta je potrebno učiniti da se spreči rasprodaja EPS-a i koliko besplatnih akcija bi trebalo da bude podeljeno?
– Nemam pravo da u ime vlasnika licitiram procentima i predviđam koliko će procenata akcija biti podeljeno besplatno, koliko će država zadržati u svom vlasništvu, a koliko će biti ponuđeno strateškim partnerima. O tome će odlučiti vlasnik, a najbolje je da se sve to utvrdi osnivačkim aktom novog EPS-a AD ili posebnim zakonom o EPS-u, jer bi tada Skupština odlučila šta treba da se uradi sa ovom državnom kompanijom. Uveren sam da u vladi postoji većina koja želi da EPS bude profitabilna kompanija, čiji će suvlasnik biti neka velika elektroprivredna kompanija, koja će platiti znatno više za isto suvlasništvo u EPS-u nego što bi platila sada. Model na kome radimo predviđa da država trajno zadrži najmanje 51 odsto akcija EPS-a. Radi se o važnoj, strateškoj odluci. Ona treba da bude doneta nakon temeljnog razmatranja njenih pozitivnih i negativnih strana. Prva pozitivna strana trajnog zadržavanja većinskog učešća države u kapitalu EPS AD ogleda se u tome što bi se deo značajne nacionalne imovine sačuvao u državnom vlasništvu. Privatizacija "bez ostatka" nije nužna pretpostavka tržišne efikasnosti, uspešnosti i obezbeđivanja elektroenergetske stabilnosti države. Druga prednost bila bi u tome što bi država, kao većinski vlasnik EPS-a, mogla odlučujuće da kontroliše obavljanje ove važne delatnosti od opšteg interesa.
Kakve zamerke očekujete na ovaj model pretvaranja EPS-a u akcionarsko društvo? 
– Kritičari će verovatno reći da će to odvratiti investitore, kupce postojećih i novih akcija EPS-a zbog opasnosti da država kao većinski vlasnik politiku cena struje opet prebacuje na socijalni teren. Međutim, takva se opasnost gubi čim se u vlasničku strukturu EPS-a uključe drugi vlasnici, makar i sa minimalnim učešćem. Oni bi sigurno reagovali na ponašanje većinskog vlasnika koje je u neskladu sa funkcijom cilja EPS AD, a koje bi se moglo odraziti na tržištu kapitala – kaže Vladimir Đorđević, generalni direktor EPS-a.

Telenoru se isplatila svaka para
U avgustu prošle godine norveška Telenor grupa, do tada nepoznata u Srbiji, za 1,513 milijardi evra kupila je preduzeće Mobi 62. Preuzimanje infrastrukture i pretplatničke baze bivšeg Mobtela najveća je pojedinačna investicija u jugoistočnoj Evropi. Istina, poznavaoci prilika na međunarodnom tržištu mobilne telefonije od početka su tipovali na ovu kompaniju, koja posluje širom sveta i opslužuje 130 miliona korisnika. Od dolaska Telenora na srpskom tržištu mobilne telefonije konkurencija je sve žešća, a cene usluga padaju. Gost "Politikinog" poslovnog kluba Stajn Erik Velan, generalni direktor Telenora u Srbiji, govori o uslovima za razvoj biznisa u našoj zemlji, odnosu prema stranim investitorima, pre svega o ličnim iskustvima.
Prošlo je godinu dana od kada Telenor posluje u Srbiji. Kakva su Vaša iskustva? 
Veoma smo zadovoljni. Trebalo je da prođe neko vreme da vidimo šta smo, zapravo, kupili i zato sada mogu da vam kažem da se isplatila svaka para koju smo uložili. Ekonomski parametri su dobri, zadržali smo zatečene klijente i privukli milion novih korisnika. Istovremeno, kompaniju smo prilagodili standardima po kojima Telenor posluje širom sveta. Ponosan sam na to kako su se radnici prilagodili našem načinu rada, tako da smo bez problema otvorili 250 novih radnih mesta. Nastojali smo da na ovom tržištu budemo drugačiji i zato smo i osnovali Telenor fondaciju kroz koju se trudimo da Srbiji i njenim građanima ponudimo nešto zauzvrat. 
Jeste li se u međuvremenu susretali sa nekim preprekama i problemima koji su, možda, kočili ostvarivanje vaših planova?
Dobićete dugačak odgovor koji proističe iz mog ličnog stava. Jednostavno, ne podnosim ljude koji se žale. Da smo uložili toliki novac, a posle kukali, to bi značilo da se Telenor nije dobro pripremio. Morate da živite sa preduslovima sa kojima ste ušli u posao. Prihvatili smo regulatorni okvir koji može da bude još bolji, ali tu postoji i predvidivost načina njegovog razvoja i smer koji nam je najavljen kad smo kupovali Mobi 62. Dakle, znali smo šta kupujemo, računali na postojeće propise i moguće izmene, uračunali eventualne rizike i procenili šta možemo da dobijemo.
U kompaniju ste uložili znatna sredstva. O kolikoj sumi je reč?
Imamo dugoročnu strategiju. Nije slučajnost da smo kupili firmu baš u Srbiji. Još pre deset godina smo ovde imali kancelariju koja je trebalo da ustanovi kakve su prilike za pokretanje posla. To znači da je investicija zasnovana na dugoročnom planiranju. U međuvremenu u kompaniju smo uložili približno 400 miliona evra. To su investicije u tehniku, prodajna mesta i obuku zaposlenih. Svakog meseca 500 zaposlenih unapređuje znanje, a znatna sredstva usmerena su i ka Telenor fondaciji.
U međuvremenu je izdata i treća licenca za mobilnu telefoniju. Da li je time ugrožena vaša investicija?
Ne, uopšte. Od početka smo znali da će Srbija izdati i treću licencu, mada se to dogodilo brže nego što smo očekivali. Ali, nema problema, jer je ulazak trećeg operatera, u stvari, pomogao Telenoru. Tržište će se uz konkurenciju brže razvijati, a i pravna regulativa će, neminovno, pratiti taj tok. Ne zaboravite da će time najviše dobiti korisnici, jer jača konkurencija njima ide u korist. Mobilna telefonija će vremenom biti dostupna svim delovima društva.
Kako formirate cene i da li one mogu da se porede sa tarifama u zemljama regiona?
Cenovna politika Telenora u Srbiji u potpunosti uvažava ovdašnje uslove i mogućnosti. Važno je razumeti tržište i postupati u skladu s njim. Složićete se da su tokom proteklih godinu dana cene padale tako da sada imamo znatno bolji odnos tarifa i kupovne moći potrošača i srpske privrede uopšte. U krajnjoj liniji, tržište nam pokazuje da radimo pravu stvar, jer se razvijamo. U biznisu mobilne telefonije prilike se menjaju svakodnevno.
Šta možete da nam kažete o planovima Telenora kod nas? 
Odgovoriću kao političar. Konkretne planove ne mogu da vam iznesem, jer bismo tako otkrili karte konkurenciji. Mogu samo da kažem da smo sa planovima stigli tek na pola puta. Još više ćemo ulagati u kvalitet mreže i nove tehnologije, koje se stalno menjaju. Nudićemo i nove usluge koje će proširiti ponudu u oblasti prenosa podataka. 
Hajde onda da pitanje postavimo malo drugačije – da li Telenor ostaje samo na polju mobilne telefonije u Srbiji?
Zavisni smo od fiksne telefonije, ali nećemo ulaziti u tu oblast. Korisnici će sve više tražiti mobilnost, a ne gde će se priključiti. Naši planovi vezani su za jačanje kapaciteta i načina razmene podataka. 
Telenor je u regionu, osim u Srbiji, prisutan i u Crnoj Gori i Mađarskoj. Da li imate u vidu još neka okolna tržišta?
Naravno. Sasvim je izvesno da ćemo tražiti šansu i u drugim zemljama regiona, polazeći od centralnog položaja Srbije u ovom delu Evrope. To je sastavni deo naše poslovne politike. Korisnici već imaju konkretne koristi od toga. Da li je uopšte potrebno da objašnjavam da, na primer, Telenorovi korisnici iz Srbije mogu da koriste pogodnosti operatera mobilne telefonije u Mađarskoj i Crnoj Gori, koji takođe posluju u sastavu Telenor grupe. Ona u Aziji, nordijskim zemljama i centralnoj i južnoj Evropi ima 130 miliona klijenata. 
Kako ocenjujete ovdašnje telekomunikaciono tržište? 
Tržište mobilne telefonije je već liberalizovano i sada na red dolazi fiksna telefonija. Bez obzira na to što ona više ne podleže monopolu, fiksna telefonija je i dalje nedostupna široj privatnoj inicijativi. Država je svesna toga, ali na tom polju treba učiniti još dosta. Prvenstveno treba doneti odgovarajuću zakonsku podlogu. Ne možete tek tako da otvorite tržište, a da pri tom nemate u vidu Telekom Srbije. Ne zaboravite da Telekom nije državna kompanija, jer ima i inostranog suvlasnika, grčku kompaniju OTE.
Imate li utisak da razvoj domaćih telekomunikacija nema očekivani tempo? 
Dalji razvoj telekomunikacionog sektora ne zavisi samo od liberalizacije fiksne telefonije. Stvari morate da posmatrate iz šireg ugla. Elektroprivreda i kablovskodistributivni operateri takođe imaju razvijene mreže koje mogu da pružaju usluge telefonije. Uostalom, telefonija je danas širok pojam, tako da između nje i Interneta više nema razlike. Prenos podataka putem Interneta i mobilne telefonije odavno je prevazišao mogućnosti klasične fiksne telefonije i vaša država mora to da shvati. Privatna inicijativa u vidu kablovskodistributivnih sistema ozbiljno pretenduje da uđe na tržište masovnih komunikacija (kablovska telefonija), dok u slučaju EPS-a to zavisi od države. Ali, ponavljam, za to je neophodna strategija. I, naravno, prvo treba omogućiti Telekomu Srbija da se pripremi za fer utakmicu.
Šta su prednosti i mane poslovanja u Srbiji?
U oba slučaja to je brzina. Ako posmatramo iz ugla prednosti, poslovi znaju da se nekada završe izuzetno brzo. Kada je reč o brzini kao mani, problem je u tome što, jednostavno, nemate vremena da se pripremite. Zaključak je da treba biti spreman za brze promene. To je izazov. 
Šta biste menjali u srpskoj poslovnoj kulturi?
Odvojio bih politiku i biznis. Srpska ekonomija bi time profitirala. To nije moja pamet, već činjenica i zato Srbija ide u pravcu privatizacije. To je dobra stvar.
A koliko je politika prisutna u srpskoj ekonomiji?
To je nezahvalno pitanje i teško mi je da odgovorim. Ali, hajde, rekao bih da je previše prisutna. Upravo u tome je najveći značaj privatizacije. Prelazak kapitala u privatno vlasništvo umanjiće uticaj politike na ekonomiju, jer zdrav kapital priznaje samo sopstvene interese. 
Mogu se čuti pritužbe stranih investitora da su radnici u našoj zemlji previše zaštićeni. Kako Vi, kao strani poslodavac, vidite domaći Zakon o radu?
Srbija ima jak Zakon o radu. On je veoma sličan zakonu u Norveškoj, koji je i nešto jači. Ipak, smatram da je Zakon o radu u Srbiji na neki način zastareo. On mora biti više u skladu sa poslovnom klimom. Ali, pravila su takva kakva su i strani investitori to moraju da prihvate. 
Šta biste poručili stranim investitorima koji razmišljaju o dolasku u Srbiju?
Ja bih im preporučio da dođu u Srbiju. Ili recimo to ovako – Telenor nije razmišljao da pokrene posao u Latinskoj Americi, jer se tamo biznis zasniva na vrednostima koje se ne uklapaju u naše interese. Mnogo nam je srodniji ovaj region. Investitori moraju imati na umu te potencijale, socijalnu klimu, preduslove za investicije. U vašoj zemlji smo dobili ono što smo tražili. Treba razmisliti u kakvoj zemlji želite da radite. I, naravno, poručio bih da ovde dođe što više stranih investitora. To što je Srbija u centru Balkana znači da iz nje kao baze mogu da dopru do više tržišta. Postoji jaka volja vlade da se ide u pravcu pristupanja Evropskoj uniji.
Kako se Vi lično osećate u Srbiji?
S obzirom na to da sam ja Norvežanin, imam u vidu posebno bliske odnose moje zemlje i Srbije. Prijateljstvo Norveške i Srbije datira od Drugog svetskog rata i mi u Telenoru nastojimo da očuvamo tu tradiciju koja je, smatramo, sada na najvišem nivou. Imamo tolike gradove i škole koje neguju to prijateljstvo, a u emotivnom i kulturnom smislu bliži smo srpskom narodu nego Šveđanima. Vi razumete ironiju i imate smisao za humor.

Četvoro ranjenih pred "Kasinom"
Čačak – Inspektori Policijske uprave u Čačku saslušali su juče više mlađih meštana i priveli nekoliko lica, tragajući za dvojicom vinovnika pucnjave u kojoj su preksinoć ranjene četiri osobe, od kojih čak troje slučajnih prolaznika. Traže se mladići koji su pobegli odmah posle obračuna na početku gradskog šetališta u Čačku, na skveru ispred zgrade Pošte.
Ranjeni se oporavljaju u gradskoj bolnici; hici iz pištolja nisu im ugrozili vitalne organe pa povrede nisu opasne po život. Uviđaj je obavio Miloš Pavlović, istražni sudija Okružnog suda u Čačku, i iste večeri uzeo izjave od povređenih pošto im je ukazana pomoć.
Iz prvih nalaza istrage, saznajemo, proizlazi da nije postojao nijedan racionalni razlog za obračun, niti nasumičnu pucnjavu u kojoj je mogao da strada svako slučajno zatečen u blizini. Pre sukoba, naime, Miloš Skočajić (23) iz Čačka, šetajući s devojkom, mimoišao se u gradskom parku s dvojicom momaka, koji su ga ubrzo napali, jer je tu, navodno, neko nekoga zakačio ramenom.
Pred vratima "Kasine", u 18.20, jedan od napadača potegao je šrafciger na Skočajića, koji je uspeo da mu izbije opasnu alatku iz ruke. Na to je drugi napadač izvadio pištolj, po svoj prilici T T, pa počeo da puca u pravcu Skočajića, ali i mimo njega. Skočajić je zadobio ustrelnu i prostrelnu ranu desne natkolenice, a slomljena mu je i butna kost.
Napadač je nastavio da bez kontrole povlači obarač, pogodivši slučajne prolaznike, udaljene nekoliko metara, na pešačkom prelazu. Tu je, najverovatnije sa dva metka, pogođena Ivana Zagorčić (16) iz Čačka, zadobivši ustrelnu i prostrelnu ranu desne potkolenice i desnog stopala. Ranjena je i njena majka Žaklina (41), koja ima jednu ustrelnu i jednu prostrelnu ranu leve potkolenice i prelom kosti levog zgloba.Sa njima dvema u društvu je bio i Miroslav Živković (20) iz Valjeva, učenik Tehničke škole u Užicu. On ima razderotinu mekog tkiva grudnog koša, takođe prouzrokovanu hicem iz vatrenog oružja.

Da li novinari poštuju sud
Da se Miloradu Ulemeku Legiji sudilo pred nekim od sudova u Engleskoj ili Irskoj, intervju koji istovremeno objavljuju dva beogradska lista – ne bi ugledao svetlost dana. Prema zakonima u Engleskoj i Irskoj, intervju u toku suđenja je zabranjen i sa žrtvom i sa optuženim.
Kod nas, sudeći po Legijinim istupima u javnosti, to pravilo ne važi, makar ne u praksi. Pravna praznina u ovom slučaju otvorila je prostor za spekulacije i manipulacije. Međutim, da je, kako kaže Omer Hadžiomerović, sudija Okružnog suda u Beogradu, stupio na snagu novi Zakonik o krivičnom postupku, predsednik suda ne bi mogao da zabrani intervju, ali bi imao mogućnost da kazni medije ukoliko proceni da takve izjave štete sudskom postupku i da su date s ciljem da se utiče na sud. Sankcija predviđena novim ZKP-om kreće se od javne opomene pa do maksimalne novčane kazne u iznosu od četiri i po miliona dinara. 
Ovo je bila samo jedna od tema dvodnevnog seminara "Medijsko izveštavanje o sudskim postupcima", održanog u prostorijama NUNS-a u Beogradu. Predavači su bili, Gabrijel Partos, novinar iz Engleske, Ronan Bredi, novinar iz Irske, Omer Hadžiomerović, sudija iz Beograda, Tatjana Tagirov, novinarka nedeljnika "Vreme" i Vladan Joksimović, savetnik Kancelarije Saveta Evrope u Beogradu. 
– Intervju je dozvoljen ako je u interesu javnosti, ali ni tada ne treba glorifikovati kriminalca koji je, na primer, pušten iz zatvora. Ne treba tekstom podsticati mlade da slede takav model ponašanja – ističe Partos.
Jedan od standarda Bi-Bi-Sija, prema rečima našeg sagovornika, je ne širiti strah, posebno ako su u pitanju osetljive grupe (deca i starije osobe). 
– Treba izveštavati bez dramatizacije i preterivanja, izbegavati senzacionalizam i oslanjati se isključivo na činjenice. Novinarima nije dozvoljeno kritikovanje suda u toku procesa – iznosi engleski novinar.
Poređenja radi, prema engleskom zakonu, za uvredu suda po bilo kom osnovu, sudija odlučuje o kazni. Od novinara se očekuje da poštuju "sveta pravila" o pretpostavki nevinosti, kao i o nezavisnosti i nepristrasnosti sudije. 
– Kada je osoba uhapšena i nalazi se u pritvoru, ali nije podignuta optužnica protiv nje, ne sme joj se otkriti identitet. Kada je optužnica podignuta, dozvoljeno je saopštiti ime, ali se u ovoj fazi savetuje uzdržavanje. Tek posle stupanja optužnice na snagu, može se saopštiti ime i prezime optuženog, godine, adresa, zanimanje – objasnio je Partos.
Ograničenja u izveštavanju prestaju da važe kada porota donese odluku da je izvesna osoba kriva i ukoliko se protiv optuženog ne vodi drugi sudski postupak. To znači da bi Milorad Ulemek Legija, po zakonu, imao pravo da da intervju posle pravnosnažnosti presude za ubistvo Ivana Stambolića i pokušaj atentata na Vuka Draškovića, samo u slučaju da se protiv njega ne vodi nijedan drugi postupak. Međutim, s obzirom na to da se protiv njega i dalje vode još tri postupka (za ubistvo premijera Zorana Đinđića, za zločin na Ibarskoj magistrali i za seriju ubistava koja se pripisuju "zemunskom klanu"), za Legiju bi važila zabrana davanja intervjua. 
Za Ronana Bredija situacija da se objavljuju intervjui osobe protiv koje se vode krivični postupci, neobična je za prilike u Irskoj.
– Kod nas sudija ima slobodu da uvede restriktivne mere. Ako novinari objave detalje koji nisu dozvoljeni, kazniće se čak i zatvorom jer se smatra da ignorišu sud. Da su naši sudovi strogi govori primer moje koleginice koja je provela nekoliko sati u zatvoru, jer joj je zazvonio telefon u sudnici. Takođe, imamo Savet za medije, nezavisno telo kojem građani upućuju žalbe za ono što se pojavi u medijima, a smatraju da je uvredljivo – naglasio je Bredi. On je naveo primer u kojem je jedna žena odgovarala za ubistvo muža. Branila se sa slobode. Na suđenja je dolazila u veoma zapaženoj garderobi i mediji su to komentarisali. Tada je sudija zabranio medijima da u izveštajima pominju način oblačenja ove žene.

HIMLEROV ROĐENDAN
Ne bih da propustim raspravu o novosadskim događajima na rođendan Hajnriha Himlera, šefa SS-a i arhitekte holokausta. Pošto je većina spokojno utvrdila da je fašizam marginalan i da fenomen ne treba naduvavati jer šteti imidžu Srbije, debata je skrenula u očekivanom pravcu: primitivno se ispolitizovala. 
Da li demokratija ima pravo da se brani upotrebom sile? U srednjem veku niko nije definitivno razrešio moralnu i političku dilemu oko tiranoubistva. Posle francuske revolucije ostalo je neodgovoreno da li je nasilje dopušteno u ime slobode.
Braneći "pravo na letvu", Nenad Čanak je postao tragičan heroj. Heroj, jer je sa štapom u ruci hrabro krenuo protiv novih nacista. Tragičan, jer je potonuo u sopstvenoj, nedokazanoj priči o "eskadronima smrti" iza kojih stoji DSS. 
Lider LSV omogućio je time da Miloš Aligrudić potvrdi koliko je svet ovdašnje politike daleko od elementarne tolerancije i suštinske demokratije. Šef poslaničkog kluba DSS-a očas je razrešio vekovne dileme politikologa: treba zabraniti LDP i LSV, stranke jakobinskog ekstremizma. 
Do letvi nije došlo, ali kolumnisti Đorđu Vukadinoviću je i pretnja bila dovoljna da izjednači "dva, navodno, ljuto zavađena novosadska ’firera’", Čanka i vođu Nacionalnog stroja Gorana Davidovića. Kolega iskreno veruje da u Srbiji nema pravih fašista. Odnedavno gledam s prozora "Ciklon B. Smrt Jevrejima! Gasna komora". To su oni koji ubijaju Rome. Bolje da verujem da ih ima nego da ih nema.
Ako otvorene pretnje neonacistima nanose štetu Srbiji, šta je rešenje? Naravno da su to sudstvo, vlast i policija, ali ko je ovde pokrenuo inicijativu da se zabrane organizacije kao što su Nacionalni stroj, Krv i čast, Obraz, Srpski narodni pokret 1389?
Francuska se ne ustručava da brani demokratiju. I tamo dvadesetak ultradesničarskih grupa sa oko 3.500 pripadnika nije mnogo u poređenju sa 60 miliona Francuza, ali posle rastuće serije nasilja, vlasti se nisu ustručavale da ih sklone. Ovde valjda misle da smo demokratskiji ako svako ima pravo da vršlja kako hoće.
Tu je onda i DS čiji se drugi ešelon vojvođanskih lidera trudio da na mitingu antifašista ne bude primećen. Kažu, događaj nije za samopromociju. Ukoliko me sećanje na predizborne kampanje ne vara, sve stranke tada agituju u širokom spektru od penzionera do pčelara, od paraplegičara do udruženja za zaštitu životinja.
Desnica ima svoje Ravne gore. Šta je falilo DS-u da otvoreno stane u stroj protiv Nacionalnog stroja? Ako antifašizam nije dovoljan motiv za promociju onih vrednosti koje od DS-a očekuju njegovi birači, šta je? 
Živimo u vremenu u kome se forsira nacionalno i versko. Sasvim skromno, i nekako upola glasa, promakne da Srbiji treba da služi na čast što se u oba velika rata našla na pravednoj strani, što je bila uvaženi deo antifašističkog fronta.
Gurnuli smo u isti koš antifašističko i profašističko nasleđe. U neobjašnjivom porivu da rušimo iza sebe – uključujući i antifašizam kojim se diče i oni koji su ga imali u tragovima – pokušavamo da na suženom prostoru, i na drugu temu, stvorimo farsičnu atmosferu brozovskog bratstva i jedinstva. 
Ne treba da se čudimo što Srbije nije bilo na velikoj moskovskoj proslavi 50 godina pobede nad fašizmom. Nije neobično da nam predsednik Srbije i predsednik DS-a nikada nije preneo kako mu je predsednik Rusije negodovao što više nema beogradske ulice sa imenom sovjetskog maršala. 
Povodom Kosmeta tražimo pomoć od Vladimira Putina koji je crvenu petokraku vratio na šapke armije koja je potukla fašiste, a ovde se od oficira koji su život proveli uz MPV očekuje da se krste u svakoj prilici. 
Onima koji minimiziraju sve što se oko neonacista događa, jedna sugestija: neka uđu na Vikipediju. Neprijatno me iznenadilo, ali među zemljama koje su apostrofirane pod pojmom neonacizam nalazi se i Srbija. Dakle, "dečaci" Novog stroja uveli su nas u svet. Možda ih, vođeni zavidnošću, zato i marginalizuju oni koji ne uspevaju da nas uvedu u EU. 
Ako se novosadski incidenti svedu na prebrojavanje članstva i merenje neonaci radijacije, onda smo promašili temu jer ćemo ostati uljuškani malim brojevima. Propustićemo da se obavestimo o sve militantnijem naletu krajnje desnice. Danas ih je malo, sutra će ih biti više. Šta ako se otmu, što je pouka istorije? 
Skinhedsi, ultranacionalisti, beli supremacionisti, neonacisti, huligani. Njihove mete po Evropi više nisu samo Jevreji, već i muslimani, imigranti svih boja i vera. Iste simptome pokazuje i ovo društvo u kome se neonacizam pre svega ispoljava kroz nacionalnu i versku netoleranciju.
Poput Paola di Kanija, koji je fašističkim pozdravom slavio golove na radost dela navijača rimskog Lacija, ovde se na rasnoj liniji vređa i tamnoputi fudbaler koji se skrasio u Čačku. 
Oslušnimo šta se događa po svetu. Nacionalna demokratska partija Nemačke ništa nije prepuštala slučaju pre nego što je 2004. ušla u regionalni parlament Saksonije. Neonacisti su sve planirali kao ratnu operaciju: definisanje cilja, proučavanje terena, plan akcije i aktiviranje resursa od kojih se najveći krio u razočaranom stanovništvu – kakvog ovde ima u popriličnoj meri. 
Švajcarska je raj mira i neutralnosti, ali talas desnog ekstremizma je tako snažan da je nazivaju "evropskim srcem tame". Da li ko razmišlja dokle mogu da idu bolesne ambicije neonacista? Poput onih u Belgiji koji su prošle godine planirali da destabilizuju zemlju serijom terorističkih napada.
Šest decenija pošto je Izrael osnovan kako bi se obezbedilo da se nikada više ne ponovi holokaust, jevrejska država je uništila prvu ćeliju neonacista koji su skrnavili sinagoge. Totalni šok za zemlju koja to nije očekivala, pa i nema odgovarajuće zakone. 
Da li je potrebno da neki neonaci sutra pokuša s atentatom, kao što je na Dan Bastilje 2002. bio onaj na tadašnjeg predsednika Žaka Širaka? Hoćemo li odustati od floskule "neonacista za političke potrebe" ukoliko nam se, kao letos u Rusiji, dogodi video koji prikazuje egzekuciju dvojice imigranata koju su izvela dva "Hitlerova deteta"? Ili kada ubiju eko-aktivistu u Sibiru? Kada ovde stradaju Romi, zar nas to ne podseća na slogan ruskih neonacista: Očistićemo Rusiju od svih ne-Rusa. Šta ćemo mi ovde? Da zarad unutrašnjeg mira i nastranog tumačenja demokratije obeležavamo rođendan Milana Nedića? Neka sudovi policiji daju letve u ruke. To je jedini način da se u stranačkom nadmetanju ne zagubi trag istorije za koju svi kažu da ne bi smela da se ponovi.

Zemljotres jačine 5,7 stepeni Rihterove skale pogodio Čile
Zemljotres jačine 5,7 stepeni Rihterove skale pogodio je danas Čile, saopštio je Evropsko-mediteranski seizmološki centar (EMSC).
Epicentar zemljotresa bio je 39 kilometara severoistočno od glavnog grada Santjaga sa oko 4,8 miliona stanovnika.
Do sada nema izveštaja o eventualnim žrtvama ili šteti, preneo je Tas.

Vučić priredio večeru za predsednika Crne Gore
Predsednik Srbije Aleksandar Vučić ugostio je na večeri predsednika Crne Gore Jakova Milatovića, koji boravi u zvaničnoj poseti Srbiji.
„Poželeo sam dobrodošlicu predsedniku Crne Gore Jakovu Milatoviću, uveren da otvaramo novo poglavlje u odnosima između naših zemalja i bratskih naroda", napisao je Vučić na Instagram nalogu "budućnostsrbijeav".
Prethodno je Milatović na svečanom prijemu u Crnogorskoj kući u Beogradu, poručio da, nakon poseta Evropskim institucijama i sedištu NATO u Briselu, dolazi u Beograd "u nameri da da doprinos revitalizaciji političkih odnosa dve zemlje".
Milatović je danas stigao u zvaničnu dvodnevnu posetu Srbiji, a na aerodromu "Nikola Tesla " u Beogradu dočekao ga je prvi potpredsednik Vlade i ministar spoljnih poslova Srbije Ivica Dačić.
Kako je najavljeno, Milatović će se sutra, uz ceremonijalni doček ispred Palate Srbija, sastati sa predsednikom Srbije Aleksandrom Vučićem, a nakon toga i sa predsednikom Narodne skupštine Vladimirom Orlićem.
Predviđeno je da predsednik Crne Gore u okviru posete položi venac na Spomenik neznanom junaku na Avali uz vojne počasti, kao i da položi cveće ispred Osnovne škole "Vladislav Ribnikar".

U Indiji 15 mrtvih zbog monsunskih kiša
Najmanje 15 ljudi poginulo je na severu Indije u poplavama i klizištima izazvanim monsunskim kišama, a Nju Delhi je zabeležio rekordnu količinu padavina u jednom danu u poslednjih 40 godina, saopštle su danas tamošnje vlasti.
U Nju Delhiju, gde su putevi bili potopljeni, palo je 153 milimetra kiše, najviše u jednom julskom danu za 40 godina.
Pošto meteorološke službe predviđaju još jedan dan jake kiše, vlasti su naložile da škole u Nju Delhiju budu sutra zatvorene.
Mediji su preneli da je 15 osoba poginulo u protekla 24 sata u šest indijskih saveznih država na severu.
Planinske države su najteže pogođene. Prijavljena su klizišta na oko 700 puteva.
Period monsuna u Indiji traje od juna do septembra i svake godine ima žrtava i pričinjena je materijalna šteta, prenosi Tanjug.

Zelenski još nije doneo odluku da li će prisustvovati samitu NATO-a u Viljnusu
KIJEV – Ukrajinski predsednik Volodimir Zelenski još nije doneo konačnu odluku da li će ići na samit NATO-a u Viljnusu, izjavila je danas potpredsednica ukrajinske vlade za evropske i evroatlantske integracije Olga Stefanišina.
Ona je za ukrajinske medije rekla da će konačna odluka Zelenskog o prisustvu samitu NATO-a biti doneta u zavisnosti od završnih dokumenata tog skupa na kojima se još radi, preneo je TAŠ.
Generalni sekretar NATO-a Jens Stoltenberg rekao je ranije da će Zelenski prisustvovati prvom sastanku Saveta Ukrajina-NATO na marginama samita.
Stoltenberg, međutim, nije obećao da će tokom samita u Viljnusu Ukrajina biti pozvana da se pridruži NATO-u nakon što se neprijateljstva u zemlji završe.

Teško do neradne nedelje u trgovinama
Tri godine posle Crne Gore, još jedna zemlja u našem okruženju zabranila je rad nedeljom. U Hrvatskoj je pre nekoliko dana stupio na snagu novi zakon o trgovini prema kojem će prodavnice nedeljom biti zatvorene. Zabrana ipak nije potpuna, jer trgovci mogu odabrati 16 nedelja u godini tokom kojih bi eventualno mogli da rade. Radno vreme od ponedeljka do subote samostalno će određivati trgovac, ukupno do 90 sati sedmično.
 
U Srbiji se nedelja po pravilu tretira kao neradni, odnosno dan za odmor. U Savezu samostalnih sindikata trgovine Srbije podsećaju da u zakonu ipak treba da piše da je nedelja dan odmora, a ne da je „po pravilu dan odmora”, kako je prema važećem zakonu. Naglašavaju i da zahtev da se zabrani rad prodavnica nedeljom u Srbiji ne znači zalaganje za manje rada, jer prema zakonu radna nedelja traje pet dana, sedmično se radi po 40 časova, a rad nedeljom nije regulisan.
Radoslav Topalović, predsednika Saveza samostalnih sindikata trgovine, podseća da je u zemlji trenutno angažovano oko 300.000 trgovaca koji u proseku mesečno zarade oko 54.000 dinara, što je otprilike na nivou iznosa minimalne potrošačke korpe.
– Neosnovane su procene poslodavaca da će biti manji promet u radnjama ako nedelja i državni praznici budu neradni dani, jer će se kupci u istom obimu snabdevati radnim danima. Kupac koji je rešen da pazari neki proizvod, kupiće ga ili dan ranije ili dan kasnije. Zato, ti prigovori nisu utemeljeni. Drugo, ukidanjem nedelje kao radnog dana neće biti smanjena potreba za angažovanjem radnika, već naprotiv, više njih biće potrebno da radi, recimo, subotom i ponedeljkom, jer će tada biti i više prometa – smatra Topalović. Podseća da početak i kraj radnog vremena nije stvar kolektivnog pregovaranja nego je Zakonom o radu regulisano da radna nedelja traje 40 časova. Zato je ovaj sindikat tražio da se izmeni taj propis kako bi nedelja bila neradni dan, a da izuzete budu samo institucije koje su od javnog značaja i moraju da rade nedeljom. Od prve inicijative prošlo je  sedam godina, ali niko nije bio voljan da se ozbiljnije time pozabavi, ni Socijalno-ekonomski savet, ni Ministarstvo za rad i zapošljavanje, jer su to institucije kojima su sindikati podnosili inicijative.
Savez samostalnih sindikata je na tu temu svojevremeno čak i anketirao radnike, a analiza je pokazala da većina zaposlenih ne želi da radi nedeljom.
– Nisam siguran da bi sada, u naletu ove inflacije, isto tako razmišljali. Verovatno bi pristali da rade nedeljom za veću naknadu. Zato podržavamo inicijativu da se rad nedeljom plaća kao i državni praznik, da dnevnica bude 110 odsto tog dana – dodaje Topalović. Navodi da onaj ko mora na posao nedeljom zaista treba da bude više plaćen, zato što više radi i nije sa porodicom.
Podsećanja radi, onaj ko radi nedeljom ne ostvaruje po zakonu pravo na uvećanu platu, sem u slučaju da to nije uređeno aktom između poslodavca i zaposlenog. Fiksno uvećanje zarade nije prepoznato jer je poslodavcima data mogućnost da rad organizuju kako njima odgovara. Stručnjaci za radno pravo naglašavaju da zbog uvećanja zarade za rad nedeljom ne bi bilo neophodno menjati Zakon o radu, jer je naš propis ekstenzivan u tom delu, pa je opštim aktom moguće predvideti razloge za uvećanje plate koja nije opisana u samom zakonu. Kako je ranije za „Politiku” objasnio Bojan Urdarević, profesor radnog prava na Pravnom fakultetu u Kragujevcu, ne postoji nikakva zakonska prepreka da se sa postojećim zakonom predvidi dodatno plaćeni rad i da se utvrdi iznos uvećanja zarade nedeljom.
– Samo, to niko neće da radi, jer ne postoji zakonska obaveza – naveo je on.
Predstavnici sindikata smatraju da neradna nedelja ne bi mogla da prouzrokuje nove otkaze, jer u trgovini već postoji manjak radne snage, ali poslodavci ipak tako ne misle. Strahuju od pada prometa i profita, smanjenja zarada, otpuštanja radnika u sektoru maloprodaje, nezadovoljstva potrošača...

Milatović: Cilj posete Srbiji revitalizacija političkih odnosa
Predsednik Crne Gore Jakov Milatović poručio je večeras, na svečanom prijemu u Crnogorskoj kući u Beogradu, da, nakon poseta Evropskim institucijama i sedištu NATO u Briselu, dolazi u Beograd „u nameri da da doprinos revitalizaciji političkih odnosa dve zemlje”. Prisustvo predsjednika Vučića na mojoj inauguraciji 20. maja, ministra Dačića na Samitu u okviru Procesa saradnje u jugoistočnoj Evropi u Podgorici 27. juna, i ova moja prva poseta Beogradu u tako kratkom vremenskom periodu upravo idu u prilog unapređenju odnosa dve države”, naglasio je Milatović.
Ukazao je na to da je revitalizacija političkih odnosa važna za unaprjeđenje ekonomskih odnosa, što ima za rezultat direktne benefite za privredu i građane dve zemlje, navodi se u saopštenju iz Kabineta crnogorskog predsednika.
Milatović je podsetio da je Srbija Crnoj Gori ubedljivo najveći trgovinski partner, sa robnom razmenom od 764 miliona evra prošle godine, što predstavlja petinu ukupnog prometa robe sa inostranstvom. Srbija je za nas i najveće turističko tržište. U 2022. ostvareno je 435 hiljada dolazaka turista iz Srbije u Crnu Goru, što je udeo od 21 odsto od ukupnog broja dolazaka stranih turista. Kada govorimo o strukturi, najviše noćenja ostvarili su turisti iz Srbije, i to nešto iznad 3 miliona ili 25,5 odsto od ukupnog brojaâ€ś, rekao je Milatović. Dodao je da je Srbija prošle godine bila i najveći strani investitor u Crnoj Gori sa 137 miliona evra ili 12 odsto ukupne vrednosti stranih direktnih investicija, što je u odnosu na 2021. povećanje od 80 odsto.
Uprkos podacima koje sam izneo, sa Srbijom, koja je naš najznačajniji ekonomski partner, Crna Gora nema odnose na nivou ambasadora i to ne iz tehničkih razloga, već političkih, dve zemlje nemaju zajedničke granične prelaze, kao što imamo sa Bosnom i Hercegovinom i sa Albanijom, platni promet predstavlja ozbiljnu poslovnu barijeru, naše Mešovite komisije za rešavanje ovih naizgled tehničkih pitanja se ne sastaju godinama unazad, a nikada nije održana zajednička sednica Vlada dve zemlje, konstatovao je Milatović. On je poručio da su, uprkos svim izazovima, veze između građana i privrede Crne Gore i Srbije ostale jake i da je stoga odgovornost ali i obaveza na državnicima dve zemlje da te odnose ne remete, već da ih unapređuju. Istakao je da, osim tradicionalnih veza i bliskih odnosa, Crnu Goru i Srbiju trajno povezuju zajednički ciljevi, pre svega regionalna stabilnost i članstvo u Evropskoj uniji.
„Posvećenošću ovim ciljevima dajemo dobar zamah proevropskom razvoju Zapadnog Balkana. Uveren sam će politički odnosi Crne Gore i Srbije ići uzlaznom putanjom u periodu pred nama i da će to biti dobar zamajac za dodatno unapređenje ekonomskih, kulturnih i sveukupnih odnosa, rekao je Milatović. On je ukazao i na značaj jačanja veza sa zajednicom Crnogoraca u Srbiji i njihove povezanosti sa Crnom Gorom.
Kako je najavljeno, Milatović će se sutra, uz ceremonijalni doček ispred Palate Srbija, sastati sa predsednikom Srbije Aleksandrom Vučićem, a nakon toga i sa predsednikom Narodne skupštine Vladimirom Orlićem.
Predviđeno je da predsednik Crne Gore u okviru posete položi venac na Spomenik neznanom junaku na Avali uz vojne počasti, kao i da položi cveće ispred Osnovne škole „Vladislav Ribnikar”, prenosi Tanjug.

Letenje brže od zvuka
Narandžasti avion "iks-1", koji je više ličio na raketu sa krilima, odbačen je sa teškog bombardera B-29 nakon čega je pilot Čarls Čak Jeger upalio raketne motore i ubrzo nestao u daljini ispred aviona nosača, ostavljajući beli trag za sobom. Nešto kasnije eksperti američkog vazduhoplovstva, okupljeni u bazi u pustinji Mohave u Kaliforniji, bili su prvi ljudi koji su tog 14. oktobra 1947. godine čuli karakteristični prasak – probijanje zvučnog zida. Jeger, koji je avion po svojoj supruzi nazvao "Glamurozna Glenis", na visini od oko 13.000 metara dostigao je brzinu od 1,06 maha (jedan mah jednak je brzini zvuka) i uspešno sleteo.
Narednih godina let brži od zvuka postao je rutinski postupak. Prvo zvanično probijanje zvučnog zida nad Srbijom izvršeno je 31. jula 1956. godine. Po rečima Zorana Starčevića, načelnika vojnog dela Muzeja vazduhoplovstva u Beogradu, pukovnik Nikola Lekić je u obrušavanju avionom tipa F-86E "sejbr" nad aerodromom u Batajnici iz trećeg pokušaja uspeo da probije zvučnu barijeru. Jedini domaći avion koji, ali samo u obrušavanju, može da probije zvučni zid jeste "orao". Prvi je to, takođe iznad Batajnice, uradio probni pilot major Marjan Jelen 22. novembra 1984. godine na avionu sa brojem 001.
Od šezdesetih godina nadzvučni let je neizostavni deo obuke generacija domaćih pilota lovačke avijacije koji su leteli na avionima tipa "mig 21" i "mig 29", koji dostižu maksimalne brzine od 2,1, odnosno 2,4 maha. Šest decenija posle legendarnog leta Čaka Jegera, piloti srpske vojne avijacije retko lete supersoničnim brzinama. Avioni tipa "mig 29" su na remontu, a minulih godina zbog nestašice goriva, odnosno novca za avijaciju, letenje nadzvučnim brzinama "migovima 21" na obuci je redukovano.
– Ipak, država u poslednje vreme pokazuje razumevanje za vazduhoplovstvo, pa su isporuke goriva postale redovne i piloti ostvaruju sve veći nalet. Naši piloti danas najčešće lete brže od zvuka kada treba obaviti probni let posle većih radova na avionima – kaže potpukovnik Rade Ranđelović, načelnik štaba 204. avijacijske baze u Batajnici i iskusni pilot na "migu 29" i "migu 21".
Po njegovim rečima, u praksi se na ovim avionima leti nadzvučnim brzinama do 1,8 maha. Minulih decenija menjale su se vizije razvoja avijacije. Posle Jegerovog leta težilo se sve većim brzinama, ali je iskustvo vijetnamskog rata pokazalo da su manevarske sposobnosti na manjim visinama važnije od maksimalne brzine. Tako savremeni F-16 ima maksimalnu brzinu od 1,6 maha, ali i zavidnu elektroniku, naoružanje i okretnost.
– Prilikom prolaska kroz zvučnu barijeru pilot ne čuje prasak koji se čuje na zemlji, koji je zapravo posledica nagle promene pritiska i gustine vazduha oko geometrije aviona. Na trenutak, instrumenti ne pokazuju značajne promene, a onda se, u jednom trenutku, može videti promena brzine sa 0,9 na 1,1 maha. Letelica se, pri tom, blago zatrese posle čega normalno nastavlja let – objašnjava Ranđelović.Inače, piloti Vojske Srbije zvučni let probijaju na velikoj visini, kako bi se izbeglo uznemiravanje građana, ali i materijalna šteta koja je moguća ako bi se takav let obavio na maloj visini. Avioni "mig 21" i "mig 29" takav let najčešće počinju sa aerodroma u Batajnici i zatim se, u punoj brzini i usponu, usmeravaju prema Pančevu gde već dostižu visinu od 6.000 metara, posle čega, i dalje penjući se, uzimaju kurs prema okolini Bora. Nad istočnom Srbijom prave zaokret i kreću prema Požarevcu, gde dostižu visinu preko 11.000 metara i uzimaju pravac prema Zrenjaninu. Na tom pravcu, na visini do 13.000 metara, probijaju zvučni zid koji se na tim visinama čuje kao slabiji pucanj. Posle nadzvučnog leta vraćaju se u matičnu bazu u Batajnici. Na ovom aerodromu piloti sa nestrpljenjem očekuju povratak u upotrebu "migova 29", najmodernijih aviona u sastavu domaćeg vojnog vazduhoplovstva.

Firer iz našeg sokaka
Lider neregistrovane nacističke organizacije "Nacionalni stroj" Goran Davidović (32), iz Novog Sada, javnosti poznat po indikativnijim nadimcima Firer i Naci, po drugi put za protekle dve godine, slaveći svog nacističkog gurua Adolfa Hitlera, naprazno je nagoveštavao da će u "srpskoj Atini" spojiti svastiku sa ocilima. Dugogodišnji student istorije Davidović pored svastike onomad je pokušao sa ocilima da "uveže" srp i čekić! U međuvremenu, postao je zaljubljenik u sud i sudska parničenja. Zbog sudskih sporova koji se vode protiv njega, primećuju poznavaoci ovdašnje zbilje, "zaljubio" se u sudske odaje pa, dok čeka suđenja protiv sebe, vodi lične parnice protiv brojnih pisanih i elektronskih redakcija "što bi i svetog cara Lazara isporučili Hagu". Spisak redakcija koje je tužio svakodnevno se širi, a najviše se ostrvio na lokalni radio "O21" i "Građanski list". 
Od 2001. godine sa nekoliko kolega sa "faksa" pokušava "Nacionalni stroj" da registruje kao partiju. Međutim, to mu ne uspeva, pošto su "pristrasna" vlast i javnost u njihovom programu uočili rasistička razmišljanja. Dok negira da u njegovom uverenju ima bilo čega rasističkog, u programu te stranke u osnivanju postoji više od deset problematičkih stavki koje se, kako veli, pogrešno tumače. 
"Puno građansko pravo, kao svest nacionalne odgovornosti, mogu imati samo lojalni državljani naše zemlje, koji su pripadnici bele arijevske rase, dok bi državljani ne bele rase i rasno mešani imali određeni status i ograničena prava", istakao je Davidović u sedmoj tački stranačkog programa. Sledeća tačka još jasnije pojašnjava stremljenja tog "partijskog" stroja. 
"Verujemo u biološku nejednakost, kako među pojedincima tako i među rasama. Fizičke, mentalne i moralne rasne karakteristike su nasledne i nepromenljive." Kulminacija se nalazi u stavu 10 u kojem se kaže: "Zalagaćemo se za sprovođenje eugeničkog programa kao napretka ljudske vrste i zabraniti svaki oblik ljudskog mešanja." 
U pauzi, dok je čekao zeleno svetlo za osnivanje stranke sa eugeničkim programom, pridružio se "srećnoj" porodici svetskih nacionalista i na svom blogu vodi "onlajn dnevnik", na kojem komentariše pažljivo odabrane teme. U komentarima, kao što su "Crnogorske ustaše minirale crkvu", "Srbija Srbima", "Postoji li ciganski rasizam", "Čanak ustaški krmak"... na svom blogu uspeva naslovima da kaže više nego što napiše. Uprkos svemu tome, on odlučno negira da u tim uverenjima ima bilo čega rasističkog, iako su uz te tekstove postavljeni linkovi za Stormfront i druge domaće sajtove šovinističkog sadržaja kao i za slične sajtove iz Češke, Poljske, Rumunije, Nemačke, Austrije, Rusije... Posebno mesto zauzima link zvanične prezentacije Dejvida Đuka, osnivača Stormfronta, zagovornika dominacije bele rase i jednog od najzagriženijih negatora holokausta iz Sjedinjenih Američkih Država. 
On i njegov stroj od tridesetak momaka, koji su nekoliko početnih semestara na Filozofskom fakultetu studirali u proseku desetak i više godina, za prošlu nedelju su najavljivali, ali nisu dobili dozvolu, u Novom Sadu "Marš za jedinstvenu Srbiju". Tu najavu su neke političke stranke i nevladine organizacije protumačile kao "Davidovićev novi pokušaj da u Srbiji vaskrsne zadah minhenskih pivnica". Kao kontru "smradu iz bavarskih pivnica", lider Lige socijaldemokrata Vojvodine Nenad Čanak je najavio da će uputiti apel svim antifašistima da se "umazanim motkama obračunaju sa fašističkom bagrom Dimitrija Ljotića", u nedelju 7. oktobra. I došlo je do sukoba, u kojem su najviše varničile flaše, jarboli stranačkih zastava i kamenice, ali sa mnogo manje naboja i najavljenog elana. Međutim, cilj – medijsko protežiranje – ostvarile su obe strane. 
Epilog tog sukobljavanja – koje je policija preduhitrila hapšenjem više desetina "strojevaca", među kojima i Davidovića i nekoliko najagilnijih koji su bukvalno shvatili Čankov poziv, jeste – četvoro lakše povređenih. 
Davidović je ekspresno sproveden u Okružni zatvor na izdržavanje ranije prekršajne kazne. U zatvorskim odajama čeka odmeravanje nove kazne za narušavanje javnog reda 7. oktobra i odluku Vrhovnog suda Srbije, kojem se žalio na presudu Okružnog suda kojom je osuđen na godinu dana zbog verske, rasne i međunacionalne netrpeljivosti počinjene na antifašističkoj tribini pre dve godine.

Srpsko vino s albanskih vinograda
Do prošle godine vodio je jedne dnevne novine u Americi, klivlendski "Plejn diler", a sada, kao humanitarac, sarađuje sa bratijom manastira Visoki Dečani. Amerikanac srpskog porekla, Aleks Mačeski, predsednik Upravnog odbora Međunarodne pravoslavne dobrotvorne organizacije bio je nedavno na Kosovu u želji da pomogne saradnju Srba i Albanaca.
– Izradili smo razvojni program koji daje nadu i nove mogućnosti ljudima u izolovanim zajednicama srpske pokrajine Kosovo. U saradnji sa manastirom Visoki Dečani, gde bratija pravi vino već šest stotina godina započeli smo projekat koji će ne samo povećati proizvodne kapacitete vina, već će omogućiti više posla seljanima i promovisati saradnju kroz otkup grožđa od lokalnih farmera bez obzira na to koje su nacije, kaže Mačeski.
Akciji se pored Međunarodne pravoslavne dobrotvorne organizacije i Visokih Dečana priključio i košarkaški as Dragan Tarlać. Na vinariji u Velikoj Hoči kod Orahovca zamenjen je krov i promenjena unutrašnjost, nabavljena je oprema, dva rezervoara od petnaest tona i muljača od pet tona. Poslednja velika rekonstrukcija na zgradi vinarije bila je izvedena još davne 1850. godine. Zajedno sa Mačeskim u pokrajini su dva dana boravili i Konstantin Triantafilou, izvršni direktor, Mark Ohanijan, regionalni direktor i Nenad Prelević, šef projekta Međunarodne pravoslavne dobrotvorne organizacije za Srbiju i Crnu Goru.
Ova humanitarna organizacija pomogla je i u obnavljanju školskih zgrada i nabavci kompjutera u tri kosmetske škole, u Velikoj Hoči, Goraždevcu i u selu Banje. Ali, utisci sa Kosmeta nisu uvek bili prijatni:
– Video sam i jednu srpsku familiju koja se vratila. Tražili su natrag svoju kuću u kojoj je živeo neki "mafioza". Uspeli su da vrate imovinu, ali sada žive u strahu od osvete. Druga srpska familija ima još veći problem jer je na njihovoj zemlji neki Albanac već sebi napravio kuću. Moj utisak je da albanska administracija licemerno priča o toleranciji, ali u stvarnosti rade protiv. Oni zapravo ne žele da se mlađe srpske familije vrate na Kosovo, ne žele one sa decom, prihvataju samo stare jer znaju da će stari uskoro umreti – kaže Mačeski.
Njegovi preci su i po očevoj i majčinoj liniji bili Srbi. Mačeski je rođen u Americi, kao i njegovi roditelji, a administrativnom zabunom jednog činovnika Pensilvanije postao je Mačeski, iako su mu se preci prezivali Mačesić.
Počeo je da piše za novine sa 15 godina, ali je uporedo sa tim diplomirao na Klivlendskom državnom univerzitetu i stekao dva počasna doktorata. Dobio je Medalju časti "Elvis ajland" i nagradu "Zlatna vrata", priznanje mu je dodelio i Svetski trgovački centar za unapređenje međunarodne saradnje proglasivši ga za lidera godine.
Dobitnik je mnogih priznanja za novinarstvo i izdavaštvo, za doprinos kulturi, negovanje srpske baštine i podizanje srpskih crkava, dobitnik je i Ordena Vuka Karadžića kojim ga je 2004. godine odlikovao poslednji predsednik SCG Svetozar Marović. 
Sada, kao predsednik Upravnog odbora pravoslavne dobrotvorne organizacije, što je samo jedna od brojnih funkcija koje obavlja, osnovao je i konsalting firmu koja želi da pomogne srpskim kompanijama da lakše izađu na američko tržište, ali učestvuje i u pomaganju pravoslavnih hrišćana svuda u svetu. U kratkom roku, osim Srbije posetio je i Damask, Etiopiju, Tbilisi...
Geslo Međunarodne pravoslavne dobrotvorne organizacije koja je za 15 godina postojanja obezbedila četvrt milijarde dolara za humanitarne programe u više od 20 zemalja u svetu je: "Pomozi drugima da bi oni sami sebi pomogli" – Dobrim delima želim da uzvratim svojoj matici, sa željom da Srbija ide napred demokratskim putem i s verom u Boga. Želim da mobilišem ljude da zajedno radimo – kaže Aleks Mačeski.

Danas nova runda pregovora o Kosmetu
Posrednička "trojka" Kontakt grupe danas će u Briselu u novoj rundi pregovora Beograda i Prištine o statusu Kosova nastojati da dve strane podstakne na "snažniju razmenu stavova", tako da se iz "faze ispitivanja krene ka istinskim pregovorima", rekli su zvaničnici u Savetu ministara EU, gde se održava ovaj susret. Oni su preneli uverenje "trojke" da već mogu da se nazru neke dodirne tačke iz dosad izloženih stavova srpske i albanske strane, iako su osnovna polazišta još uvek veoma udaljena. Ali spremnost da se pregovara i ono što je već izneseno u raspravi daje osnova da se krene u "novu fazu", u kojoj će i "trojka" biti znatno preduzimljivija i neće samo čekati na sugestije Beograda i Prištine. 
Kristina Galjak, portparol visokog predstavnika Evropske unije Havijera Solane, izjavila je da se ubuduće očekuju učestaliji susreti i "snažnija razmena mišljenja" srpske i albanske strane, kao i neposrednije delovanje "trojke". 
Solana će se, kako je rekla, posle runde pregovora sastati s "trojkom" i delegacijama Beograda i Prištine, i o ishodu pregovora će izvestiti šefove diplomatija EU u ponedeljak u Luksemburgu. 
Šef srpske diplomatije Vuk Jeremić je saopštio da će srpska delegacija u Briselu izneti plan o suštinskoj autonomiji, što je "poštena ponuda koja može biti baza za dugotrajan evropski dogovor". 
Jeremić je objasnio da bi kosovska administracija imala mnogo šire nadležnosti od sadašnjih koje su pod nadzorom Unmika, dok bi Srbija, nosilac suvereniteta, kao država bila zastupljena u UN i vodila spoljnu politiku. 
Čelnici kosovskih Albanaca i dalje tvrde da će jednostrano proglasiti nezavisnost Kosova i Metohije ako do 10. decembra ne bude nađeno rešenje kroz pregovore.
Član beogradskog pregovaračkog tima Goran Bogdanović od druge runde direktnih pregovora delegacija Beograda i Prištine očekuje intenziviranje dijaloga predstavnika Srba i Albanaca kao i ozbiljan i konstruktivan pristup delegacije Prištine ovim pregovorima. "Smatramo da će to biti prilika da još jednom ukažemo na svu pogubnost nezavisnosti KiM-a i naše viđenje suštinske autonomije u okviru države Srbije, a pružićemo dodatne i ubedljive argumente za naš predlog koji praktično Albancima obezbeđuje status najpovlašćenije nacionalne manjine na svetu", rekao je Bogdanović u izjavi Tanjugu pod okriljem "trojke" Kontakt grupe. Marko Jakšić, takođe član delegacije Beograda u pregovorima o statusu Kosmeta, ocenjuje da su pregovori sputani izjavama američke strane koja ohrabruje albansku stranu da uopšte ne vodi pregovore. "Na nama je da Albancima ponudimo visok stepen autonomije u okviru države Srbije s obzirom na to da je na osnovu Rezolucije 1244 to deo suverene države Srbije. Naš predlog je realan, objektivan i na osnovu međunarodnih principa, ali videćemo šta će biti od svega toga imajući u vidu to da veliki broj američkih zvaničnika ohrabruje albansku stranu da uopšte ne vodi pregovore", izjavio je Jakšić.
Beta i Tanjug
-----------------------------------------------------------
Srbija brani svoj ustavni interes
Ne pristajemo na "privilegiju", recimo bržeg postizanja kandidatskog statusa ili prijema u EU u zamenu za Kosmet, istakao Slobodan Samardžić
Srbija ne može u Evropu, ako ne zadrži Kosovo i Metohiju, rekao je Slobodan Samardžić, resorni ministar, govoreći, prošlog petka, na Forumu za nacionalnu strategiju Srpsko-američkog centra na temu "Strategija Srbije za Kosovo i Metohiju", održanog u Rektoratu Univerziteta u Kragujevcu.
Forum je predstavio prvo sopstveno izdanje, publikaciju s izlaganjima saopštenim tokom rasprave održane u Kragujevcu 16. i 17. marta ove godine, na temu  "Srpsko i albansko pitanje: kako rešiti problem Kosova i Metohije". 
Predavanje profesora dr Slobodana Samardžića, ministra za Kosovo i Metohiju, imalo je naročitu težinu i zbog toga što je prvi put javno celovito i dubinski osvetlio strategiju i pristup Srbije pregovaračkom procesu o Kosovu i Metohiji. Njene bitne karakteristike jesu maksimalno uvažavanje regionalne i globalne realnosti i odlučnost da pitanje Kosmeta reši u sopstvenom državnopravnom interesu, uz punu svest o tome da jedino očuvanje teritorijalnog integriteta i suvereniteta, Srbiji garantuje siguran put ka stabilnosti, miru, razvoju i prosperitetu. 
On je razlučio istorijski, demografski, moralni, ekonomski i bezbednosni aspekt te pozicije, a odbranu svakog od tih faktora pojedinačno i svih tih faktora uzetih kumulativno označio kao odbranu ustavnog interesa.
Zato Srbija i ne pristaje na ideje da postoji nekakav materijalni ekvivalent, jer "ma koliko nula stajalo iza jedinice, Kosovo nema cenu". Srbija zato odbija i ideju o međunarodnoj kompenzaciji, odnosno "privilegije", recimo bržeg postizanja kandidatskog statusa ili prijema u EU.
Pošto je rekonstruisao proces koji je doveo do uspostavljanja državnog jedinstva i spremnosti Srbije da brani svoj državni suverenitet i teritorijalni integritet, dakle svoj ustavni interes, dr Samardžić je naglasio da je upravo "rad kolektivnog duha" omogućio formulisanje državne platforme o "suštinskoj autonomiji" Kosova i Metohije. Ta platforma počiva na tri tačke legitimnosti. 
Prva je održanje suvereniteta i teritorijalnog integriteta Srbije, druga je oslobađanje Albanaca od upravljačkih uticaja Srbije, a treća očuvanje srpskog stanovništva na Kosovu i Metohiji.
 Srbiji ostaju samo spoljna politika, održavanje granica, očuvanje verskih i kulturnih spomenika i poslovi odbrane, koja se na Kosovu i Metohiji i ne primenjuje, jer strateški predlog predviđa demilitarizaciju tog prostora.
Sl. Kljakić
-----------------------------------------------------------
Đurić: Opstrukcija SAD
Savetnik premijera Srbije za medije Srđan Đurić optužio je juče SAD za opstrukciju pregovaračkog procesa o statusu Kosmeta. Đurić je agenciji Beta rekao da je američki portparol Tom Kejsi, uoči pregovora u Briselu, ponovo podržao albanske separatiste da posle 10. decembra proglase jednostranu nezavisnost na osnovu Ahtisarijevog plana. 
- Istovremeno, Kejsi tvrdi da nezavisno Kosovo ne znači stvaranje velike Albanije, što valjda treba da bude argument da je nezavisnost pokrajine jedino rešenje -  rekao je Đurić. Beta

Protiv veštačkih rokova za Kosmet
Ambasador Rusije u Beogradu Aleksandar Aleksejev izjavio je juče u intervjuu Tanjugu da 10. decembar za Rusiju ne označava kraj pregovora o budućem statusu Kosova i Metohije. "Veoma je opasno za budućnost pregovora označavanje 10. decembra kao datuma njihovog završetka. Sasvim sigurno to nije kraj pregovora", rekao je Aleksejev i ponovio da se Rusija protivi nametanju veštačkih rokova. Prema njegovim rečima, treba raditi na pronalaženju rešenja, a ne kalkulisati koliko je još dana na raspolaganju do 10. decembra. On je podsetio u razgovoru za nacionalnu agenciju da veliki broj problema u Evropi, i ne samo u Evropi, poput situacije na Bliskom istoku i na Kipru, traju godinama i da nije jasno "zašto samo Kosovo mora da bude rešeno odmah, za nekoliko nedelja". 
"Mislim da mi sada imamo dve otvorene opcije: ili ćemo nastaviti pregovore posle 10. decembra, ili ćemo krenuti u drugom pravcu. I taj pravac biće veoma opasan", upozorio je ruski ambasador i objasnio da tu pre svega misli na jednostrano proglašenje nezavisnosti Kosmeta i jednostrano priznanje te nezavisnosti. "To bi bilo najgore, ne samo za Balkan nego i za celu Evropu", uveren je Aleksejev. 
Na pitanje kako Rusija gleda na činjenicu da bi zemlje koje su bombardovale Srbiju 1999. godine i koje su potom u okviru međunarodnih snaga došle na Kosovo i Metohiju mogle da priznaju samoproglašenu nezavisnost Pokrajine, Aleksejev je odgovorio pitanjem: "Da li ste čuli neke izjave, pre svega Ahtisarija (bivšeg međunarodnog posrednika), koji je rekao da su sve odluke donesene tokom 1999. godine. To je veoma opasno. Ako pričamo tako, to znači da je vojna intervencija NATO-a bila za nezavisno Kosovo". 
On je takođe izrazio zadovoljstvo Rusije činjenicom da su pregovori krenuli u dobrom pravcu: "Imam informaciju da su pronađene neke dodirne tačke u stavovima Beograda i Prištine. Nisam siguran da je dobro vreme da detaljnije pričamo o tome. Pregovori nisu otvoreni za javnost, i to je veoma dobro. Ali, mogu da potvrdim da smo malo napredovali. Ja sam danas više optimista nego pre nekoliko meseci", rekao je Aleksejev. Tanjug

Ne mogu da se odreknem politike
Knjiga "Meta" Vuka Draškovića objavljena je na sedmu godišnjicu petooktobarskih promena i on se ponovo našao u žiži srpske javnosti. Sa ruševina sopstvenog političkog udesa, kako sam kaže, oglasio se knjigom sećanja. Priznaje, kao u košmaru nekom, prođoše mu najbolje godine. Kao političar bio je obožavan, proganjan, osporavan i poštovan. Nadasve iskren, emotivan, neoprezan i nepredvidiv. Vratio se pisanju. Svedoči da je stvaranje "Mete" bilo veoma bolno. Veli ipak, teže bi mu bilo da je nije napisao. Godine posle atentata na Ibarskoj magistrali 1999. godine smatra slučajnim, živi na veresiju. Bio je pokretna meta, a nekim čudom je preživeo. Smrt namenjena njemu, pokosila je mnoge oko njega. 
– Na vrhu i na dnu, na brdu i u provaliji. To sam bio – piše Drašković. 
Posle više godina ponovo ste objavili književno delo. Vaš govor na promociji u "Kolarcu" podigao je na noge prepunu salu i podsetio na vreme kada ste suvereno vladali opozicionom političkom scenom Srbije? Kako se osećate?
– Zadovoljan sam i reagovanjem čitalaca i beogradskom promocijom, ali ja više ne umem da se radujem. Posle svega što sam doživeo, radost, čini mi se, ne prianja za mene... Hteo sam da budem strog, pošten, kritičan, pre svega prema sebi. Mnogo je velikih događaja čiji sam bio svedok, i jedan od glavnih aktera. Preskočio sam manje važna zbivanja i susrete. 
Politički analitičari različito tumače petooktobarske događaje. Po nekima tada se desio puč, prema drugima revolucija, a neki su skloni da kažu da je Milošević samo izgubio izbore. Kakvo je Vaše viđenje petog oktobra?
Izgubio ih je 24. septembra. Petog oktobra Milošević je već bio poražen i bio je onoliko jak koliko i Hitler kada su sovjetski tenkovi bili pred njegovim bunkerom. I baš u tom trenutku, sa komandantima Miloševićevog terorističkog poretka napravljena je nagodba, i oni su proglašeni za saveznike demokratskih promena od 24. septembra. Mogu da pišu analitičari šta god hoće, ali peti oktobar je bio prilika da se zakucaju ekseri u mrtvački sanduk jedne prošlosti i da režim potpiše kapitulaciju. To se nije dogodilo. Krivi su oni koji su pravili te nagodbe.
Da li su te nagodbe napravljene da bi 5. oktobar uspeo, ili iz nekog drugog razloga?
Ne vidim da bi iko normalan sada mogao da zamisli da je Žukov, kada je ulazio u Berlin, tražio nagodbu i dogovor sa Gebelsom i Geringom da bi lakše oborili već oborenog Hitlera. Oni su hteli da izdaju Hitlera 1945. godine, isto kao što su Legija, Marković i Pavković rešili da izdaju Miloševića, da ga se odreknu, a da im pobednički DOS bude otirač za njihove zločine i krvave tragove. Nisam bio tada ovde, i pratio sam to iz onog kućnog pritvora u Budvi, sa radošću i sa gorčinom. Sa radošću što je otišao Milošević, sa gorčinom što je ostao Milošević. Od 1990. godine do 5. oktobra 2000. u Srbiji nije bilo bune, demonstracija, borbe protiv Miloševićevog režima, a da ih nisam predvodio. Samo jednom, sticajem okolnosti, izbačen iz Srbije, gledao sam kako neko drugi komanduje demonstracijama i narodnom voljom. I tada je sklopljen pakt sa đavolom. Sve što nam se dogodilo posle 5. oktobra, uključujući i ubistvo premijera Đinđića, posledica je tog pakta. 
U Vašoj knjizi provejava misao da je vlast organizovala atentat na Vas u Budvi, a da je opoziciji to odgovaralo. Kako je došlo do toga da i jednima i drugima odgovara da Vas nema?
Razumem zašto sam bio glavna meta režima. Predvodio sam vodeću antirežimsku stranku u opoziciji i neformalno bio lider cele opozicije. Režim, međutim, lažima i atentatima nije uspeo da pobedi mene i Srpski pokret obnove. SPO je slomljen, a pre svega ja, posle budvanskog atentata. Zbog konstrukcija, glasina i laži koje su prenošene Srbijom, koje su ubedile Srbiju da sam moralno čudovište, i da sam sebi pucao u glavu da bih podigao politički rejting i ojačao pregovaračku poziciju u deobi poslaničkih mandata unutar DOS-a. Tu priču su lansirali moji saveznici iz DOS-a, koji je osnovan u prostorijama SPO-a 2000. godine. 
Da ste tada odustali od Vojislava Mihailovića kao kandidata na predsedničkim izborima i podržali Koštunicu, da li bi to išta promenilo? 
– Šta bi bilo kad bi bilo... ne znam. Ne može biti ono što nije. Ja, koji sam šakom i kapom delio mandate i počasti na uštrb svoje stranke, bio sam predstavljen kao gramziv. Moje insistiranje na Voji Mihailoviću nije bilo utemeljeno na proceni da će on ostvariti sjajan rezultat, već pre svega na mojoj velikoj mani što žrtvujem mnogo, da ne bih žrtvovao sopstveno osećanje časti. Ogroman je pritisak bio, pre svega iz SAD i Velike Britanije, da se odreknem Mihailovića. On je unuk đenerala Mihailovića. Dojučerašnji saveznici počeli su da me lome, kao što su lomili kralja Petra u avgustu i septembru 1944. godine kada se on odrekao Dragoljuba Mihailovića i dao podršku vođi partizana. To je bila glavna prepreka – moralna prepreka koju nisam mogao da slomim u sebi, pa sam se tešio mišlju da nije važno koliko će dobiti on u prvom krugu. Ja ga se nisam smeo odreći. A u drugom krugu, mislio sam, njegovi će glasovi ionako otići Vojislavu Koštunici.
Smatrate li da je Milošević odlučio da Vas ubije kada ste se obratili naciji u aprilu 1999. godine i kada ste rekli da treba potpisati sporazum o prekidu bombardovanja?
Da. On je nevoljno trpeo to što sam ja radio unutar vlade. To je ostalo u stenogramima. Kada sam se obratio novinarima i rekao da se Srbija mora braniti, pre svega od unutrašnje agresije, tada su rešili da me likvidiraju. Moj nastup na Studiju B prelio je čašu. Mislim da nema pisca koji može opisati dramatiku onoga što se događalo u Saveznoj vladi, prilikom neposrednih ili telefonskih razgovora sa Miloševićem. Nema sumnje da su rešili da ubiju desetine ljudi iz opozicija. Ubili su Slavka Ćuruviju. Mnogo bi bilo Ćuruvija da nije bilo mene u Saveznoj vladi. Poskidali bi oni glave svih koji su im se zamerili, naravno i moju. 
Da li ste zazirali od Haga u vreme dok ste bili u vladi?
Zašto bih zazirao od Haga? Nisam nijednog trenutka. To je takođe priča koju su, između ostalih laži, lansirali o meni, da se ja plašim Haga. Da se Haga plaši čovek koji je od početka rata predvodio sve antiratne proteste, koji je najsnažnije u srpskom narodu žigosao zločine koje su činili Srbi u tome ratu.
Šta mislite o nekadašnjim liderima opozicije?
U svakom političkom udžbeniku piše da je njihov odnos, njihovo ponašanje, bilo praktično, svrsishodno, politički pravilno. Ja sam uvek plaćao najskuplju cenu zbog insistiranja na istini, i zbog uvođenja principa moralnosti u politiku. 
Kako biste opisali Vaš odnos sa Zoranom Đinđićem?
Rekao bih čak da sam mnogo toga prećutao zbog činjenice da je Zoran ubijen. A mogli ste primetiti s kakvom tugom pišem u knjizi o toj njegovoj, meni neshvatljivoj, želji da ruši SPO. I s kakvom radošću pišem o onim sjajnim danima koalicije Zajedno kada sam prvi i jedini put od 1990. godine u izbornoj kampanji imao saveznike koji mi nisu podvaljivali. Izgarali smo na mitinzima, jer nam je to bila zapravo jedina mogućnost da dopremo do naroda. U knjizi je uglavnom rečima tesno da bi mislima bilo široko. Nisam izneo direktnu optužbu protiv Đinđića, Koštunice, Vesne Pešić, svih onih koji bojkotuju izbore, i koji ne daju da koalicija Zajedno pobedi na parlamentarnim izborima, a siguran sam i na predsedničkim. Da nije bilo bojkota 1997. godine, mislim da bismo osvojili parlamentarnu većinu, da bi Zoran bio predsednik vlade, Vesna predsednik parlamenta, a ja predsednik Srbije. Zato je politički nepošteno optuživati samo radikale, SPS i JUL za ono što nam se kasnije dogodilo. Da nisu bojkotovali izbore, bombardovanja ne bi bilo. Čudi me da se nikada naši takozvani analitičari nisu upustili u razmatranje šta bi bilo da nije bilo. Pitanje Kosova bi tada bilo rešeno tako što bi Srbija prvi put posle 1913. godine dobila međunarodne pečate da joj pripada Kosovo. 
Šta mislite o sadašnjoj politici prema Kosovu?
Bolje da ponekad štedim reči. Ako bih rekao ono što mislim, poremetio bih ovo "bratstvo i jedinstvo". Ipak, plašim se da ćemo i ovo posredovanje "trojke" potrošiti u unutrašnjoj agitaciji i da nećemo iskoristiti tu priliku da izađemo sa jasnom i čistom ponudom od dva stava. Ponudom koju bi većina, u UN i EU, prihvatila. Samo dva stava. Prvi: Srbija insistira na maksimalnoj zaštiti Srba i drugih nealbanaca na Kosovu i Metohiji, zaštiti svog religijskog, kulturnog i istorijskog nasleđa, i predlaže dopune onoga što je, na ovu temu, predložio Marti Ahtisari. Stav dva: Srbija insistira da se na međunarodnim mapama ne menja postojeće ime postojeće državne granice Srbije sa Albanijom i Makedonijom. Ko će kontrolisati tu granicu – Srbija je tu spremna na maksimalne ustupke. Tačka. Jedna Srbija, dva sistema.
Jedna stolica u UN, jer ni Tajvan nema stolicu u UN. Tajvan je Kina, iako Peking nema tamo nikakvu vlast. Naši pregovarači nam ponavljaju "mi moramo, zbog radikala, zbog našeg javnog mnjenja, tražiti da naši vojnici kontrolišu granicu sa Makedonijom, da naši carinici budu na granici, da mi vodimo poslove odbrane, da Kosovo ne može direktno da sklapa međunarodne i druge ugovore i sporazume bez posredstva Narodne banke Srbije". To niko ne doživljava kao kompromis i kao suštinsku autonomiju. To je mnogo manje od onoga što imaju danas, i mnogo, mnogo manje od onoga što su imali u običnoj autonomiji. Od 1996. godine sam govorio – više od autonomije, manje od nezavisnosti. Srpske vladike kažu, "pozvali bismo mi papu u Srbiju, ali ne smemo od srpskog naroda". Šta to znači? Pa neka onda narod bude vladika. Kao ministar inostranih poslova žestoko sam se suprotstavljao ludoj odluci da se Albanci brišu sa biračkog spiska na referendumu. Šta to znači? Kosovo je u Srbiji, ali Albanci nisu? Postoji pobednička formula, ali mi je, plašim se, nećemo iskoristiti. Nisam optimista, jer mi nikada nismo propustili priliku da propustimo priliku. 
Često pominjete u knjizi da je srpski narod glasao za sopstvenu nesreću. Zašto? 
Mislim da neki most između mene i ogromne većine ljudi u Srbiji nikada neće biti uspostavljen. Barem ne u ovim okolnostima. Jer, niti će se većina menjati, niti sam ja spreman da se menjam. Najbolje su prolazile političke partije i ljudi koji su nudili laž, projekte uvlačenja ogromne većine u nesreću, i nudili glupost, i sve to na veoma prost način. 
Da li mislite da je srpski narod po tome specifičan?
Malo više specifičan od ostalih. Prođimo kroz našu istoriju. Mnogo pre 1990. godine ogromna većina je uvek bila zagledana u dolinu i u plevu. I sve vreme koristila da gađa nacionalne vrhove i ljude na tim vrhovima, koje je prihvatala tek kada su umrli ili bili ubijeni. To je tačno. Bilo bi mi veoma drago da je Sveti Sava bio na turističkom putovanju, pa tada umro van Srbije. Ali nije. Namerno je umro izvan Srbije, zbog tadašnjih raskola, užasa i mržnje u svojoj zemlji.
Da li ste privremeni politički penzioner?
– Ne mogu da se odreknem politike. U mojoj literaturi mora biti politike barem onoliko koliko u Srbiji ima tragike.

Rasprava ispred seoske prodavnice
Poslednje dve nedelje uobičajena verbalna agresija naglo je učestala za skupštinskom govornicom što nije neuobičajeno, ali i među članovima vlade što jeste neuobičajeno (spor Velje Ilića sa Draganom Đilasom preko njegove sekretarice). Deo javnosti se zabavlja i pravda počinioce verbalnog delikta stresom i viškom posla (kao da oni koji ćute ne rade), a deo sa prezrenjem gleda na sve to. Godine prolaze a naša politička kultura se ne manja nabolje. Zašto se kod nas verbalno nasilje smatra normalnim, zašto ga toliko ima i da li može da se sankcioniše. 
"Verbalno nasilje predstavlja kontaminaciju javnog života i prostora, a problem je što većina političara smatra da u javnom životu može da priča kao kod kuće ili u komšiluku pa se tako svojim kolegama obraćaju kao da se rasprava vodi ispred seoske prodavnice a ne da se rešavaju važna politička pitanja od kojih zavisi sudbina države i društva", kaže mr Neven Cvetićanin iz Instituta društvenih nauka. "Najveći problem je što većina političara ne ume da razdvoji privatno od javnog pa ako im neko nije privatno simpatičan to ih blokira da rade u timu."
Ratko Božović, kulturolog, kaže da je paradoks to što se obilje gluposti neumerenošću poništava. "Što je više gluposti manje se primećuju. Kada se ne ubijamo oružjem onda to radimo verbalno. A to je zato što se frustracija pretvara u agresiju, i zato što su ljudi izgubili osećaj da čuju druge. Ta ružna tutnjava reči je kompenzacija za prethodne jade koje smo preživeli."
Profesor dr Branko Prnjat sa FPN-a, kaže da ekspanzija prostakluka u našem političkom govoru ima duboke društvene i kulturne korene. "Epicentar ove pojave koja se kao pošast nezaustavljivo širi i napreduje, nalazi se ne samo u sveopštoj zapuštenosti društva, već i u onom tradicionalnom odvajanju politike od svake kulture i duhovnosti. Politika u svom vidokrugu i nema sferu kulture, ona je duboko ignoriše i potiskuje. Ona se stoga kreće, neretko, nekim slepim kolosekom kao osamostaljena društvena sila i moć iznad čoveka i društva. I ta moć može da ignoriše sve kulturne standarde, da negira ustaljene civilizacijske norme ponašanja i elementarnu uljudnost i pristojnost. Ona se u nekim slučajevima ponaša kao razularena slepa sila kojoj je sve dopušteno. To nije demokratija niti vodi ka njoj, već sušta suprotnost demokratije. Primitivizam i demokratija su nespojivi pojmovi."
Prnjat kaže da bi analiza političkog govora pokazala oskudnost svake vrste: oskudnost i siromaštvo jezika, misaonu skromnost, odsustvo produktivnih ideja i vizija. A iznad svega više nego skromno elementarno obrazovanje pojedinih političkih aktera. Umesto razložnih rasprava koje uvažavaju ličnost sagovornika, u javnim debatama, često se lansiraju uvrede, psovke i epiteti kojima imaju za cilj da diskvalifikuju sagovornika. Takvim govorom se ne dolazi do istine, činjenice se zamagljuju, negira se duh tolerancije." 
Cvetićanin kaže da je nemoguće sankcionisati verbalno nasilje jer bi pretila opasnost da se ljudima sudi za verbalni delikt što bi bilo opasno po slobodu mišljenja. "Svako bi trebalo da kaže ono što misli, čak i po cenu verbalnog nasilja koje neće ostati nekažnjeno, jer ipak opstaju mudriji i razboritiji od ovih koji lupetaju. Političarima sklonim jezičkim nestašlucima ni najgora sankcija ne bi bila kazna. Najveća kazna je ta što ih neće ponovo birati jer ih se građani zasite. Ukoliko građani nekome ko se tako ponaša ukažu poverenje tu se ništa ne može. 
Božović kaže da ljude koji su verbalno agresivni treba sankcionisati tako što će biti isključeni iz "igre". "Balkanski bon-ton ne može doveka da bude ovde prisutan. U skupštini pričaju mimo dnevnog reda i to treba sankcionisati jer su neodgovorni. A kada neko počne da vređa trebalo bi novčano da se kažnjava. Predsedavajući u parlamentu ne bi trebalo da bude sramežljiv, tu nema milosti, jer takvi uvažavaju samo sankcije. Velimir Ilić prolazi nekažnjeno, jer održava vladu. Razlog za to što nema sankcija nije razumevanje za njegov poslovni stil. I on zloupotrebljava tu činjenicu." 
Božović kaže da je naš problem što smo u pretpolitičkom stanju. "Morali bismo biti kulturni da bismo imali političku kulturu. Mi smo iz ratne opcije ušli u provincijalni vulgarni govor. A rezonuje se da je neprijatelj ako ne misli isto pa ga treba baciti u blato. Misli se iz grla, a ne iz glave."

Komšiluk ispred lidera
Od našeg stalnog dopisnikaVašington, oktobra - "Stani Buše, ideali nam se ruše", slogan je kojim bi se mogla izraziti svakojaka nezadovoljstva ovdašnjih građana, izrečena poznanicima, anketarima, u protestnim šetnjama, antiratnim demonstracijama. I kad mu se desi da prihvati bar delimično neke zahteve uznemirene javnosti, šef Bele kuće ne može da umakne kritici - njegovi sledbenici mu pridikuju "što popušta galamdžijama" i "odstupa sa zacrtanog kursa".Nije lako ni predsedniku s narodom, ni narodu s njim, reklo bi se. Ali to ne znači da su obe te strane lišene zadovoljstva, tačnije - samozadovoljstva. Buš, tako, ističe da se "rukovodi principima, a ne rezultatima anketa od kojih će, kao i od raznih vesti, mnogo povoljniji po njega biti sud povesti", a građani se često diče onim što su postigli "svojim rukama", uvereni da su njihove životne storije vrednije od tekuće političke istorije.
Kao ostrvo…
Istraživanja su, nedavno, potvrdila da Amerikanci u znatno povoljnijem svetlu vide sebe, svoju perspektivu i neposredno okruženje nego kurs državnog vrha. Bar dve trećine je negativno ocenilo učinak i republikanskog predsednika i Kongresa s demokratskom većinom, a Galup je zabeležio i da dve trećine građana smatra da se "SAD kreću u pogrešnom pravcu". Istovremeno, anketa Haris interaktiva je obelodanila da je čak 94 procenta ispitanika reklo da je "zadovoljno sopstvenim životom", dok je 64 odsto izrazilo i veru da će im biti "još bolje" u sledećih pet godina.
Proizlazi da u zemlji koju lideri vode u pogrešnom pravcu većina građana može da ide u za sebe podesnom pravcu. Da li to znači da se mase koriste zastranjivanjima elite, ili da se život toliko odvojio od politike da ga se ona bitno i ne tiče, ili…
Analitičar visokotiražnog "Ju-Es-Ej tudeja" smatra da se radi o olakom verovanju da "svako sebi može da obezbedi život na ostrvu optimizma, sreće i napretka dok ostatak nacije srlja u katastrofu i propast". Takvu "bizarnost" on dobrim delom pripisuje dejstvu televizije koja svakodnevno "bombarduje" publiku zastrašujućim izveštajima, kao i nastupima političara koji u međusobnim duelima "preuveličavaju" opasnosti po opšte interese.
Doista, ovde kao da nema dana bez uključivanja nekog lokalnog ili nacionalnog alarma, s povodima koji mogu da se već u sledećem trenutku pokažu prilično beznačajnim. Lični doživljaj svakodnevice drastično odudara od medijski i funkcionerski dramatizujuće usredsređenih detalja, misli komentator.
Navodi i podatke iz ankete televizije En-Bi-Si i lista "Vol strit džornal" koji svedoče da, unutar ove zemlje koja važi za glavnog globalizatora, građani više veruju u "malo i bliže" nego u "veliko i dalje". Pa tako, "visok stepen poverenja" osećaju više (54:11 odsto) prema "maloj privredi" nego prema "velikim korporacijama", kao i prema lokalnim vlastima nego prema nacionalnim (34:16).
Drugim rečima, prijatniji im je komšiluk od onoga što do njih dopire iz centara političke i poslovne moći. Deo razloga za navedene raskole, proističe iz činjenice da Amerikanci mnogo revnosnije probiraju mesta življenja nego što glasaju za šefa države. Odziv na predsedničkim izborima im se kreće oko 50 odsto, po čemu su svrstani tek na 139. mesto među 172 nacije koje je proučavao švedski Međunarodni institut za demokratiju i saradnju u izborima.
Izgleda da su se "istrošili" u svakodnevnim glasanjima o svemu i svačemu, sluti hroničar "Vašington posta". Svakog dana, podseća, Amerikanci strasno učestvuju u stotinama anketa i odazivaju se pozivima na elektronska izjašnjavanje koja su često u stilu "trla baba lan da joj prođe dan", na primer - da li volite crveni karmin. Glasa se - i o stvarima koje su u isključivoj nadležnosti suda: da li ipak treba odobriti zakonski spornoj estradnoj zvezdi Britni Spirs da deca žive s njom, da li je po mnogo čemu sporni a nekad slavni sportista O Džej Simpson zaista kriv za pljačku za koju je optužen…
Zabava i odgovornost
Aktivizam se, pri tom, uz olakšavajuće posredstvo Interneta, prebacuje od odgovornosti ka opuštenosti. Za "Američkog idola" glasalo je poslednji put 580 miliona, a za šefa države 122 miliona duša.
Da li iz svega toga proizlazi da je paralelni poredak postao značajniji nego zvanični? Da je razonoda dragocenija za opšte dobro od vladavine?
Blago narodu koji ima važnija i preča posla od politike, odavno govore sociolozi. Ali, upozoravaju istraživači novih fenomena - ravnodušnost prema politici i razočaranost u način vršenja vlasti ne bi smeli da dovedu do banalizacije opredeljivanja, koja je već uzela maha. I koja preti da od izbora, temelja demokratije, načini - nadmetanje u zabavi gde niko, ni birači ni izabrani, neće snositi odgovornost za svoje postupke.

Dva igrača za Dumu
Prema najnovijim istraživanjima javnog mnjenja u Rusiji, šansu da posle izbora zakazanih za sam početak decembra ove godine uđu u naredni saziv ruske državne Dume (donjeg doma parlamenta) imaju svega dve partije – Jedinstvena Rusija i Komunistička partija Ruske Federacije. Jedino njihovi predstavnici već sada mogu da računaju da će preći neophodan izborni cenzus koji iznosi visokih sedam odsto. Svima ostalima predstoji i te kako teška predizborna bitka, pa i prilagođavanje izbornih programa novonastalim okolnostima. 
O čemu je, zapravo, reč? 
Nedavna odluka ruskog predsednika Vladimira Putina, da prihvati poziv najjače partije u Dumi Jedinstvene Rusije i stavi se na čelo njene liste za parlamentarne izbore, unela je pravu pometnju među sve potencijalne učesnike izborne trke. Kao što se moglo očekivati, već je i sama predsednikova odluka da se prikloni jednoj političkoj stranci, doduše kao vanpartijska ličnost, učinila svoje. Ova partija danas, praktično, nema ozbiljnijeg konkurenta.
Interesantno je da je još u junu predsednik Ruskog saveza industrijalaca i privrednika Aleksandar Šohin izneo tezu da bi budući šef države, pa možda i sam Putin, mogao da se stavi na čelo neke od ruskih političkih partija koja bi, zahvaljujući tome, lako obezbedila vladajuću većinu u parlamentu. Nema sumnje da je Šohin pri tome mislio upravo na Jedinstvenu Rusiju, u čijem stvaranju je, uostalom, aktuelni šef države i sam učestvovao. 
Ali, u vreme kada je Šohin iznosio svoju prognozu, oči javnosti više su bile uprte u moguće predsedničke "naslednike", posebno vicepremijere Sergeja Ivanova i Dmitrija Medvedeva. Obrt koji je učinio Putin priklanjanjem Jedinstvenoj Rusiji priču o nasledniku praktično je bacio u potpuno drugi plan. Umesto toga, tema političkih analiza i provera javnog mnjenja postalo je pitanje – koje političke stranke posle svega, uopšte, mogu da se nadaju da će se naći u narednom sazivu parlamenta.
Prema analizama Analitičkog centra Jurija Levade, među ispitanicima koji su već sada sigurni da će izaći na decembarske izbore, 68 odsto je onih koji će glasati za Jedinstvenu Rusiju. Važno je pri tome istaći podatak da je u poslednjih mesec dana (posle već pomenute Putinove odluke) rejting ove partije porastao za čitavih 13 procenata. Za razliku od njih, komunisti su sa prošlomesečnih 18 odsto spali na 15 procenata. Ovo samo govori o tome da je poverenje ruskih građana u šefa države nemerljivo veće od poverenja koje iskazuju političkim partijama, pa čak i najjačoj, bez obzira na njihovu ideološku ili bilo koju drugu određenost.
Veliki udarac doživela je i Liberalno-demokratska partija Rusije koju predvodi uvek agilni nacionalista i stari parlamentarni borac Vladimir Žirinovski. Ova partija je sa prošlomesečnih 11 odsto spala na svega šest procenata poverenja građana, čime je opasno ugrozila čak i svoj opstanak u Dumi. Partija Pravedna Rusija Sergeja Mironova, stvorena sa ambicijama da bude jedina prava protivteža Jedinstvenoj Rusiji, nije ispunila početni zadatak. Taman kada se dokopala magične parlamentarne granice od sedam odsto – bačena je unazad za dva procenta. 
Interesantno je da, prema istraživanjima centra Levada, nijedna od takozvanih pravih demokratskih partija – kao što je Jabloko Grigorija Javlinskog ili Savez desnih snaga u kojem su okupljena neka od najuglednijih imena ruske političke scene poput Nikite Belog, Irine Hakamade ili Borisa Njemcova – nije uspela da sakupi više od jedan odsto glasova. Slično je i sa Patriotima Rusije, Demokratskom partijom Rusije, Partijom mira i jedinstva, Partijom socijalne pravde. Svi ostali nisu dogurali ni dotle.
Najdramatičnija je situacija sa već pomenutim partijama demokratskog bloka. Ozbiljan raskol među njima traje praktično još od dolaska Putina na vlast 2000. Demokrate nikako da stišaju međusobne liderske ambicije i okrenu se biračima. Podsetimo, na predsedničkim izborima pre četiri godine jedini ozbiljan kandidat ovoga bloka bila je Irina Hakamada. Međutim, ona tada ne samo da nije imala podršku drugih demokratskih stranaka – nego je u kampanju ušla čak i bez podrške svojih partijskih kolega.
Sudeći po svemu, Rusija bi zaista mogla postati dvopartijska država, s tim što bi, barem u sadašnjem trenutku, glavni igrači bili Jedinstvena Rusija i KPRF. Problematično u ovoj kombinaciji jeste to što se radi o ideološki prilično raznorodnim partijama. Objektivno, komunisti, za razliku od "jedinstvenih", i danas predstavljaju snagu iza koje stoje socijalno najugroženiji slojevi stanovništva. A takvih u Rusiji, i pored nesumnjivog ekonomskog uzleta, ima mnogo. 
Ukoliko bi, dakle, u novoj Dumi došlo do međupartijskih nesporazuma, oni bi se dešavali u atmosferi jasnog programskog neslaganja, što nikada nije dobro. Ali i to tek pod uslovom da Jedinstvena Rusija ne osvoji dvotrećinsku većinu koja bi joj omogućila potpunu dominaciju u parlamentu i političkom životu uopšte. Tako nešto za Rusiju, kao ni bilo koju drugu državu, dugoročno nije pravo rešenje.

SAD i Rusija bez dogovora
Prema izveštajima agencijaMoskva – Kondoliza Rajs i Robert Gejts su iz Moskve otišli praznih ruku, jer nijedno od spornih pitanja između Sjedinjenih Država i Rusije nije rešeno tokom njihove posete. Dogovora nije bilo ni o postavljanju elemenata protivraketne odbrane SAD u Poljskoj i Češkoj – čemu se Rusija oštro protivi – ni o iranskom nuklearnom programu, a pitanje statusa Kosova i Metohije nije pomenuto u zvaničnim saopštenjima sa razgovora. Tokom jučerašnjih razgovora sa ruskim premijerom Viktorom Zupkovom naročita pažnja je, kako se ističe, bila posvećena ekonomskoj saradnji, pri čemu je Zupkov naglasio da je neophodno završiti pregovore o pristupanju Rusije Svetskoj trgovinskoj organizaciji (STO), kao i ukinuti takozvani Džekson-Vanikov amandman uz američki zakon o trgovini iz 1974. godine, kojim su ograničene trgovinske veze sa Rusijom.
Rajsova i Gejts su u Rusiju doputovali u petak, gde su u Moskvi sa ruskim kolegama Sergejem Lavrovom i Anatolijem Serđukovom održali pregovore u formatu "dva plus dva". Oni su se sastali i sa predsednikom Ruske Federacije Vladimirom Putinom.
Četvoro ministara je razmotrilo američke planove o instaliranju elemenata protivraketne odbrane u Poljskoj i Češkoj, što Rusija smatra pretnjom po njenu nacionalnu bezbednost, i nekoliko sporazuma koji obezbeđuju stratešku stabilnost.
Na pregovorima su predstavnici administracije Sjedinjenih Američkih Država insistirali na neophodnosti izgradnje baza u te dve evropske zemlje, ponavljajući da protivraketna odbrana nije usmerena protiv Rusije.
Zvaničnici Moskve i Vašingtona nisu postigli dogovor ni o odnosima prema Iranu zbog nuklearnog programa te zemlje, a Rusija je saopštila da se protivi novim sankcijama prema Teheranu. 
Rajsova se juče srela i sa predstavnicima osam ruskih nevladinih organizacija za zaštitu ljudskih prava, kojima je ponudila pomoć. Prema rečima učesnika sastanka, Amerikanka nije davala nikakve ocene, a razgovarano je o stanju ljudskih prava i slobodi izražavanja u Rusiji, pitanjima pravosuđa, sprovođenju zakona o nevladinim organizacijama i o stanju na severnom Kavkazu. 
Posle susreta u rezidenciji američkog ambasadora u Moskvi, jedan od učesnika razgovora, direktor Moskovske kancelarije za ljudska prava Aleksandar Brod, rekao je da su predstavnici organizacija govorili "prilično oštro" o stanju poštovanja ljudskih prava, prenela je agencija Interfaks. "Govorili smo o autoritarizmu, o krizi ljudskih prava", rekao je Brod, dodajući da, ipak, "ne može da sve prikazuje crnim i da se ne slaže sa mišljenjem da je 90-ih godina u Rusiji vladala demokratija a sada se ide unazad". 
Direktorka Centra "Demos" Tatjana Lokšina rekla je da je sa Rajsovom razgovarano o situaciji u ruskom civilnom društvu i "zakonodavstvu koje uređuje borbu protiv ekstremizma a može biti iskorišćeno kao oružje protiv političke opozicije". Prema njenim rečima, tema je bila i situacija na severnom Kavkazu i posebno "opasno stanje" u republikama Ingušetiji i Dagestanu. 
--------------------------------------------------------------------------
U SAD osuđen ruski diplomata
Njujork, Moskva – Ruski diplomata Vladimir Kuznjecov osuđen je pred sudom u Njujorku na četiri godine zatvora zbog toga što je pomogao da se "opere" više od 300.000 dolara koje su razne firme davale kao mito da bi dobile ugovore sa Ujedinjenim nacijama. Kuznjecov je bio predsedavajući budžetskog komiteta UN, a kaznu od 51 meseca zatvora i više od 73.000 dolara dobio je zbog malverzacija u programu "Nafta za hranu" sa Irakom. 
Rusko ministarstvo spoljnih poslova saopštilo je da je razočarano ovom presudom, a u Moskvi se veruje da su optužbe protiv Kuznjecova isfabrikovane iz političkih razloga. 
S. R.

Zemljotres jačine 5,7 stepeni Rihterove skale pogodio Čile
Zemljotres jačine 5,7 stepeni Rihterove skale pogodio je danas Čile, saopštio je Evropsko-mediteranski seizmološki centar (EMSC).
Epicentar zemljotresa bio je 39 kilometara severoistočno od glavnog grada Santjaga sa oko 4,8 miliona stanovnika.
Do sada nema izveštaja o eventualnim žrtvama ili šteti, preneo je Tas.

Vučić priredio večeru za predsednika Crne Gore
Predsednik Srbije Aleksandar Vučić ugostio je na večeri predsednika Crne Gore Jakova Milatovića, koji boravi u zvaničnoj poseti Srbiji.
„Poželeo sam dobrodošlicu predsedniku Crne Gore Jakovu Milatoviću, uveren da otvaramo novo poglavlje u odnosima između naših zemalja i bratskih naroda", napisao je Vučić na Instagram nalogu "budućnostsrbijeav".
Prethodno je Milatović na svečanom prijemu u Crnogorskoj kući u Beogradu, poručio da, nakon poseta Evropskim institucijama i sedištu NATO u Briselu, dolazi u Beograd "u nameri da da doprinos revitalizaciji političkih odnosa dve zemlje".
Milatović je danas stigao u zvaničnu dvodnevnu posetu Srbiji, a na aerodromu "Nikola Tesla " u Beogradu dočekao ga je prvi potpredsednik Vlade i ministar spoljnih poslova Srbije Ivica Dačić.
Kako je najavljeno, Milatović će se sutra, uz ceremonijalni doček ispred Palate Srbija, sastati sa predsednikom Srbije Aleksandrom Vučićem, a nakon toga i sa predsednikom Narodne skupštine Vladimirom Orlićem.
Predviđeno je da predsednik Crne Gore u okviru posete položi venac na Spomenik neznanom junaku na Avali uz vojne počasti, kao i da položi cveće ispred Osnovne škole "Vladislav Ribnikar".

U Indiji 15 mrtvih zbog monsunskih kiša
Najmanje 15 ljudi poginulo je na severu Indije u poplavama i klizištima izazvanim monsunskim kišama, a Nju Delhi je zabeležio rekordnu količinu padavina u jednom danu u poslednjih 40 godina, saopštle su danas tamošnje vlasti.
U Nju Delhiju, gde su putevi bili potopljeni, palo je 153 milimetra kiše, najviše u jednom julskom danu za 40 godina.
Pošto meteorološke službe predviđaju još jedan dan jake kiše, vlasti su naložile da škole u Nju Delhiju budu sutra zatvorene.
Mediji su preneli da je 15 osoba poginulo u protekla 24 sata u šest indijskih saveznih država na severu.
Planinske države su najteže pogođene. Prijavljena su klizišta na oko 700 puteva.
Period monsuna u Indiji traje od juna do septembra i svake godine ima žrtava i pričinjena je materijalna šteta, prenosi Tanjug.

Zelenski još nije doneo odluku da li će prisustvovati samitu NATO-a u Viljnusu
KIJEV – Ukrajinski predsednik Volodimir Zelenski još nije doneo konačnu odluku da li će ići na samit NATO-a u Viljnusu, izjavila je danas potpredsednica ukrajinske vlade za evropske i evroatlantske integracije Olga Stefanišina.
Ona je za ukrajinske medije rekla da će konačna odluka Zelenskog o prisustvu samitu NATO-a biti doneta u zavisnosti od završnih dokumenata tog skupa na kojima se još radi, preneo je TAŠ.
Generalni sekretar NATO-a Jens Stoltenberg rekao je ranije da će Zelenski prisustvovati prvom sastanku Saveta Ukrajina-NATO na marginama samita.
Stoltenberg, međutim, nije obećao da će tokom samita u Viljnusu Ukrajina biti pozvana da se pridruži NATO-u nakon što se neprijateljstva u zemlji završe.

Teško do neradne nedelje u trgovinama
Tri godine posle Crne Gore, još jedna zemlja u našem okruženju zabranila je rad nedeljom. U Hrvatskoj je pre nekoliko dana stupio na snagu novi zakon o trgovini prema kojem će prodavnice nedeljom biti zatvorene. Zabrana ipak nije potpuna, jer trgovci mogu odabrati 16 nedelja u godini tokom kojih bi eventualno mogli da rade. Radno vreme od ponedeljka do subote samostalno će određivati trgovac, ukupno do 90 sati sedmično.
 
U Srbiji se nedelja po pravilu tretira kao neradni, odnosno dan za odmor. U Savezu samostalnih sindikata trgovine Srbije podsećaju da u zakonu ipak treba da piše da je nedelja dan odmora, a ne da je „po pravilu dan odmora”, kako je prema važećem zakonu. Naglašavaju i da zahtev da se zabrani rad prodavnica nedeljom u Srbiji ne znači zalaganje za manje rada, jer prema zakonu radna nedelja traje pet dana, sedmično se radi po 40 časova, a rad nedeljom nije regulisan.
Radoslav Topalović, predsednika Saveza samostalnih sindikata trgovine, podseća da je u zemlji trenutno angažovano oko 300.000 trgovaca koji u proseku mesečno zarade oko 54.000 dinara, što je otprilike na nivou iznosa minimalne potrošačke korpe.
– Neosnovane su procene poslodavaca da će biti manji promet u radnjama ako nedelja i državni praznici budu neradni dani, jer će se kupci u istom obimu snabdevati radnim danima. Kupac koji je rešen da pazari neki proizvod, kupiće ga ili dan ranije ili dan kasnije. Zato, ti prigovori nisu utemeljeni. Drugo, ukidanjem nedelje kao radnog dana neće biti smanjena potreba za angažovanjem radnika, već naprotiv, više njih biće potrebno da radi, recimo, subotom i ponedeljkom, jer će tada biti i više prometa – smatra Topalović. Podseća da početak i kraj radnog vremena nije stvar kolektivnog pregovaranja nego je Zakonom o radu regulisano da radna nedelja traje 40 časova. Zato je ovaj sindikat tražio da se izmeni taj propis kako bi nedelja bila neradni dan, a da izuzete budu samo institucije koje su od javnog značaja i moraju da rade nedeljom. Od prve inicijative prošlo je  sedam godina, ali niko nije bio voljan da se ozbiljnije time pozabavi, ni Socijalno-ekonomski savet, ni Ministarstvo za rad i zapošljavanje, jer su to institucije kojima su sindikati podnosili inicijative.
Savez samostalnih sindikata je na tu temu svojevremeno čak i anketirao radnike, a analiza je pokazala da većina zaposlenih ne želi da radi nedeljom.
– Nisam siguran da bi sada, u naletu ove inflacije, isto tako razmišljali. Verovatno bi pristali da rade nedeljom za veću naknadu. Zato podržavamo inicijativu da se rad nedeljom plaća kao i državni praznik, da dnevnica bude 110 odsto tog dana – dodaje Topalović. Navodi da onaj ko mora na posao nedeljom zaista treba da bude više plaćen, zato što više radi i nije sa porodicom.
Podsećanja radi, onaj ko radi nedeljom ne ostvaruje po zakonu pravo na uvećanu platu, sem u slučaju da to nije uređeno aktom između poslodavca i zaposlenog. Fiksno uvećanje zarade nije prepoznato jer je poslodavcima data mogućnost da rad organizuju kako njima odgovara. Stručnjaci za radno pravo naglašavaju da zbog uvećanja zarade za rad nedeljom ne bi bilo neophodno menjati Zakon o radu, jer je naš propis ekstenzivan u tom delu, pa je opštim aktom moguće predvideti razloge za uvećanje plate koja nije opisana u samom zakonu. Kako je ranije za „Politiku” objasnio Bojan Urdarević, profesor radnog prava na Pravnom fakultetu u Kragujevcu, ne postoji nikakva zakonska prepreka da se sa postojećim zakonom predvidi dodatno plaćeni rad i da se utvrdi iznos uvećanja zarade nedeljom.
– Samo, to niko neće da radi, jer ne postoji zakonska obaveza – naveo je on.
Predstavnici sindikata smatraju da neradna nedelja ne bi mogla da prouzrokuje nove otkaze, jer u trgovini već postoji manjak radne snage, ali poslodavci ipak tako ne misle. Strahuju od pada prometa i profita, smanjenja zarada, otpuštanja radnika u sektoru maloprodaje, nezadovoljstva potrošača...

Milatović: Cilj posete Srbiji revitalizacija političkih odnosa
Predsednik Crne Gore Jakov Milatović poručio je večeras, na svečanom prijemu u Crnogorskoj kući u Beogradu, da, nakon poseta Evropskim institucijama i sedištu NATO u Briselu, dolazi u Beograd „u nameri da da doprinos revitalizaciji političkih odnosa dve zemlje”. Prisustvo predsjednika Vučića na mojoj inauguraciji 20. maja, ministra Dačića na Samitu u okviru Procesa saradnje u jugoistočnoj Evropi u Podgorici 27. juna, i ova moja prva poseta Beogradu u tako kratkom vremenskom periodu upravo idu u prilog unapređenju odnosa dve države”, naglasio je Milatović.
Ukazao je na to da je revitalizacija političkih odnosa važna za unaprjeđenje ekonomskih odnosa, što ima za rezultat direktne benefite za privredu i građane dve zemlje, navodi se u saopštenju iz Kabineta crnogorskog predsednika.
Milatović je podsetio da je Srbija Crnoj Gori ubedljivo najveći trgovinski partner, sa robnom razmenom od 764 miliona evra prošle godine, što predstavlja petinu ukupnog prometa robe sa inostranstvom. Srbija je za nas i najveće turističko tržište. U 2022. ostvareno je 435 hiljada dolazaka turista iz Srbije u Crnu Goru, što je udeo od 21 odsto od ukupnog broja dolazaka stranih turista. Kada govorimo o strukturi, najviše noćenja ostvarili su turisti iz Srbije, i to nešto iznad 3 miliona ili 25,5 odsto od ukupnog brojaâ€ś, rekao je Milatović. Dodao je da je Srbija prošle godine bila i najveći strani investitor u Crnoj Gori sa 137 miliona evra ili 12 odsto ukupne vrednosti stranih direktnih investicija, što je u odnosu na 2021. povećanje od 80 odsto.
Uprkos podacima koje sam izneo, sa Srbijom, koja je naš najznačajniji ekonomski partner, Crna Gora nema odnose na nivou ambasadora i to ne iz tehničkih razloga, već političkih, dve zemlje nemaju zajedničke granične prelaze, kao što imamo sa Bosnom i Hercegovinom i sa Albanijom, platni promet predstavlja ozbiljnu poslovnu barijeru, naše Mešovite komisije za rešavanje ovih naizgled tehničkih pitanja se ne sastaju godinama unazad, a nikada nije održana zajednička sednica Vlada dve zemlje, konstatovao je Milatović. On je poručio da su, uprkos svim izazovima, veze između građana i privrede Crne Gore i Srbije ostale jake i da je stoga odgovornost ali i obaveza na državnicima dve zemlje da te odnose ne remete, već da ih unapređuju. Istakao je da, osim tradicionalnih veza i bliskih odnosa, Crnu Goru i Srbiju trajno povezuju zajednički ciljevi, pre svega regionalna stabilnost i članstvo u Evropskoj uniji.
„Posvećenošću ovim ciljevima dajemo dobar zamah proevropskom razvoju Zapadnog Balkana. Uveren sam će politički odnosi Crne Gore i Srbije ići uzlaznom putanjom u periodu pred nama i da će to biti dobar zamajac za dodatno unapređenje ekonomskih, kulturnih i sveukupnih odnosa, rekao je Milatović. On je ukazao i na značaj jačanja veza sa zajednicom Crnogoraca u Srbiji i njihove povezanosti sa Crnom Gorom.
Kako je najavljeno, Milatović će se sutra, uz ceremonijalni doček ispred Palate Srbija, sastati sa predsednikom Srbije Aleksandrom Vučićem, a nakon toga i sa predsednikom Narodne skupštine Vladimirom Orlićem.
Predviđeno je da predsednik Crne Gore u okviru posete položi venac na Spomenik neznanom junaku na Avali uz vojne počasti, kao i da položi cveće ispred Osnovne škole „Vladislav Ribnikar”, prenosi Tanjug.

Jermenija: Istorijska pravda je stigla
Specijalno za "Politiku"Jerevan, Istanbul, 13. oktobra – Jermeni su dočekali najnoviji razvoj u američkom Kongresu na nogama, u delirijumu. Takvo reagovanje se i moglo očekivati.
"Istorijska pravda je uspostavljena", glavni je naslov na prvoj stranici provladinog lista "Republika Jermenija", koji izlazi u prestonici Jerevanu.
Dok u Turskoj ne mogu da se pomire sa inicijativom američkog Kongresa da se osudi genocid nad Jermenima, u Jerevanu likuju. Dočekali su najnoviji razvoj sa ushićenjem.
Poslanici jermenskog parlamenta su, kako prenose lokalni mediji
agencijske vesti, na početku jučerašnjeg zasedanja stojeći i dugotrajnim aplauzom pozdravili najnoviju odluku kongresmena na Kapitol hilu.
"Mi izražavamo naše čestitke kolegama u američkom Kongresu jer su demonstrirali visoki moral. Oni nisu podlegli raznim pritiscima i usvojili su rezoluciju", izjavio je na početku zasedanja predsednik parlamenta Tigran Torosjan.
Kao što u Turskoj svi osuđuju članove američkog Odbora za spoljnopolitička pitanja koji su glasali za nacrt rezolucije, tako u Jerevanu svi pozdravljaju taj potez. Nema razlike ko je na vlasti, a ko u opoziciji. U vladi i parlamentu izražavaju nadu da će i Predstavnički dom usvojiti tu rezoluciju u kojoj se osuđuje "smišljeni zločin" nad milion i po Jermena koji se dogodio na prostorima Turske u vreme raspada Otomanskog carstva.
Odnosi u trouglu Ankara–Jerevan–Vašington mogli bi da se nađu na još većim iskušenjima, pošto premijer Jermenije Serge Sarkisjan u sredu putuje u SAD. Za Ankaru će to, bez sumnje, biti novi izazov, svejedno što je ta poseta dogovorena još pre mesec dana, dakle pre usvajanja nacrta rezolucije o genocidu.
Jermeni već 90 godina uzaludno pokušavaju da dokažu da je to bio prvi genocid u 20. veku. U Ankari to demantuju i kažu da je stradalo "nekoliko stotina hiljada Jermena" u međuetničkim sukobima, od hladnoće, gladi i u epidemijama. Dosad je taj "zločin" priznalo petnaestak zemalja u svetu, među kojima Francuska, Kanada i Rusija. U Jerevanu su uvereni da bi Amerika, ukoliko kongresmeni istraju do kraju, mogla da podstakne i druge zemlje da povuku sličan potez.
Oni razložniji u Jerevanu strahuju od nove turske odmazde, odnosno da bi Ankara mogla da "kazni" Jermeniju zbog najnovijeg razvoja događaja.
Turska i Jermenija nemaju diplomatske odnose. Ankara je početkom devedesetih godina hermetički zatvorila granicu prema toj zemlji u znak podrške "svojoj braći" u Azerbejdžanu u sporu sa Jerevanom oko Nagorno Karabaha.
Jermenski zvaničnici su nedavno izrazili spremnost da, bez bilo kakvog uslovljavanja, normalizuju odnose sa Turskom. U Ankari, međutim, smatraju da Jerevan prvo mora da reši sa Bakuom spor oko Karabaha.
U MIP-u Azerbejdžana su, kako se prenosi, odbacili odluku američkih kongresmena kao "neprihvatljivu i pogrešnu". U isto vreme su optužili Jermene za ono za šta oni decenijama optužuju Tursku – "za etničko čišćenje i genocid" u Karabahu koji je pod kontrolom Jermena od 1994. godine.
V. L.
--------------------------------------------------------------------------
Danijel Frid smiruje Turke
Ankara – Dva visoka američka zvaničnika doputovala su u Ankaru da bi pokušala da smire napetost u odnosima dveju država. "Mislili smo da bi bilo veoma dobro da tamo odu dva bitna zvaničnika, jer hoćemo da smanjimo mogućnost da turska vlada preduzme neke konkretne korake, kao što bi bilo sprečavanje pokreta naših vojnika", izjavila je u Moskvi državni sekretar Kondoliza Rajs.
Američka vojska koristi tursku bazu Indžirlik, ključnu za vođenje operacija u Iraku, a dva zvaničnika koja pominje Rajsova su podsekretar za odbranu Erik Edelman i pomoćnik državnog sekretara Danijel Frid, poznat našoj javnosti po čestim dolascima u Beograd zbog pregovora o statusu Kosmeta.
S. R.

Neredi umesto rođendanskog slavlja
Proslava nacionalnog praznika Španije pretvorena je uoči ovog vikenda u haos, karikaturu suživota u multikulturalnoj i višenacionalnoj državi. Dan hispanizma (Dia de la Hispanidad) poslužio je kao povod brojnim političkim organizacijama, strankama i parapolitičkim udruženjima da pozovu na ostvarenje šarolikih, dijametralno različitih vizija. 
Republikanci, mahom regrutovani na levom krilu stranačkog spektra, tražili su ukidanje monarhije, radikalni pripadnici centra i desnice zahtevali su ostavku socijalističkog premijera Hosea Luisa Rodrigesa Sapatera. Falangisti su širom zemlje organizovali demonstracije – izvikivali su parole da je vreme za povratak politici istinskih vrednosti, valjda po ukusu nekadašnjeg diktatora Fransiska Franka. 
Separatisti u Kataloniji i Baskiji obeležili su vatrom sa barikada trostruki praznik – dan državnosti, dan kada je Kristifor Kolumbo otkrio Novi svet i dan španske svetske baštine. U lučkom gradu San Sebastijanu, na obali Biskajskog zaliva, došlo je do teških sukoba između policije i demonstranata, pristalica zabranjene Batasuna partije, političke organizacije terorističko-separatističke ETA. Isprovocirani dozvoljenom demonstracijom fašističke neofalange, maskirani demonstranti su prevrtali parkirane automobile, bacali Molotovljeve koktele na poslovne zgrade i prostorije banaka.
Policija i nadležni političari proglasili su nasilne demonstracije vrhuncem i očekivanom, finalnom predstavom separatista – posle, bezmalo, tronedeljne uvertire. U većini regija autonomne Katalonije, u Baskiji i u brojnim srezovima i atarima na severoistoku Španije, čije stanovništvo većinski podržava separatiste, zabeležene su, u proteklih dvadesetak dana, neprijavljene demonstracije, naravno i prateći incidenti. Bes demonstranata usmeren je ka ličnosti kralja Huana Karlosa i svih prethodnih vladara, uključujući Filipa V – lutke sa kraljevim likom nošene su na provizornim vešalima, slike drevnih vladara i sadašnjeg kralja javno su spaljivane – u duhu postojećeg ubeđenja da je monarhističko uređenje glavna prepreka ka ostvarenju zahtevanih širokih autonomija, ili, u najmanju ruku, kočnica ka ustoličenju pravičnijeg, federativnog uređenja države.
Nemila događanja na periferiji iberske države poslužila su kao povod pristalicama kralja i monarhije da u španskoj prestonici prirede – marš prkosa. Madriđani su za vreme tradicionalne vojne parade, uz zvuke marša real, kraljevskog marša, izvikivali: "Živeo kralj!". U istom dahu su uputili uvredljive parole na račun socijalističkog premijera Sapatera, smatrajući da ne preduzima dovoljno da bi se sprečila "erozija španskog jedinstva". Zabrinuta razvojem događaja u minulih dvadesetak dana, Sapaterova vlada je, ipak, povukla konkretne poteze – naložila je empiričarima da utvrde šta Španci uistinu misle o svojoj državi. Rezultat je bio prema očekivanju: sedamdeset odsto Španaca prihvata monarhiju kao idealno državno rešenje, većina veruje u opstanak jedinstvene Španije i, naravno, zadovoljna je dosadašnjim radom vlade u Madridu.

Od Marksa do Konfučija
Uoči 17. kongresa Komunističke partije Kine, koji počinje u ponedeljak, 15. oktobra, "socijalizam sa kineskim odlikama" – kako se zvanično zove društveno-politički sistem u najmnogoljudnijoj zemlji sveta – sve je udaljeniji od nekadašnjeg staljinističko-maovskog ideološkog obrasca, a sve prožetiji tradicionalnim nacionalnim duhovnim nasleđem, prilagođenim savremenom svetu. 
Kongres, kako je najavljeno, treba da obezbedi kontinuitet takve politike. Cilj mu je da podstakne "izgradnju socijalizma sa još izrazitijim kineskim odlikama", na naučnoj osnovi, dalje otvaranje zemlje prema svetu i razvoj "naprednog, demokratskog, harmoničnog društva, zasnovanog na visokim etičkim normama".  
Predstoje dodatne promene u ideologiji. Maovom selektivnom misaonom nasleđu, uglavnom onom iz revolucionarnog perioda, zatim teorijama Deng Sjaopinga o reformama i tezi Đijang Cemina o Komunističkoj partiji – koja zastupa interese naprednih proizvodnih snaga, napredne kulture i većine naroda – biće pridodata teorija Hu Đintaoa o izgradnji harmoničnog socijalističkog društva, inspirisana konfučijanstvom. 
Tako će se ideološki okviri KP Kine, čije je članstvo, u jeku ekonomskih reformi, naraslo čak na 73 miliona, elastično rastegnuti od kritičnog mladog Marksa do drevnog mudraca Konfučija, u kome je Mao video ideološkog protivnika svom konceptu klasne borbe i egalitarističkog društva.
Sada, kad su reforme postakle burnu industrijalizaciju u gradu i rapidno, u istoriji neviđeno, raslojavanje na selu, i kad razlike između bogatih i siromašnih postaju već socijalna i politička pretnja sistemu, Hu Đintao je u izgradnji harmoničnog društva video spas od povampirenih klasnih antagonizama. Takvo društvo podrazumeva brigu zajednice za gubitnike i stradalnike u reformama, ali i poštovanje normi tržišne privrede i vladavine prava. Kako kineski lideri nisu po tradiciji samo političari, nego i politički teoretičari, Hu Đintao želi da njegova teorija o harmoničnom društvu bude aktuelni ideološki kredo KP Kine. Vođstvo Partije on treba da ustupi mlađem od sebe na sledećem kongresu, 2012. godine. Naslednik se ne zna, ali će se posle sadašnjeg kongresa verovatno znati. 
I pred ovaj kongres najteže je odgovoriti na pitanje: kako to da su komunisti, koji su drugde doživeli istorijski neuspeh, u Kini ne samo sačuvali, nego i ojačali vlast, pobravši lovorike što su svoju zemlju uzneli u svetski ekonomski vrh i podigli joj međunarodni ugled kakav nije imala za nekoliko poslednjih vekova svoje istorije? 
Deo odgovora leži u odstupanju od planske i prelasku na tržišnu privredu, u otvaranju prema svetu – kojim se zemlja smelo uključila u svetske ekonomske tokove, na osnovu procene da će njena masovna, a jevtina, radna snaga doprineti konkurentnosti njenih proizvoda – i u orijentaciji na izvoz, koja je od Kine napravila četvrtu po snazi ekonomsku silu i svetskog rekordera u deviznim rezervama (1,3 biliona). Uz to su išli privatizacija (kojom će uskoro biti obuhvaćeno dve trećine nekadašnje državne privrede) i otvorenost za priliv stranog kapitala i transfer moderne tehnologije i menadžmenta. 
Izostao je, međutim, drugi postulat koji, kako se veruje, treba da odlikuje moderno demokratsko društvo: višestranački parlamentarni sistem, zasnovan na širokim ljudskim i građanskim slobodama i pravima. Zbog toga se kineski sistem, na strani, još smatra zatvorenim i autoritarnim, a KP Kine krutom političkom silom koja nikad neće ispustiti vlast (kao da je vladajuće partije u demokratiji lako ispuštaju i prepuštaju drugima). 
Deng Sjaoping je, pre dve decenije, procenjivao da bi kineska politička scena možda bila u stanju da kroz otprilike pedeset godina prihvati višestranački sistem zapadnog tipa bez veće štete po privredni i društveni razvoj ogromne i mnogim problemima opterećene zemlje. 
Ako je bio u pravu, do tog vremena još će mnogo vode proteći Jangceom. Ali, uočljiva je orijentacija na jačanje unutarpartijske demokratije – kroz otvorenije ideološke i političke debate i slobodnije izbore na funkcije – što omogućava fleksibilnije tumačenje i primenu "demokratskog centralizma". A osećaj za nove političke izazove jezgrovito je izrazio premijer Ven Đijabao: "Demokratija, vladavina prava, sloboda, ljudska prava, jednakost i bratstvo ne pripadaju samo kapitalizmu."
 U partijskom članstvu više ne dominiraju buntovni, a neobrazovani, seljaci i radnici, kao u Maovo vreme. Radnika sad ima oko 11, a seljaka oko 30 odsto, dok džinovskim političkim i privrednim mehanizmom upravlja "srednji sloj" od oko 50 miliona stručnih i kvalifikovanih ljudi u najboljim radnim godinama. Svih devet članova najužeg partijskog tela, Stalnog komiteta Politbiroa, jesu inženjeri, sa Hu Đintaom na čelu. Ako je u Maovo vreme partijsko ustrojstvo podsećalo na vojsku, sada podseća na razgranatu privrednu korporaciju zbog koje je i cela zemlja na strani dobila nadimak "Crvena Kina AD".   
KP Kine je zadržala staro ime i nema nameru da ga menja. To se objašnjava dvema maksimama. Prva, konfučijanska, glasi: "Menjaj sve, osim imena". Druga je Maova: "Bez Komunističke partije ne bi bilo nove Kine". A sad sa može reći da bez KP Kine ne bi bilo ni moderne i jake Kine. Poziciju takve partije teško bi bilo ugroziti i kad bi Kina sutra proklamovala uvođenje višestranačkog sistema. Ime nije sprečilo KP Kine da se svetu predstavi kao nedogmatska, efikasna i za novu političku misao otvorena partija. Održava veze sa oko 400 partija – od levice do desnice – iz 160 zemalja. Zanimljivo je da nema saradnju sa uticajnim partijama iz dve zemlje: SAD i – Srbije.

Zablude o "firerovim autoputevima"
Afere koje ne prestaju oko, sada već bivše, voditeljke nemačke državne televizije Eve Herman uzdrmale su jednu od zabluda koja je, iz nacističkih vremena, opstala do danas: ona o istorijatu nemačkih autoputeva.Zahvaljujući nacističkoj propagandi, sve ovo vreme se, naime, verovalo da je nemačke autoputeve, prve moderne saobraćajnice tog tipa u Evropi, "izmislio" Adolf Hitler. I da je pomoću javnih radova koje je time otvorio - opet zabluda - Nemačku lišio masovne nezaposlenosti.
Prelepa Eva Herman je početkom septembra, prilikom promocije svoje knjige, uz opasku da je Hitler bio oličenje zla, pohvalila politiku nacista prema ženi i porodici. Dovoljno da krene javna lavina koja je presekla veoma uspešnu karijeru "kraljice vesti". Uprava televizije je promptno reagovala. Hermanova je, po kratkom postupku, izgubila posao, o čemu je "Politika" već pisala.
Gostujući pre neku noć u jednoj popularnoj televizijskoj emisiji, Eva Herman se najpre požalila na "javnu egzekuciju" kojoj je bila izložena. I na atmosferu koja je stvorena, u kojoj se, eto, ne sme spomenuti ni ono što je nesporno bilo dobro u vreme nacista. Na primer - izgradnja autoputeva. 
Njenom dojučerašnjem kolegi to je delovalo kao nova provokacija, pa je, pred kamerama, prosto oterao gošću iz studija, konstatujući da više nema šta sa njom da razgovara. Ta scena se pretvorila u novu medijsku i političku "bombu". Javnost se oštro podelila. Jedni su opet krenuli drvljem i kamenjem na Hermanovu. Drugi na - voditelja.
Prelistavanje istorije
Neki mediji su njenu pohvalu Hitlerovim autoputevima iskoristili kao "šlagvort" za naknadno "prelistavanje istorije" i obračun sa žilavom nacističkom propagandom koja je u svest Nemaca usadila tu "sagu".
Sve je u toj inscenaciji počelo 23. septembra 1933. godine u Frankfurtu. Toga dana Hitler je dao znak za početak radova na autoputu Frankfurt-Manhajm-Hajdelberg i posredstvom radija obnarodovao "novu graditeljsku eru". U celoj zemlji je toga dana posao stao na nekoliko minuta kako bi nacija, posredstvom radija, čula firera.
Na sva zvona je potom najavljen "firerov program obnove" koji je predviđao izgradnju 6.000 kilometara autoputeva i angažovanje najmanje 600.000 radnika. Nijedan od tih ciljeva nije ostvaren, ali se firer, u zemlji sa preko šest miliona nezaposlenih, mnogima javljao kao "spas sa neba".
Pokretačka snaga čitavog poduhvata, s čim se, inače, nije javno baratalo, bila je ideja glavnog Hitlerovog neimara zaduženog za puteve, Frica Tota, da autoputevi postanu nacionalna "odbrambena arterija": trebalo je da omoguće prebacivanje 300.000 vojnika, u dve noći, sa istočnih na zapadne granice zemlje, iako je Vermaht favorizovao - železnicu.
Da bi firer bio ustoličen kao prvi graditelj i izumitelj autoputeva, nacisti su "degradirali" zaista prvi autoput napravljen pre njihovog dolaska na vlast, još u Vajmarskoj republici: proglasili su autoput Keln-Bon za "regionalnu cestu".
Radilo se, inače, o prvom evropskom autoputu, dugom dvadeset kilometara, sa po dve kolovozne trake u oba pravca, "bez ukrštanja" i "samo za - automobile". 
Ceste sutrašnjice
Otvorio ga je tadašnji gradonačelnik Kelna, potom prvi kancelar Zapadne Nemačke Konrad Adenauer, 6. avgusta 1932. godine, konstatujući da će "tako izgledati ceste sutrašnjice".
Još 1927. godine sačinjen je, inače, ambiciozni plan o izgradnji 22.000 kilometara modernih puteva sa više traka. Porast broja automobila - od 1920. do 1925. u Nemačkoj se povećao sa 75.000 na 256.000 - išao je u prilog takvim ambicijama. Realizaciju plana osujetila je, međutim, svetska privredna kriza koja je, posle kraha na njujorškim berzama, svom silinom pogodila i Evropu.
I otpor izgradnji autoputeva, kao "nepotrebnog luksuza", u samoj Nemačkoj bio je žestok. Tadašnjim ministar Rajha za saobraćaj Teodor fon Žerar odbacio je plan o izgradnji autoputa Hamburg-Frankfurt-Bazel.
I Hitlerovi nacisti su, dok su se još nalazili u opoziciji, bili izričito protiv izgradnje autoputeva. Kad su došli na vlast, napravili su radikalan zaokret. Hitler je najavio prvi put na sajmu automobila u Berlinu 11. februara 1933. Kasnije je usledila njegova ideja o "narodnom automobilu" koji će biti "dostupan svakom Nemcu". Tako je rođena čuvena Folksvagenova "buba".

Zemljotres jačine 5,7 stepeni Rihterove skale pogodio Čile
Zemljotres jačine 5,7 stepeni Rihterove skale pogodio je danas Čile, saopštio je Evropsko-mediteranski seizmološki centar (EMSC).
Epicentar zemljotresa bio je 39 kilometara severoistočno od glavnog grada Santjaga sa oko 4,8 miliona stanovnika.
Do sada nema izveštaja o eventualnim žrtvama ili šteti, preneo je Tas.

Vučić priredio večeru za predsednika Crne Gore
Predsednik Srbije Aleksandar Vučić ugostio je na večeri predsednika Crne Gore Jakova Milatovića, koji boravi u zvaničnoj poseti Srbiji.
„Poželeo sam dobrodošlicu predsedniku Crne Gore Jakovu Milatoviću, uveren da otvaramo novo poglavlje u odnosima između naših zemalja i bratskih naroda", napisao je Vučić na Instagram nalogu "budućnostsrbijeav".
Prethodno je Milatović na svečanom prijemu u Crnogorskoj kući u Beogradu, poručio da, nakon poseta Evropskim institucijama i sedištu NATO u Briselu, dolazi u Beograd "u nameri da da doprinos revitalizaciji političkih odnosa dve zemlje".
Milatović je danas stigao u zvaničnu dvodnevnu posetu Srbiji, a na aerodromu "Nikola Tesla " u Beogradu dočekao ga je prvi potpredsednik Vlade i ministar spoljnih poslova Srbije Ivica Dačić.
Kako je najavljeno, Milatović će se sutra, uz ceremonijalni doček ispred Palate Srbija, sastati sa predsednikom Srbije Aleksandrom Vučićem, a nakon toga i sa predsednikom Narodne skupštine Vladimirom Orlićem.
Predviđeno je da predsednik Crne Gore u okviru posete položi venac na Spomenik neznanom junaku na Avali uz vojne počasti, kao i da položi cveće ispred Osnovne škole "Vladislav Ribnikar".

U Indiji 15 mrtvih zbog monsunskih kiša
Najmanje 15 ljudi poginulo je na severu Indije u poplavama i klizištima izazvanim monsunskim kišama, a Nju Delhi je zabeležio rekordnu količinu padavina u jednom danu u poslednjih 40 godina, saopštle su danas tamošnje vlasti.
U Nju Delhiju, gde su putevi bili potopljeni, palo je 153 milimetra kiše, najviše u jednom julskom danu za 40 godina.
Pošto meteorološke službe predviđaju još jedan dan jake kiše, vlasti su naložile da škole u Nju Delhiju budu sutra zatvorene.
Mediji su preneli da je 15 osoba poginulo u protekla 24 sata u šest indijskih saveznih država na severu.
Planinske države su najteže pogođene. Prijavljena su klizišta na oko 700 puteva.
Period monsuna u Indiji traje od juna do septembra i svake godine ima žrtava i pričinjena je materijalna šteta, prenosi Tanjug.

Zelenski još nije doneo odluku da li će prisustvovati samitu NATO-a u Viljnusu
KIJEV – Ukrajinski predsednik Volodimir Zelenski još nije doneo konačnu odluku da li će ići na samit NATO-a u Viljnusu, izjavila je danas potpredsednica ukrajinske vlade za evropske i evroatlantske integracije Olga Stefanišina.
Ona je za ukrajinske medije rekla da će konačna odluka Zelenskog o prisustvu samitu NATO-a biti doneta u zavisnosti od završnih dokumenata tog skupa na kojima se još radi, preneo je TAŠ.
Generalni sekretar NATO-a Jens Stoltenberg rekao je ranije da će Zelenski prisustvovati prvom sastanku Saveta Ukrajina-NATO na marginama samita.
Stoltenberg, međutim, nije obećao da će tokom samita u Viljnusu Ukrajina biti pozvana da se pridruži NATO-u nakon što se neprijateljstva u zemlji završe.

Teško do neradne nedelje u trgovinama
Tri godine posle Crne Gore, još jedna zemlja u našem okruženju zabranila je rad nedeljom. U Hrvatskoj je pre nekoliko dana stupio na snagu novi zakon o trgovini prema kojem će prodavnice nedeljom biti zatvorene. Zabrana ipak nije potpuna, jer trgovci mogu odabrati 16 nedelja u godini tokom kojih bi eventualno mogli da rade. Radno vreme od ponedeljka do subote samostalno će određivati trgovac, ukupno do 90 sati sedmično.
 
U Srbiji se nedelja po pravilu tretira kao neradni, odnosno dan za odmor. U Savezu samostalnih sindikata trgovine Srbije podsećaju da u zakonu ipak treba da piše da je nedelja dan odmora, a ne da je „po pravilu dan odmora”, kako je prema važećem zakonu. Naglašavaju i da zahtev da se zabrani rad prodavnica nedeljom u Srbiji ne znači zalaganje za manje rada, jer prema zakonu radna nedelja traje pet dana, sedmično se radi po 40 časova, a rad nedeljom nije regulisan.
Radoslav Topalović, predsednika Saveza samostalnih sindikata trgovine, podseća da je u zemlji trenutno angažovano oko 300.000 trgovaca koji u proseku mesečno zarade oko 54.000 dinara, što je otprilike na nivou iznosa minimalne potrošačke korpe.
– Neosnovane su procene poslodavaca da će biti manji promet u radnjama ako nedelja i državni praznici budu neradni dani, jer će se kupci u istom obimu snabdevati radnim danima. Kupac koji je rešen da pazari neki proizvod, kupiće ga ili dan ranije ili dan kasnije. Zato, ti prigovori nisu utemeljeni. Drugo, ukidanjem nedelje kao radnog dana neće biti smanjena potreba za angažovanjem radnika, već naprotiv, više njih biće potrebno da radi, recimo, subotom i ponedeljkom, jer će tada biti i više prometa – smatra Topalović. Podseća da početak i kraj radnog vremena nije stvar kolektivnog pregovaranja nego je Zakonom o radu regulisano da radna nedelja traje 40 časova. Zato je ovaj sindikat tražio da se izmeni taj propis kako bi nedelja bila neradni dan, a da izuzete budu samo institucije koje su od javnog značaja i moraju da rade nedeljom. Od prve inicijative prošlo je  sedam godina, ali niko nije bio voljan da se ozbiljnije time pozabavi, ni Socijalno-ekonomski savet, ni Ministarstvo za rad i zapošljavanje, jer su to institucije kojima su sindikati podnosili inicijative.
Savez samostalnih sindikata je na tu temu svojevremeno čak i anketirao radnike, a analiza je pokazala da većina zaposlenih ne želi da radi nedeljom.
– Nisam siguran da bi sada, u naletu ove inflacije, isto tako razmišljali. Verovatno bi pristali da rade nedeljom za veću naknadu. Zato podržavamo inicijativu da se rad nedeljom plaća kao i državni praznik, da dnevnica bude 110 odsto tog dana – dodaje Topalović. Navodi da onaj ko mora na posao nedeljom zaista treba da bude više plaćen, zato što više radi i nije sa porodicom.
Podsećanja radi, onaj ko radi nedeljom ne ostvaruje po zakonu pravo na uvećanu platu, sem u slučaju da to nije uređeno aktom između poslodavca i zaposlenog. Fiksno uvećanje zarade nije prepoznato jer je poslodavcima data mogućnost da rad organizuju kako njima odgovara. Stručnjaci za radno pravo naglašavaju da zbog uvećanja zarade za rad nedeljom ne bi bilo neophodno menjati Zakon o radu, jer je naš propis ekstenzivan u tom delu, pa je opštim aktom moguće predvideti razloge za uvećanje plate koja nije opisana u samom zakonu. Kako je ranije za „Politiku” objasnio Bojan Urdarević, profesor radnog prava na Pravnom fakultetu u Kragujevcu, ne postoji nikakva zakonska prepreka da se sa postojećim zakonom predvidi dodatno plaćeni rad i da se utvrdi iznos uvećanja zarade nedeljom.
– Samo, to niko neće da radi, jer ne postoji zakonska obaveza – naveo je on.
Predstavnici sindikata smatraju da neradna nedelja ne bi mogla da prouzrokuje nove otkaze, jer u trgovini već postoji manjak radne snage, ali poslodavci ipak tako ne misle. Strahuju od pada prometa i profita, smanjenja zarada, otpuštanja radnika u sektoru maloprodaje, nezadovoljstva potrošača...

Milatović: Cilj posete Srbiji revitalizacija političkih odnosa
Predsednik Crne Gore Jakov Milatović poručio je večeras, na svečanom prijemu u Crnogorskoj kući u Beogradu, da, nakon poseta Evropskim institucijama i sedištu NATO u Briselu, dolazi u Beograd „u nameri da da doprinos revitalizaciji političkih odnosa dve zemlje”. Prisustvo predsjednika Vučića na mojoj inauguraciji 20. maja, ministra Dačića na Samitu u okviru Procesa saradnje u jugoistočnoj Evropi u Podgorici 27. juna, i ova moja prva poseta Beogradu u tako kratkom vremenskom periodu upravo idu u prilog unapređenju odnosa dve države”, naglasio je Milatović.
Ukazao je na to da je revitalizacija političkih odnosa važna za unaprjeđenje ekonomskih odnosa, što ima za rezultat direktne benefite za privredu i građane dve zemlje, navodi se u saopštenju iz Kabineta crnogorskog predsednika.
Milatović je podsetio da je Srbija Crnoj Gori ubedljivo najveći trgovinski partner, sa robnom razmenom od 764 miliona evra prošle godine, što predstavlja petinu ukupnog prometa robe sa inostranstvom. Srbija je za nas i najveće turističko tržište. U 2022. ostvareno je 435 hiljada dolazaka turista iz Srbije u Crnu Goru, što je udeo od 21 odsto od ukupnog broja dolazaka stranih turista. Kada govorimo o strukturi, najviše noćenja ostvarili su turisti iz Srbije, i to nešto iznad 3 miliona ili 25,5 odsto od ukupnog brojaâ€ś, rekao je Milatović. Dodao je da je Srbija prošle godine bila i najveći strani investitor u Crnoj Gori sa 137 miliona evra ili 12 odsto ukupne vrednosti stranih direktnih investicija, što je u odnosu na 2021. povećanje od 80 odsto.
Uprkos podacima koje sam izneo, sa Srbijom, koja je naš najznačajniji ekonomski partner, Crna Gora nema odnose na nivou ambasadora i to ne iz tehničkih razloga, već političkih, dve zemlje nemaju zajedničke granične prelaze, kao što imamo sa Bosnom i Hercegovinom i sa Albanijom, platni promet predstavlja ozbiljnu poslovnu barijeru, naše Mešovite komisije za rešavanje ovih naizgled tehničkih pitanja se ne sastaju godinama unazad, a nikada nije održana zajednička sednica Vlada dve zemlje, konstatovao je Milatović. On je poručio da su, uprkos svim izazovima, veze između građana i privrede Crne Gore i Srbije ostale jake i da je stoga odgovornost ali i obaveza na državnicima dve zemlje da te odnose ne remete, već da ih unapređuju. Istakao je da, osim tradicionalnih veza i bliskih odnosa, Crnu Goru i Srbiju trajno povezuju zajednički ciljevi, pre svega regionalna stabilnost i članstvo u Evropskoj uniji.
„Posvećenošću ovim ciljevima dajemo dobar zamah proevropskom razvoju Zapadnog Balkana. Uveren sam će politički odnosi Crne Gore i Srbije ići uzlaznom putanjom u periodu pred nama i da će to biti dobar zamajac za dodatno unapređenje ekonomskih, kulturnih i sveukupnih odnosa, rekao je Milatović. On je ukazao i na značaj jačanja veza sa zajednicom Crnogoraca u Srbiji i njihove povezanosti sa Crnom Gorom.
Kako je najavljeno, Milatović će se sutra, uz ceremonijalni doček ispred Palate Srbija, sastati sa predsednikom Srbije Aleksandrom Vučićem, a nakon toga i sa predsednikom Narodne skupštine Vladimirom Orlićem.
Predviđeno je da predsednik Crne Gore u okviru posete položi venac na Spomenik neznanom junaku na Avali uz vojne počasti, kao i da položi cveće ispred Osnovne škole „Vladislav Ribnikar”, prenosi Tanjug.


  </body>
 </text>
</TEI>