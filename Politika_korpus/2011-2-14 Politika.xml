<TEI version="3.3.0" xmlns="http://www.tei-c.org/ns/1.0">
 <teiHeader>
  <fileDesc>
   <titleStmt>
    <title>The shortest TEI Document Imaginable</title>
   </titleStmt>
   <publicationStmt>
    <p>First published as part of TEI P2, this is the P5
         version using a namespace.</p>
   </publicationStmt>
   <sourceDesc>
    <p>No source: this is an original work.</p>
   </sourceDesc>
  </fileDesc>
 </teiHeader>
 <text>
  <body>
Predstavljanje 10 mladih fotografa latinske amerike
Beograd – U galeriji Instituta Servantes u sredu u 19:00 časova svečano će biti otvorena velika izložba pod nazivom “Elastičnost” – fotografska vizija hispanoameričke stvarnosti.
Ova specifična izložba obuhvata radove 10 autora iz Latinske Amerike koji su svojim fotografijama želeli da predstave probleme i svakodnevni život stanovnika Latinske Amerike.
Kustos izložbe, g-din Klaudi Kareras predstaviće na otvaranju ovu značajnu izložbu za upoznavanje Latinske Amerike koja je osvojila brojne nagrade i privukla veliki broj posetilaca širom sveta. 
Izložba fotografija “Elastičnost” kako i naziv kaže ukazuje na “elastičnost” i sposobnost prilagođavanja stanovnika Latinske Amerike brojim problemima, situacijama i konstantnim promenama.
Ova vredna izložba fotografija obuhvata radove 10 mladih fotografa iz Latinske Amerike koji su učestvovali na konkursu “Otkrića” u organizaciji Foto Espanja. Od 342 fotografije izabrani su radovi deset mladih autora čije fotografije najbolje oslikavaju političku, socijalnu i ekonomsku situaciju u Meksiku, Čileu, Peruu i Argentini.

Izložbom u SANU počinju Dani Matice srpske
BEOGRAD - Povodom obeležavanja jubileja 185 godina postojanja Matice srpske, u Srpskoj akademiji nauka i umetnosti sutra uveče biće otvorena izložba „Portreti časnika i dobrotvora Matice srpske” kojom započinju Dani Matice srpske u Beogradu.
Postavku čini reprezentativni izbor ličnosti koje su obeležile rad Matice srpske kao najstarije kulturne i obrazovne institucije kod Srba.
Prvu celinu čine osnivači, predsednici i sekretari, pregaoci koji su aktivno učestvovali u radu Matice srpske, a drugu grupa intelektualnih dobrotvora, portreti onih koji su svojim stručnim znanjima i kreativnošću dali doprinos aktivnostima Matice.
Predsednik Matice srpske akademik Čedomir Popov, na nedavnoj konferenciji za novinare u SANU, rekao je da program obeležavanja nije glamurozan, pripremljen je sa namerom da predstavi prošlost, sadašnjost i najavi budućnost Matice.
Matica srpska sa Srpskom pravoslavnom crkvom, a potom i SANU, odigrala je kapitalnu ulogu na kulturnom objedinjavanju i afirmaciji srpskog naroda kao svesrpska nacionalna institucija koja se nije oslanjala na vlast, već na osnivače, dobrotvore, zadužbinare i zahvaljujući tim sredstvima je nadživela sedam država i dočekala osmu, ocenio je Popov.
Matica je bila jedno od najsnažnijih središta borbe za podizanje i čuvanje nacionalne svesti i duhovnog jedinstva celog srpskog naroda, a za to se bori samo jednim sredstvom, kulturom, kazao je Popov i dodao da je svih proteklih godina oko sebe okupljala najumnije ljude srpskog naroda, ali i nesebične pomagače, od Save Tekelije do vladika, vladara i imućih građana.
On je naveo podatak da danas na mnogim poslovima Matice učestvuje više od 2.000 saradnika najrazličijih struka i disciplina.
Matica srpska je iznedrila dve ustanove najvišeg nacionalnog ranga, Biblioteku sa 3,5 miliona knjiga i Galeriju sa više od 6.000 eskponata. Njen rad se obavlja u sedam odeljenja koja izdaju 11 časopisa i rade na 38 naučnih projekata.
Direktor Izdavačkog centra i Biblioteke, dopisni član SANU Miro Vuksanović, najavio je 10 susreta sa zainteresovanim kulturnim pregaocima i građanima koji će se održavati do 15. marta, u podne, u prostoru Galerije.

Umro džez pijanista Džordž Širing
Džez pijanista Džordž Širing, kompozitor više od 300 numera i vođa kvinteta koji je nosio njegovo ime, umro je danas u 92. godini, saopštio je njegov dugogodišnji menadžer.
Pijanista, slep od rođenja, 1947. se preselio u SAD iz Engleske u kojoj je već bio stekao slavu.
Prvi veliki hit njegovog kvinteta bila je pesma „September in the Rain” iz 1949.
Među njegovim najpoznatijim pesmama je „Lullaby of Birdland” iz 1952.
Širing je sarađivao sa Netom „King” Kolom, Melom Tormeom, Pegi Li i Sarom Von.
Bio je aktivan do 2004. kada je zadobio povrede u padu u svom domu u Njujorku.
Dobitnik je dve nagrade Gremi.

„Sabirni centar” u Istanbulu
Istanbul – Premijera predstave „Sabirni centar” Dušana Kovačevića održaće se u sredu, 16. februara, u novoj reprezentativnoj sali „Muhsin Ertugrul”, koja se nalazi u samom centru Istanbula – Harbije, a nakon toga moći će da se pogleda i na ostalim scenama pozorišta Velike gradske opštine višemilionskog Istanbula.
Reditelj predstave je M. Nurulah Tundžer, delo sa srpskog je prevela Bilge Emin, dok je autor muzike Oliver Josifovski, gost iz Makedonije.
Tumači glavnih uloga su: Sezai Ajdin (profesor Mihajlo Pavlović), Zumrut Erkin (teta Angelina), Ibrahim Džan (Ivan Pavlović, sin profesora Pavlovića), Muge Akjamač (pekarica Lepa), Selčuk Sogukčaj (berberin Simeun Savski), Benu Jildirimlar (doktorka Jelena Katić-Pavlović), Arda Ajdin (takozvani „samostalni arheolog” Petar), Volkan Ajhan (harmonikaš Bata), i drugi.
Dela Dušana Kovačevića postala su vrlo omiljena kod turskih pozorišnih gledalaca i pozorišne kritike. Reditelj Tundžer je sa velikim uspehom ranije postavio Kovačevićevo delo „Generalna proba samoubistva”, a već su u toku pripreme za postavljanje najnovijeg dela ovog poznatog srpskog dramskog pisca „Život u tesnim cipelama”. Sva tri spomenuta dela sa srpskog prevela je Bilge Emin, koja je koautor prevoda i Kovačevićevog dela „Profesionalac”, takođe uspešno izvedenog na scenama Velike gradske opštine u Istanbulu. Sve četiri Kovačevićeve drame („Profesionalac”, „Generalna proba samoubistva”, „Sabirni centar” i „Život u tesnim cipelama”) u prevodu Bilge Emin prethodno su objavljene u izdanju „Mitosa”, jedine izdavačke kuće u Turskoj koja izdaje isključivo dramska dela.
Esin Inanč

Mjuzikl „Producenti“ 26.2. u Pozorištu na Terazijama
BEOGRAD - Premijera mjuzikla „Producenti” po tekstu Mela Bruksa i Tomasa Minhena u režiji Juga Radivojevića, premijerno će biti izvedena 26. februara u Pozorištu na Terazijama, saopšteno je iz tog teatra.
U saopštenju se navodi da su u toku završne probe za ovu predstavu, u kojoj igraju Nebojša Dugalić, Slobodan Stefanović, Jelena Jovičić, Andrija Milošević, Nikola Simić, Miroljub Turajlija, uz hor, balet i orkestar Pozorišta na Terazijama.
Mjuzikl „Producenti” premijerno je izveden na Brodveju 19. aprila 2001. godine, na osnovu istoimenog filma Mela Bruksa iz 1968. godine.
Ta predstava sa Metju Broderikom i Natanom Lejnom u naslovnim ulogama, za šest godina je izvedena 2.502 puta.
Mjuzikl je izvođen širom sveta i to na 15 jezika, a osvojio je 12 nagrada Toni 2001. godine, kao i 11 Drama Desk priznanja.
Osnovna tema komada „Producenti” jeste činjenica da se na lošim predstavama najbolje zaradi, a predstavu čini 127 uloga, 150 kostima, 12 promena dekora, sa šest glavnih likova i 18 bitnih uloga za članove glumačkog ansambla, baleta i hora, uz učešće kompletnog orkestra.

„Lejdi Antebelum” osvojio najviše Gremija
LOS ANĐELES - Na 53. dodeli muzičkih nagrada Gremi najviše pobeda je odneo kantri trio „Lejdi Antebelum” (Lady Antebellum), osvojivši pet Gremija, a za najbolji album godine proglašen je „Suburbs” kanadske rok grupe „Arkejd fajr” (Arkade Fire).
„Lejdi Antebelum” je, između ostalog, nagrađen za najbolji simak i pesmu godine za baladu „Need You Now”.
Pobeda „Arkejd Fajr” je za mnoge bila iznenađenje, ali nije bilo potpuno neočekivano, s obzirom da je njihov album dominirao mnogim listama najboljih pesama tokom prethodne godine, navela je agencija AP.
Za najboljeg muškog pop izvođača proglašen je Bruno Mars za pesmu „Just the Way You Are”, a u ženskoj kategoriji najboljeg izvođača u pop muzici pobedila je Lejdi Gaga (Lady Gaga), za pesmu „Bad Romance”, a njen album „The Fame Monster” proglašen je za najbolji pop album godine.
Nagradu za najbolji vokalni pop nastup dueta ili grupe dobio je „Trejn” (Train) za pesmu „Hey, Soul Sister”.
Esperanca Spelding (Esperanza Spalding) je proglašena za najboljeg novog izvođača godine i time postala prvi džez muzičar koji je ikada osvojio nagradu u toj kategoriji.
U oblasti rok muzike nagrade su osvojili Pol Mekartni (Paul McCartney) za solo nastup za pesmu „Helter Skelter”, „Dem Krukid Valčers” (Them Crooked Vultures) za najbolje hard rok izvođenje za kompoziciju „New Fang” i „Ajron Mejden” (Iron Maiden) za najbolje izvođenje metal roka za pesmu „El Dorado”.
Za najbolju rok pesmu proglašena je „Angry World” Nila Janga (Neil Young), a za najbolji rok album „The Resistance” britanskog rok benda „Mjuz” (Muse).
Reper Eminem je od 10 nominacija osvojio dve, za najbolji rep album „Recovery” i solo nastup u kategoriji repa za pesmu „Not Afraid”.
Najboljom rep pesmom proglašena je „Empire State of Mind” u izvođenju Džej-Zija i Ališe Kiz.
Nagradu za najbolji savremeni R&B album dobio je Ašer (Usher) za album „Raymond v. Raymond”, a Džon Ledžend (John Legend and the Roots) za najbolju R&B pesmu „Shine”.
Gremija za najbolji rege album dobio je Buju Banton za „Before The Dawn”.
Japanski gitarista Tak Matsumoto pobedio je u konkurenciji za najbolji pop instrumentalni album.
Najboljim istorijskim albumom proglašen je album sa kompletnim studijskim snimcima „Bitlsa”.
Najbolji remiks napravili su francuski di-džej Dejvid Geta (David Guetta) i holandski di-džej Afrodžek (Afrojack).
Najboljim savremenim svetskim albumom proglašen je „Throw Down Your Heart”, drugi deo serije „Africa Sessions” američkog bendžo muzičara Bele Fleka (Bela Fleck), što je njegov 15. Gremi.
Nagrade Gremi, koje Američka Akademija za diskografsku umetnost i nauku dodeljuje za izuzetan doprinos u muzici i izdavaštvu, dodeljene su u 108 kategorija, a uručene su sinoć na svečanosti u Los Anđelesu.

„Kraljev govor” dobio najviše BAFTA nagrada
LONDON - Nagradu Britanske akademije za filmsku i televizijsku umetnost (BAFTA) za najbolji film godine dobilo je ostvarenje „Kraljev govor”, u kojem Kolin Firt igra kralja Džordža VI.
Firt je dobio nagradu za najboljeg glumca, dok su Helena Bonem Karter i Džefri Raš dobili nagrade u kategoriji za najbolju sporednu mušku, odnosno žensku ulogu u istom filmu, prenela je sinoć agencija Rojters.
Za najbolju glumicu proglašena je Natali Portman, za rolu u filmu „Crni labud”.
Dejvid Finčer dobio je nagradu u kategoriji najboljeg reditelja za film „Društvena mreža”.
„Kraljev govor”, koji govori o naporima kralja Džordža VI da savlada mucanje, dobio je čak sedam nagrada BAFTA, a filmovi „Inception (Početak)” i „Društvena mreža” dobili su po tri.

Jan Veseli najbolji mladi igrač u Evropi
Krilni igrač šampiona Srbije Partizana, češki reprezentativac Jan Veseli, proglašen je danas za najboljeg mladog igrača na „Starom kontinentu” u 2010. godini u izboru Evropskog borda Međunarodne košarkaške federacije (FIBA).
Prema pravilima FIBA u izboru, koji se sastoji iz dva dela, moglo je da se glasa za igrače rođene 1990. godine i kasnije, a „Leteći Čeh” dobio je najviše poverenja eminentnih evopskih stručnjaka.
Košarkaški treneri dali su Veselom 148 glasova, a navijači putem Interneta 5.977. Iza Veselog našli su se reprezentativac Španije Riki Rubio i nova nada litvanske košarke Jonas Valančijunas.
Zanimljivo je da je najviše glasova putem Interneta (7.416) dobio mladi srpski internacionalac Dejan Musli, koga je španska Kaha Laboral pozajmila italijanskom Montegranaru do kraja sezone.

Letonci traže istragu od FIFA i UEFA
Fudbalski savez Letonije zatražio je od istražnih organa Međunarodne fudbalske federacije (FIFA) i Evropske fudbalske unije (UEFA) da sprovedu istragu o rezultatima dve prijateljske utakmice koje su odigrane prošle sedmice u Turskoj.
U zahtevu letonskih fudbalskih čelnika ističe se da se radi o utakmicama Letonija - Bolivija (2:1) i Estonija - Bugarska (2:2), a povod za sumnju je činjenica da je svih sedam golova postignuto iz penala.
Portparol Saveza Martins Hartmanis očekuje od nadležnih u FIFA i UEFA da „obrate pažnju na utičaj sudija na rezultate tih mečeva”, ali je odbio da imenuje arbitre i zemlje iz kojih oni dolaze.
FIFA je još 11. februara saopštila da se utakmica Bugarska - Estonija nalazi pod istragom, a Fudbalski savez Bolivije već je otkazao prijateljske susrete sa Finskom, Bugarskom i Turskom tokom marta.

Kubici lošije posle operacije
VARŠAVA – Stanje povređenog vozača Formule 1 Roberta Kubice (26) se pogoršalo posle poslednje operacije, izvestila je poljska televizija.
Devojka poljskog vozača Edita Vitas rekla je televiziji TVN24 da se stanje Kubice pogoršalo posle operacije koja je obavljena u petak.
Ona je ocenila da je njegovo fizičko i psihičko stanje postalo lošije i da će verovatno ostati do srede na intenzivnoj nezi u bolnici u Italiji.
Poljski vozač zadobio je 6. februara nekoliko povreda sa desne strane tela i ramena posle automobilske nesreće za vreme takmičenja u reliju.

Viljnus zbog NATO samita kao tvrđava, sistemi Patriot usmereni ka Kaljiningradu
VILjNUS – NATO je pretvorio Viljnus, prestonicu Litvanije, u tvrđavu branjenu naprednim oružjem kako bi zaštitio američkog predsednika Džozefa Bajdena i druge lidere Alijanse na samitu sledeće nedelje, koji se održava 32 kilometra od litvanske granice sa ruskim saveznikom Belorusijom.
Više od 3.000 litvanskih vojnika brinuće o bezbednosti samita NATO-a u Viljnusu.
Šesnaest NATO saveznika poslalo je ukupno oko 1.000 vojnika da obezbeđuju dvodnevni samit 11. i 12. jula, koji se održava samo 151 km od same Rusije, prenosi Rojters.
 Mnogi od njih su poslali i napredne sisteme protivvazdušne odbrane koji nedostaju baltičkim državama.
„Bilo bi više nego neodgovorno da naše nebo bude nezaštićeno u trenutku kada Bajden i lideri 40 zemalja stižu“, rekao je predsednik Litvanije Gitanas Nauseda.
Nemačka je rasporedila 12 raketnih sistema Patriot, koji se koriste za presretanje balističkih i krstarećih raketa ili ratnih aviona.
Španija je dopremila sistem protivvazdušne odbrane NASAMS, Francuska šalje samohodne haubice Cezar, i uz Finsku i Dansku raspoređuje vojne avione u Litvaniji.
Ova zemlja je, uz Britaniju, isporučila sredstva protiv bespilotnih letelica.
Poljska i Nemačka su poslale snage za specijalne operacije pojačane helikopterima.
Drugi šalju opremu za borbu protiv bilo kakvih potencijalnih hemijskih, bioloških, radioloških i nuklearnih napada.
Litvanski predsednik vidi ove akcije saveznika kao potvrdu da je potrebno da NATO hitno uspostavi stalnu protivvazdušnu odbranu u baltičkim državama.
„Razmišljamo o tome šta će se desiti nakon završetka samita i radićemo sa saveznicima na stvaranju rotirajućih snaga za trajnu vazdušnu zaštitu“, rekao je on novinarima.
U selima pored beloruske granice, meštani su saopštili Rojtersu da se osećaju potpuno bezbedno, uprkos ponudi Minska da se tu nakon pobune smeste ruske plaćeničke trupe Vagner grupe i rusko nuklearno oružje.
Na aerodromu u Viljnusu, osam nemačkih raketnih bacača Patriot raspoređeno je sa cevima usmerenim u pravcu ruskog Kalinjingrada, a još dva prema Belorusiji.
„Znate gde se nalazite geografski i prilično dobro znate odakle pretnja dolazi. Litvanija je tražila od nas zaštitu samita, a takođe je NATO tražio pomoć od Nemačke. Ovo je naš odgovor“, rekao je potpukovnik Štefen Lib, komandant jedinice Patriota.
Litvanija je utrostručila jedinice pogranične straže na beloruskoj i ruskoj granici tokom leta, uz oficire iz Letonije i Poljske.
Dve zemlje su takođe poslale policiju da pomogne u patroliranju po Viljnusu.
Gradonačelnik Viljnusa je preporučio stanovnicima da odu na odmor van grada, ako žele da izbegnu gužve u saobraćaju, jer će veliki delovi centra prestonice biti zatvoreni tokom samita.
Kako javlja izveštač Tanjuga, deluje da su građani poslušali apel gradonačelnika, s obzirom na to da je na ulicama prisutan mali broj ljudi, policija patrolira i povremeno prolaze vozila pod njenom pratnjom.
Grad je okićen zastavama Litvanije, Ukrajine i NATO-a.

Zemljotres jačine 5,6 stepeni po Rihteru pogodio Tajvan
Zemljotres jačine 5,6 stepeni po Rihterovoj skali pogodio je danas Tajvan, saopštio je američki Geološki zavod.
Epicentar zemljotresa bio je 87 kilometara istočno od grada Hengčuna sa oko 31.200 stanovnika.
Do sada nema izveštaja o eventualnim žrtvama ili šteti.
Nije izdato upozorenje na cunami, preneo je Tas, prenosi Tanjug.

Petković: Svečlja kriminalizacijom Srba opravdava prisustvo parapolicije
Direktor Kancelarije za Kosovo i Metohiju Petar Petković ocenio je danas da je pokušaji ministra unutrašnjih poslova privremenih prištinskih institucija Dželjalja Svečlje da kriminalizuje Srbe sa severa KiM imaju za cilj da opravdaju, kako je naveo, protivpravno prisustvo parapolicijskih jedinica, „gde danonoćno terorišu srpski narod”.
„Lažni ministar, a pravi nasilnik i ekstremista Dželjalj Svećlja, zajedno sa njegovim okupacionim falangama preobučenim u odela Kosovske policije, jedini su kriminalci na severu Kosova i Metohije i tu nemaju šta da traže”, naveo je Petković u saopštenju. Poručio je da bi bilo najbolje da Svećlja „pođe od sebe i optužnice koja je godinama podignuta protiv njega zbog napada kamenicama na pripadnike tzv. Kosovske policije, ali i zbog prevrtanja vozila misije Euleks”.
Dodao je da bi Svećlja, umesto što „nezakonito da privodi Srbe navodnom poznanju pravde i prava”, trebalo prvo sam da prestane da beži od tog istog prava i pravde.
„Da li je sprovođenje reda i zakona to što je kukavički poslao svoje falange da duge cevi uperuju u sina predsednika Aleksandra Vučića zbog jedne majice? Da li je vladavina prava kada Kurtijevi specijalci pucaju u leđa Dragiši Galjku, Miljanu Deleviću, Milanu Jovanoviću, braći Stojanović iz Gotovuše? Ili, kada brutalno pretuku srpsku decu Daru i Kristijana”, zapitao je Petković. Naglasio je da „hibridni rat koji Svećlja kukavički vodi iz Prištine protiv svega srpskog i posebno severa Kosova i Metohije”, rezultirao time da „nema tog čestitog Srbina koji bi ni javno ni tajno pristao da bude alibi Svećlji u njegovoj bolesnoj opsesiji okupacije severa i proterivanja Srba sa Kosova i Metohije”.
„To mu nikada neće uspeti”, poručio je Petković. Svečlja je ranije danas u intervjuu portalu Košev rekao da nije protiv srpskog naroda, već, kako tvrdi â€žšovinističkih projekata Srbije i kriminalaca”.

Ferstapen: Srećan sam što smo pobedili 11. put uzastopno
Vozač Red Bula Holanđanin Maks Ferstapen izjavio je danas da je srećan što je svom timu doneo pobedu na Velikoj nagradi Velike Britanije u šampionatu Formule jedan, prenosi Bi-Bi-Si.
Ferstapen je Red Bulu doneo 11. uzastopnu pobedu u Formuli 1, čime je ovaj tim izjednačio 35 godina star rekord Meklarena..
„Naravno da sam vrlo srećan što smo opet pobedili. Tu mislim i na 11. uzastopnu pobedu za ekipu. Mislim da je to prilično neverovatno, ali danas nije bilo tako jednostavno”, rekao je Ferstapen, koji je u Silverstonu stigao do šeste uzastopne pobede ove sezone.
Vozač Red Bula je ove godine zabeležio osam pobeda. Drugo mesto na VN Velike Britanije pripalo je vozaču Meklarena Landu Norisu.
„Veliko hvala celom timu napravili su neverovatan posao. Ništa od ovoga ne bi bilo moguće bez napornog rada koji su uložili. Stavili su me na tvrde gume, ne znam zašto - još su nejasni po pitanju nekih stvari”, rekao je Noris.
Vozač Mercedesa Luis Hamilton je stigao do trećeg mesta u Silverstonu.
„Hvala svima koji su me podržavali. Osetio sam energiju, osetio podršku i to je takođe razlog zašto smo se vratili ovde”, izjavio je Hamilton.
Prvo mesto u generalnom plasmanu vozača drži Ferstapen sa 255 bodova, dok je njegov timski kolega Serhio Peres osvojio 156.
Naredna trka u šampionatu F1 biće vožena 23. jula za Veliku nagradu Mađarske na stazi Hungaroring, prenosi Tanjug.

Na prelazu Gradina, na izlazu iz Srbije, čeka se četiri sata
Prema informacijama uprave granične policije u 17.15 časova, putnička vozila čekaju četiri sata na graničnom prelazu Gradina, na izlazu iz Srbije a na Preševu, na izlazu iz zemlje, putnička vozila i autobusi š zadržavaju 35 minuta, navode iz Auto-moto saveza Srbije (AMSS).
Teretna vozila najduže čekaju na Batrovcima, na izlazu iz Srbije i to dva sata dok se na prelazu Horgoš i Šid, na izlazu iz Srbije, zadržavaju 90 minuta.
Na ostalim graničnim prelazima nema dužih zadržavanja za sve kategorije vozila, prenose iz AMSS-a.

Tesla i Karađorđevići
Dr Oliver Subotić*
Dok sam iščitavao primarne izvore za potrebe pisanja knjige „Tesla: Duhovni lik”, imao sam prilike da se lično uverim u ono što su gotovo svi Teslini biografi u manjoj ili većoj meri uočili u njegovoj ličnosti, a to su izrazite „oscilacije” (neretko i protivrečnosti) u raznim temama. Ipak, primetio sam da postoji nekoliko tema u kojima, slikovito rečeno, ne postoje „sinusoide” i izražene „amplitude”, već isključivo „linearna funkcija”. Jedna od tih retkih tema gde Tesla pokazuje jasnu konstantu u stavovima je odnos prema srpstvu, Kraljevini Jugoslaviji i Kraljevskom domu Karađorđevića.
Nikola Tesla je tokom američkog perioda svog života postao izrazit kosmopolita, ostavši istovremeno srpski patriota. Tokom američkog perioda se formirao i kao ubeđeni srpsko-jugoslovenski monarhista, te je poput većine srpskih intelektualaca tog vremena vatreno podržavao koncept Kraljevine Jugoslavije i bio veliki poštovalac kraljevske loze Karađorđević. To poštovanje se već može uočiti u dostupnim dokumentima iz perioda Prvog svetskog rata, kada on izražava divljenje podvizima srpske vojske predvođene svojim nezaboravnim voždom, kraljem Petrom Prvim Oslobodiocem. Tako, povodom inicijative jeromonaha Nikolaja Velimirovića iz 1915. godine, da zajedno sa Mihajlom Pupinom i Pajom Radosavljevićem potpiše „Vidovdanski proglas” i pozove Srbe u SAD da pomognu svojim sunarodnicima na Balkanu, Tesla iznosi stav da bi taj apel američki Srbi najpre poslušali ako bi ga potpisala dva srpska kralja: Petar Karađorđević i Nikola Petrović.
Ličnost u kraljevskoj lozi Karađorđević, koju je Tesla posebno izdvajao, bio je kralj Aleksandar, koji ga je odlikovao Ordenom Jugoslovenske krune prvog stepena 1931. godine. Kralja Aleksandra je doživljavao kao vladara koji je uspeo da napravi snažnu državu (Kraljevinu Jugoslaviju) i ujedini tri balkanska naroda (Srbe, Hrvate i Slovence). U svom posmrtnom slovu Kralju Mučeniku, objavljenom 1934. godine u „Njujork tajmsu”, Tesla ovako zbori: „Poput Vašingtona, bio je sposoban i neustrašiv general koji je oslobodio svoju zemlju od ugnjetavanja; poput Linkolna bio je mudar i patriotski vođa koji je pretrpeo mučeništvo.” Tesla je, pritom, verovao da će mučenička krv kralja Aleksandra definitivno ujediniti narode Kraljevine Jugoslavije (što se, kao što je dobro poznato, nije desilo). Sa druge strane, strahovao je za jedinstvo mlade države, zbog čega je javno podsetio sve Hrvate i Slovence na činjenicu da je njihova sloboda kupljena cenom srpske krvi u Prvom svetskom ratu. Kralj Aleksandar je za Teslu bio i ostao ličnost koja zaslužuje da bude na „pijedestalu srpskih velikana” – pišući pozdravno pismo Srbima u Geriju (Indijana, SAD) uoči Drugog svetskog rata, on za kralja Aleksandra koristi epitete „Veliki” i „Mučenik”.
Kada je reč o kralju Petru Drugom Karađorđeviću, Tesla i prema njemu pokazuje odnos dubokog poštovanja i izrazite odanosti, približan onome koji je ukazivao kralju Aleksandru. U jednom pismu iz 1938. godine upućenom inženjeru Slavku Bokšanu, Tesla kralja Petra Drugog naziva „mladim orlićem iz gnezda velikog orla”, a Srbe u SAD javno poziva da budu odani mladom monarhu, koga naziva „zenicom u oku naroda”. On kralja Petra Drugog veliča u nekoliko javnih objava u SAD želeći mu mnoga leta. Na koncu, poslednji Teslin izlazak u javnost – tačno pola godine pred smrt – bio je osmog jula 1942. godine u hotelu „Njujorker”. On tada, već prilično ugroženog zdravlja, izlazi u pratnji svog sestrića, diplomate Save Kosanovića, da pozdravi kralja Petra Drugog. Mladi kralj je u to vreme bio u poseti SAD, sa ciljem da od predsednika Ruzvelta izmoli vojnu pomoć za generala Dragoljuba Mihailovića (koga je Tesla, po rečima čuvenog američkog istraživača Lelanda Andersona, smatrao za „simbol drevne srpske borbe za krst časni i slobodu zlatnu”). „Hrvatski glas” izveštava o susretu mladog monarha i Tesle, navodeći kako je genijalni pronalazač rekao da mu je kralj svojom posetom učinio najveću čast i da će mu to biti „najmilija uspomena”. Svoj uvodni govor kralju Petru Drugom Tesla je završio rečima: „Veličanstvo, Bog Vas blagoslovio!”. Prema Kraljevim memoarima, obojica su tokom rastanka plakala, a Tesla ga je otpratio podsećanjem na zaveštanje kralja Aleksandra: da čuva jedinstvo naroda Kraljevine.
Važno je ovom prilikom istaći da je Tesli bila apsolutna strana bilo kakva ideja Jugoslavije bez srpske krune na njenom čelu – ostao je odan kralju Petru Drugom Karađorđeviću i pored stalnih ubeđivanja okoline da pređe na stranu Tita i njegovih komunista, koji su se od samog početka rata spremali za revolucionarni prevrat i nasilno preuzimanje vlasti. O čvrstom Teslinom stavu prilično argumentovano piše Margaret Čejni, pozivajući se na hrvatskog profesora Bogdana Radicu, diplomatu Kraljevine Jugoslavije u SAD, koji je tokom rata prešao na Titovu stranu. Iz njene studije saznajemo da je Sava Kosanović bezuspešno pokušavao da privoli svog genijalnog ujaka da se od kralja okrene ka Titu. O svemu navedenom u svojim memoarima svedoči i Konstantin Fotić, ambasador Kraljevine Jugoslavije u SAD, koji navodi da je svaki pokušaj da se od Nikole Tesle izvuče bilo kakva poruka protiv Kralja Petra Drugog bila bezuspešna. Teslina odanost srpskoj kruni bila je do kraja života održana besprekorno.
Da li bi Tesla, da je danas među nama, od „linearne funkcije” skrenuo kao „sinusoidi” u navedenim temama? To je već domen pretpostavki. A ono što možemo pretpostaviti jeste da bi zbog gorkog iskustva Jasenovca, Jadovna i, na kraju, „Oluje” imao krajnje rezervisan stav prema nekoj novoj jugoslovenskoj ideji. Možemo slobodno pretpostaviti i to da bi se i danas zalagao za što bolje odnose Srba sa Hrvatima i Slovencima, koje je smatrao bratskim narodima. A ako ćemo suditi po ogromnom poštovanju koje je decenijama ukazivao Karađorđevićima – kao i ništa manjem poštovanju koje oni do dan danas ukazuju njemu – verovatno bi u naše vreme bio i počasni član Krunskog saveta.
*Osnivač Zadužbine „Petar Mandić”, dobročine ustanove koja neguje uspomenu na Tesline pretke

Troicki 19. na ATP listi!
LONDON – Najbolji srpski teniser Novak Đoković i dalje je sa 7.880 poena trećeplasiran na listi najuspešnijih igrača sveta (ATP), dok je Viktor Troicki nakon polufinala u Roterdamu napredovao za pet mesta i sa 1.670 bodova zauzima 19. poziciju – najbolju u dosadašnjoj karijeri.
Prvi put u istoriji objavljivanja ATP liste među 20 najboljih tenisera nalaze se dva igrača iz Srbije.
Janko Tipsarević je ostvario pomak od jednog mesta i trenutno je 51. sa 935 poena, a Ilija Bozoljac je nazadovao za sedam i ove sedmice je 145. sa 383 boda.
Nikola Ćirić je zabeležio pad na listi od šest pozicija – 199. sa 265 poena, Filip Krajinović se pomerio jedno mesto napred – 222. sa 224 boda, dok je Boris Pašanski „pao” na listi za pet mesta – 340. sa 133 poena.
Vodeća pozicija i dalje pripada Špancu Rafaelu Nadalu sa 12.390 bodova, ispred Švajcarca Rodžera Federera (7.965) i trećeplasiranog Đokovića.
Poredak 20 najboljih tenisera na ATP listi:
1. (1) Rafael Nadal (Španija) – 12.390 poena
2. (2) Rodžer Federer (Švajcarska) – 7.965
3. (3) Novak Đoković (Srbija) – 7.880
4. (4) Robin Soderling (Švedska) – 5.955
5. (5) Endi Marej (V. Britanija) – 5.760
6. (6) David Ferer (Španija) – 4.570
7. (7) Tomaš Berdih (Česka) – 4.270
8. (8) Endi Rodik (SAD) – 3.385
9. (9) Fernando Verdasko (Španija) – 3.240
10. (11) Jirgen Melcer (Austrija) – 2.865
11. (10) Mihail Južnji (Rusija) – 2.710
12. (12) Gael Mofis (Francuska) – 2.560
13. (13) Nikolas Almagro (Španija) – 2.160
14. (15) Ivan Ljubičić (Hrvatska) – 2.145
15. (14) Stanislas Vavrinka (Švajcarska) – 2.125
16. (18) Žo Vilfrid Conga (Francuska) – 1.975
17. (16) Mardi Fiš (SAD) – 1.956
18. (17) Sem Kvari (SAD) – 1.860
19. (24) Viktor Troicki (Srbija) – 1.670
20. (19) David Nalbandijan (Argentina) – 1.655.

Kim Klejsters najbolja, Janković ostala osma
BEOGRAD – Teniserka Srbije Jelena Janković i danas se nalazi na osmom mestu WTA liste, a svoja mesta su zadržale i Ana Ivanović, koja je 19, kao i Bojana Jovanovski, koja je na 54. igračica sveta.
Finalistkinja turnira u Parizu, Belgijanka Kim Klejsters, pretekla je na vodećoj poziciji Karolinu Voznijacki iz Danske, dok je pobednica turnira u Parizu, Čehinja Petra Kvitova, sa 18. mesta došla do 14.
Redosled teniserki na WTA listi:
1. Kim Klejsters (Belgija) 8835 bodova
2. Karolina Voznijacki (Danska) 8655
3. Vera Zvonarjova (Rusija) 7255
4. Frančeska Skjavone (Italija) 4996
5. Samanta Stosur (Australija) 4862
6. Venus Vilijams (SAD) 4645
7. Li Na (Kina) 4450
8. Jelena Janković (Srbija) 4385
9. Viktorija Azarenka (Belorusija) 3935
10. Agnješka Radvanska (Poljska) 3340...
19. Ana Ivanović (Srbija) 2445...
54. Bojana Jovanovski (Srbija) 1087.

Kapičić iznenađen odlaskom Ivkovića
Predsednik Košarkaškog saveza Srbije (KSS) Dragan Kapičić izjavio je da je iznenađen odlaskom selektora Dušana Ivkovića, i najavio i da će savez reagovati posle martovskih izbora.
„Posle naših razgovora iz Atine, stekao sam uslov da bi selektor voleo da nastavi s radom pod određenim uslovima. Sve je navodilo na to... Mislio sam da će se posle izbora izjasniti, tako je trebalo. Iznenađen sam, iako on ima pravo da se povuče iz razloga koje je naveo”, rekao je Kapičić.
Ivković je objavio da „mentalno i fizički nije u stanju” da i dalje vodi reprezentaciju.
„To je njegovo pravo i legitimna stvar. Ja to moram da prihvatim, kao i svako drugi ko bude došao na čelo Saveza ako bude promena, a biće ih verovatno”, rekao je Kapičić.
Redovna skupština KSS-a biće održana u sredu, a izborna bi trebalo da se održi u martu. Pre izbora, potrebno je i da regioni održe svoje skupštine da bi se zakazala izborna, koja se očekuje krajem marta.
„Ja neću ništa raditi. Sam proces i procedura angažovanja novog selektora nisu jednostavni, to se ne radi preko noći. Mislim da je priča o Ivkovićevom naslednika priča za novu strukturu”, rekao je Kapičić.

Boston preko Majamija do prvog mesta Istoka
BEOGRAD – Košarkaši Bostona pobedili su na svom terenu Majami sa 85:82, čime je zvanični šampion Istočne konferencije NBA lige pobednički završio duele u sezoni sa glavnim konkurentom.
Rejžon Rondo postigao je 11 poena, 10 asistencija i 10 skokova za Boston, a Majami je predvodio Lebron Džejms sa 22 poena. Hit je pre ovog poraza zabeležio osam uzastopnih pobeda.
Prva zvezda Majamija promašio je, međutim, jedno od dva slobodna bacanja 13 sekundi pre kraja, posle čega je njegov tim ostao na dva poena zaostatka, a zatim se bacio ka gledalištu da bi presekao loptu koja se uvodila u igru, ali je samo bacio do Reja Alena iz Bostona.
Glen Dejvis pogodio je zatim oba penala, a Majk Miler promašio je trojku u poslednjim sekundama. Boston sada ima 39 pobeda i 14 poraza i povratio je prvo mesto od Majamija, koji ima skor 39/15. Seltiksi su tako stekli prednost domaćeg terena u plej–ofu.
Orlando je na svom terenu pobedio aktuelne šampione, LA Lejkerse sa 89:75. Dvajt Hauard odigrao je odličnu utakmicu, koju je završio sa 31 poenom i 13 skokova. Lejkerse su predvodili Kobi Brajant i Endru Bajnam sa po 17 poena.
Golden Stejt je na svom terenu pobedio Oklahomu sa 100:94, a nijedna ekipa nije imala veću pomoć igrača iz Srbije. Pobednike je predvodio Monta Elis sa 32 poena, dok je Dejvid Li doprineo sa 23 poena i 19 skokova. Istakao se i Stiven Kari sa 23 poena i 13 asistencija.
Vladimir Radmanović odigrao je sedam minuta za Voriorse i za to vreme zabeležio je četiri skoka, dve asistencije i dva poena, pošto je pogodio jedanput od četiri puta iz igre.
Oklahomu je predvodio Kevin Durent sa 29 poena. Nenad Krstić odigrao je 20 minuta za Tander i za to vreme postigao je četiri poena uz tri skoka.
Rezultati utakmica igranih u noći između nedelje i ponedeljka:
Vašington – Klivlend 115:100 Boston – Majami 85:82 Orlando – LA Lejkers 89:75 Memfis – Denver 116:108 Toronto – LA Klipers 98:93 Portland – Detroit 105:100 Sakramento – Feniks 113:108 Golden stejt – Oklahoma 100:94.

Ronaldo objavljuje kraj karijere
BEOGRAD – Najbolji strelac u istoriji svetskih prvenstava i trostruki dobitnik nagrade za najboljeg igrača sveta, Brazilac Ronaldo, objaviće završetak igračke karijere.
Ronaldo je trenutno igrač Korintijansa, koji je prošle nedelje ispao iz latinoameričkog Kopa Libertadores.
Jedan od najboljih centarfora u istoriji fudbala kasnije danas će zvanično objaviti da prekida sa igranjem, u 34. godini, a medijima u Brazilu već je to najavio, navodeći fizičke probleme.
„Želim da ostanem, ali ne mogu. Smislim potez, ali ne mogu da ga izvedem tako dobro kako želim. Vreme je. Telo me boli. Glava hoće da nastavi, ali telo više ne može da podnese”, objavio je dnevnik Estado de S. Paulo.
Ronaldo je i dva puta osvajao Zlatnu loptu kao najbolji igrač u Evropi. Zvanično je nastupao na četiri Svetska prvenstva, od 1994. do 2006. godine.
Na Svetskom prvenstvu u SAD 1994. godine bio je u sastavu tima, kao 18–godišnjak, ali nije ulazio u igru, ali je bio u timu kada je Brazil 2002. godine osvojio svoju petu titulu šampiona sveta.
Najbolji strelac u istoriji mundijala postao je 2006. godine, kada je postigao svoj 15. gol.
U Evropi je proveo 13 godina i igrao je za PSV, Barselonu, Inter i Real Madrid.
Za reprezentaciju je odigrao 97 utakmica i postigao je 62 gola. Sa Korintijansom ima ugovor do kraja sezone i očekivalo se da će ostati.

Raoniću titula u San Hozeu
SAN HOSE – Kanađanin Miloš Raonić pobednik je ATP turnira u San Hoseu (Kalifornija) pošto je jutros u finalu savladao španskog tenisera i prvog nosioca Fernanda Verdaska sa 7-6 (8-6), 7-6 (7-5).
Pobeda 20-godišnjeg Raonića predstavlja pravu senzaciju u teniskom svetu jer je za protivnika imao znatno bolje rangiranog Verdaska i igrača koji je važio za apsolutnog favorita.
Podgoričan po rođenju nije, međutim, previše respektovao suparnika. Oslanjajući se na snažan servis, o čemu svedoče 13 asova i 20 vinera posle početnog udarca, Raonić nije ostavljao Verdasku ni minimum šanse za brejk.
U taj breku, pak, u oba seta načinio je po jedan mini brejk i postao prvi Kanađanin posle Grega Rusedskog koji je osvojio ATP turnir. Rusedski je to učinio daleke 1995. u Seulu.
Za pobedu u San Hoseu Raonić je primio ček na 92.000 dolara, pri čemu je sa 84. skočio na 59. mesto ATP liste što je njegov najbolji renking u karijeri.

Ko kontroliše sufinansijere
Van spora je da su Srbiji preko potrebne nove investicije kako bi se pokrenuo novi ciklus privrednog rasta i razvoja. To je osnovni preduslov za rešavanje problema nezaposlenosti, ekonomske zaostalosti, opšteg siromaštva i drugih ekonomskih i socijalnih problema zemlje. Nove investicije su najpotrebnije u sektoru industrije i poljoprivrede. U industriji prevashodno zato što je njen sadašnji obim negde oko 38 odsto onog iz 1986. godine i što nema ni govora o nekom budućem ekonomskom prosperitetu zemlje bez obnove industrijske proizvodnje. Ulaganja u poljoprivredu su potrebna zbog toga što je to za Srbiju najbrži i najlakši put da se otpočne sa ekonomskim oporavkom.
Nažalost, tokom poslednjih deset i više godina nije bilo pokušaja da se razradi dugoročna strategija ekonomske obnove i razvoja zemlje. Istina, država je u više navrata pripremala „strategije razvoja”, ali to je rađeno u dekorativnom maniru i u predizborne svrhe. Stoga nije bilo čak ni nagoveštaja da država ima nameru da ih sprovede. Kao rezultat toga je današnja gotovo tragična ekonomska situacija u zemlji. Naime, nivo BDP-a u 2010. bio je negde oko 65 odsto onog iz 1986. godine, broj nezaposlenih je oko milion, broj siromašnih i gladnih je svakim danom sve veći itd. Što je još gore, ako se budemo razvijali kao tokom prošle dekade, onda bi nivo BDP-a iz 1986. dostigli negde oko 2025. godine.
Zbog svega toga Srbiji su nove investicije potrebne u velikom obimu i što pre, ako se želi izbeći situacija u kojoj su se upravo našle neke zemlje severne Afrike. Vlada Srbije za sada nema čak ni nejasnu predodžbu šta raditi da se ekonomske prilike u zemlji počnu popravljati. Jedina donekle organizovana aktivnost je sufinansiranje investicija iz budžeta, koju realizuje Ministarstvo ekonomije. Sa tog stanovišta se čini da akciju treba podržati.
Teško je, međutim, oteti se utisku da je sama akcija puna arbitrarnosti i voluntarizma. Ona kao da ima u sebi neku vrstu „dahijskog naboja”. Tako posmatrana neodoljivo podseća na period iz sedamdesetih, kada su naši političari u regionima iz kojih potiču podizali brojne privredne kapacitete. Nešto kasnije ovi kapaciteti su dobili naziv promašene investicije.
I u vezi s ovom akcijom je sve ili sasvim nejasno ili je polujasno. Tako, recimo, nije jasno da li je to aktivnost vlade ili jednog ministarstva ili jedne partije u koalicionoj vladi. Još manje su poznati kriterijumi i prioriteti (sektorski, regionalni) na osnovu kojih se sredstva odobravaju. Nadalje, nema informacija o tome ko donosi odluke o dodeli sredstava i o njihovim iznosima pa i o načinu na koji se odluke o tome donose. A najmanje ima informacija o tome da li postoji neki državni organ ili telo koje kontroliše način i zakonitost rada na ovakvom sufinansiranju privatnih investicija.
U vremena „dahijska” iz sedamdesetih ovo je možda moglo da se toleriše, ali čini se da je danas ovakvo sufinansiranje privatnih investicija i investitora iz budžeta apsolutno neprihvatljivo.
Sve ovo verovatno ne bi privlačilo pažnju da je na ovaj način utrošeno nekoliko stotina hiljada evra. Ali kroz ovu aktivnost se plasiraju znatna sredstva iz državnog budžeta, a dinamika trošenja kao da se ubrzava približavanjem novih izbora.
Postavlja se i pitanje da li ova aktivnost ima svoje ekonomsko opravdanje i da li ona može dovesti do obrta nepovoljnih ekonomskih trendova u Srbiji. Decidan odgovor na prvi deo ovog pitanja nije moguće dati, pošto nema informacija o efektima uloženih budžetskih sredstava. Odgovor na drugi deo pitanja je sasvim sigurno negativan. Jer ovakva sporadična, nekoordinirana i iznuđena ulaganja ne mogu imati ozbiljnije pozitivne efekte na ekonomske prilike u zemlji. Što je još gore, sve to može da se okonča još jednom aferom.
Ipak, ukoliko ova aktivnost bude neuspešna ona će zemlji naneti manje štete nego politika ekonomskog voluntarizma iz devedesetih i loše osmišljena i sprovedena privatizacija tokom poslednjih sedam-osam godina. S te strane kao da možemo biti mirni. Ali postavlja se pitanje na koliko još grešaka ekonomska politika zemlje ima pravo i koliko još dugo će sve to javnost trpeti.
Ekonomista, profesor univerziteta

Talas tabletomanije
Novi talas tabletomanije zapljuskuje našu planetu. Niko još nije spreman da ga upoređuje sa sveopštom navikom gutanja svakojakih lekova za stišavanje uzbuđenja i ublažavanje bolova, u vidu okruglastih pločica (tablete) ili običnih loptica (pilule), ali se obrisi nove pomame već naziru. S kakvom se to pojavom suočavamo?
Prema najsvežijem istraživanju savetničko-revizorske kompanije „Dilojt”, nadaleko znani lični kompjuteri (u kancelariji ili kod kuće) prepustiće u ovoj godini preimućstvo (posle duže od tri decenije) novom tehnološkom trolistu – „knjiškim” (notebook) i tabličnim (tablet) računarima i „pametnim telefonima” (smartphone).
(Tablični računar ili, skraćeno, tablet je lični prenosivi kompjuter veći od mobilnog telefona ili „ličnog digitalnog pomoćnika – PDA”, čija je prednja strana pretvorena u radnu površinu (desktop) osetljivu na dodir – touch screen. Za razliku od „knjiškog” ili notebook-a, on nema tastaturu – pojavljuje se uključenjem odgovarajuće ikonice na monitoru. Može da se piše i elektronskom olovkom).
Vratimo se podacima: u 2011. prodaće se  više od 400 miliona takvih naprava, a omiljene „društvene mreže” (social networks) premašiće u brojku od milijarde korisnika. Procene su nastale na osnovu razgovora s korisnicima i stručnjacima za telekomunikacije, medije i tehnologiju. Na tržištu će, dakle, prevladati uređaji s raznolikim procesorima (čipovi) i operativnim sistemima.
Da li je doba prevlasti „personalaca” okončano?
I jeste i nije. Jedni poznavaoci smatraju da je zauvek prohujalo, drugi (među koje se svrstavaju „Dilojtovi”) predviđaju da će i u ovoj godini prodaja porasti za oko 15 odsto. Ali na samom izmaku maltene četvrtina (25 posto) neće moći nikako da se nazove – ličnim računarom .
 Kraj je na vidiku, naročito ako sudimo da je u Srbiji u trećem tromesečju 2010. isporučeno 15 postotaka manje nego u istom razdoblju godinu ranije.
Gotovo 70 procenata kompanija sa cenjene liste „Forčen 500”  omogućiće, barem, delu zaposlenih korišćenje tabličnih računara. Više od deset miliona komada kupiće, upravo, kompanije, čime će nadmašiti potražnju pojedinačnih korisnika.
Uveliko se najavljuju ulaganja u tzv. LTE tehnologije (Long Term Evolution), četvrtog pokolenja mobilnog prenosa podataka koje je znatno brže od sadašnjeg trećeg (3G). Video ili muzička datoteka (fajl) se preuzme za kraće od sekunde, a ceo film u tzv. de-ve-de (DVD) formatu za svega deset minuta. Brzo, nema šta!
Stanko Stojiljković

Budućnost niče iz peska Gize
Dok se arhitekte danas takmiče čija će zgrada više uštedeti prostor i energiju u prenaseljenim gradovima, među njihovim futurističkim projektima izdvajaju se tri nadahnuta drevnim civilizacijama.
U starom Egiptu i Mesopotamiji su, kako primećuju svetski mediji, nicale građevine koje ne samo da su preživele hiljade godina, već su i uzor današnjim arhitektama za supermoderne, futurističke zgrade.
SAD i Dubai se takmiče ko će prvi podići grad-piramidu.
Reč je o ekološkim zgradama koje što većem broju ljudi treba da obezbede udobnost uz najmanju štetu prirodi.
Dubai planira da podigne „zigurat” nalik na istoimenu kulu u obliku stepenaste piramide, svetilište starih Asiraca i Vavilonaca. Oko milion ljudi će živeti u prostoru koji će koristiti energiju vetra i koji će biti opremljen liftovima i pokretnim trakama.
Automobili neće biti potrebni ni u američkom gradu-piramidi u Nju Orleansu sa liftovima i električnim vozovima. Eko-kula biblijskog imena Noje (NOAH, New Orleans Arcology Habitat) zamišljena je na obalama Misisipija. Predviđa se da bi tu moglo da živi 40.000 stanovnika koji bi u megalomanskoj zgradi imali sve što im treba, od lekara do frizera.
Na svakih 30 spratova u tri kule nalaziće se bašta. Osim 20.000 stanova, predviđene su i škole, bolnice, hoteli, tržni centri i javni prostori. Koristila bi se energija sunca i vode.
Treća futuristička zgrada piramidalnog oblika namenjena je Tokijskom zalivu. Arhitekte kažu da bi bila 14 puta viša od Velike piramide u Gizi. Zamišljeno je da se tu smesti oko 750.000 ljudi i tako makar malo olakša problem prenaseljenosti u Tokiju. Iako je predviđeno da zgrada koristi energiju mora, sunca i vetra, još ne postoji dovoljno jak materijal za gradnju ove grandiozno zamišljene piramide.
J. S.

Liz Tejlor: Bartonov dijamant mi je najdraži
Na naslovnoj strani martovskog „Harpers bazara“ po drugi put je popularna američka glumica i voditeljka Kim Kardašijan, ali unutrašnjost magazina krije jednu mnogo veću zvezdu. Nezaboravna Kleopatra sa velikog platna, Elizabet Tejlor (78), razgovarala je o dijamantima i modi sa Kardašijanovom, koja se za časopis slikala kao Kleopatra. Čuvena glumica je o ovom razgovoru obavestila svoje poštovaoce na Tviteru, a samo nekoliko dana kasnije se saznalo da je primljena u losanđelesku bolnicu zbog problema sa srcem.
Vi ste mi idol, ali sam u zaostatku za još šest muževa i nekoliko krupnih dijamanata. Šta da radim?
Nisam planirala da steknem mnogo dragog kamenja ili muževa. Meni se kao i svima drugima život događao. Bila sam izuzetno srećna što sam doživela veliku ljubav i, naravno, trenutno sam čuvar nekih neverovatno lepih stvari. Ali nikada nisam bila punija života nego kad sam gledala svoju decu kako se nečim oduševljavaju, nikad življa nego dok sam posmatrala nekog velikog umetnika i nikad bogatija nego kad bih dobila veliki ček za borbu protiv side. Sledite svoje strasti i srce i ono što vam je potrebno će doći.
Inspiracija za ovu priču nam je Kleopatra. Šta savetujete, kako biti kraljica?
Nikada nisam želela da budem kraljica. Kleopatra je bila uloga, a ja sam glumica, pa je bilo zabavno igrati je, ali to nije stvarnost. Prava Kleopatra je imala neverovatno komplikovan život i morala je da bude veoma lukava da bi preživela onoliko koliko je živela. Meni je najzanimljivija njena strast. Sve što mi je važno – da budem majka, poslovna žena, aktivistkinja – izrodilo se iz velike strasti.
Imate čuvenu kolekciju nakita. Koji vam od tri najpoznatija dijamantska prstena najviše znači, 29,4 karata od Majka Toda, Krup od 3,19 karata ili Tejlor-Barton od 69,42 karata? Da li je veličina važna?
Krup je izuzetan kamen. Ima takav život i sjaj kad ga obasja svetlost. Veličina je važna, ali veličina emocija koje iza njega stoje.
Koja vam je najveća juvelirska pustolovina?
Imala sam ih mnogo. Posebno sam bila ushićena kada sam 1987. na aukciji kupila dijamantski broš vojvotkinje od Vindzora. Ričard i ja smo mu se toliko divili da je on pitao vojvotkinju da li može za mene da napravi isti takav. Ona je ljubazno pristala, ali ipak to nismo uradili, jer nam je bilo nekako čudno. I onda kada je dospeo na aukciju, zaista sam ga poželela u svojoj kolekciji, zato što sam se toliko divila njenom stilu, zato što je Ričard želeo da ga imam i, iskreno, jer je novac od prodaje otišao za borbu protiv ejdsa.
Kada ste sami sebi izgledali najbolje?
Obožavala sam haljinu boje lavande Edit Hed koju sam nosila na dodeli Oskara 1970. I neki kostimi za Kleopatru su bili zabavni. Imali su čak zlatne niti. Posle sam ih nosila kao večernje haljine. Volela sam sjajne kaftane koje sam nosila šezdesetih i sedamdesetih sa ogromnim naočarima i nakitom. Volim da sam odevena ležerno i udobno, ali isto tako volim taj lagani glamur da stalno nosim nakit.
Glumili ste s najvećim muškarcima iz snova: Rokom Hadsonom, Montgomerijem Kliftom, Marlonom Brandom, Džejmsom Dinom, Polom Njumenom, Majklom Kejnom i Vorenom Bitijem. S kim biste još voleli da ste radili?
Sviđaju mi se Džoni Dep i Kolin Farel. To su sjajni glumci sa finim nijansama i velikim mogućnostima preobražaja.
Šta mislite, da je Ričard Barton danas živ, da li biste bili u braku?
To bi bilo neizbežno, ali nema sada svrhe da se o tome govori .
Uvek ste bili ispred vremena. Sada ste na Tviteru. Šta vam se tu dopada? 
Volim vezu sa obožavaocima i ljudima koji me podržavaju. I sviđa mi se povratna reakcija. To je veoma moderno. Ipak, ponekad mislim da znamo previše o svojim idolima i da to ruši san. Zato, kao i sve drugo, mora se pažljivo koristiti.

Viljnus zbog NATO samita kao tvrđava, sistemi Patriot usmereni ka Kaljiningradu
VILjNUS – NATO je pretvorio Viljnus, prestonicu Litvanije, u tvrđavu branjenu naprednim oružjem kako bi zaštitio američkog predsednika Džozefa Bajdena i druge lidere Alijanse na samitu sledeće nedelje, koji se održava 32 kilometra od litvanske granice sa ruskim saveznikom Belorusijom.
Više od 3.000 litvanskih vojnika brinuće o bezbednosti samita NATO-a u Viljnusu.
Šesnaest NATO saveznika poslalo je ukupno oko 1.000 vojnika da obezbeđuju dvodnevni samit 11. i 12. jula, koji se održava samo 151 km od same Rusije, prenosi Rojters.
 Mnogi od njih su poslali i napredne sisteme protivvazdušne odbrane koji nedostaju baltičkim državama.
„Bilo bi više nego neodgovorno da naše nebo bude nezaštićeno u trenutku kada Bajden i lideri 40 zemalja stižu“, rekao je predsednik Litvanije Gitanas Nauseda.
Nemačka je rasporedila 12 raketnih sistema Patriot, koji se koriste za presretanje balističkih i krstarećih raketa ili ratnih aviona.
Španija je dopremila sistem protivvazdušne odbrane NASAMS, Francuska šalje samohodne haubice Cezar, i uz Finsku i Dansku raspoređuje vojne avione u Litvaniji.
Ova zemlja je, uz Britaniju, isporučila sredstva protiv bespilotnih letelica.
Poljska i Nemačka su poslale snage za specijalne operacije pojačane helikopterima.
Drugi šalju opremu za borbu protiv bilo kakvih potencijalnih hemijskih, bioloških, radioloških i nuklearnih napada.
Litvanski predsednik vidi ove akcije saveznika kao potvrdu da je potrebno da NATO hitno uspostavi stalnu protivvazdušnu odbranu u baltičkim državama.
„Razmišljamo o tome šta će se desiti nakon završetka samita i radićemo sa saveznicima na stvaranju rotirajućih snaga za trajnu vazdušnu zaštitu“, rekao je on novinarima.
U selima pored beloruske granice, meštani su saopštili Rojtersu da se osećaju potpuno bezbedno, uprkos ponudi Minska da se tu nakon pobune smeste ruske plaćeničke trupe Vagner grupe i rusko nuklearno oružje.
Na aerodromu u Viljnusu, osam nemačkih raketnih bacača Patriot raspoređeno je sa cevima usmerenim u pravcu ruskog Kalinjingrada, a još dva prema Belorusiji.
„Znate gde se nalazite geografski i prilično dobro znate odakle pretnja dolazi. Litvanija je tražila od nas zaštitu samita, a takođe je NATO tražio pomoć od Nemačke. Ovo je naš odgovor“, rekao je potpukovnik Štefen Lib, komandant jedinice Patriota.
Litvanija je utrostručila jedinice pogranične straže na beloruskoj i ruskoj granici tokom leta, uz oficire iz Letonije i Poljske.
Dve zemlje su takođe poslale policiju da pomogne u patroliranju po Viljnusu.
Gradonačelnik Viljnusa je preporučio stanovnicima da odu na odmor van grada, ako žele da izbegnu gužve u saobraćaju, jer će veliki delovi centra prestonice biti zatvoreni tokom samita.
Kako javlja izveštač Tanjuga, deluje da su građani poslušali apel gradonačelnika, s obzirom na to da je na ulicama prisutan mali broj ljudi, policija patrolira i povremeno prolaze vozila pod njenom pratnjom.
Grad je okićen zastavama Litvanije, Ukrajine i NATO-a.

Zemljotres jačine 5,6 stepeni po Rihteru pogodio Tajvan
Zemljotres jačine 5,6 stepeni po Rihterovoj skali pogodio je danas Tajvan, saopštio je američki Geološki zavod.
Epicentar zemljotresa bio je 87 kilometara istočno od grada Hengčuna sa oko 31.200 stanovnika.
Do sada nema izveštaja o eventualnim žrtvama ili šteti.
Nije izdato upozorenje na cunami, preneo je Tas, prenosi Tanjug.

Petković: Svečlja kriminalizacijom Srba opravdava prisustvo parapolicije
Direktor Kancelarije za Kosovo i Metohiju Petar Petković ocenio je danas da je pokušaji ministra unutrašnjih poslova privremenih prištinskih institucija Dželjalja Svečlje da kriminalizuje Srbe sa severa KiM imaju za cilj da opravdaju, kako je naveo, protivpravno prisustvo parapolicijskih jedinica, „gde danonoćno terorišu srpski narod”.
„Lažni ministar, a pravi nasilnik i ekstremista Dželjalj Svećlja, zajedno sa njegovim okupacionim falangama preobučenim u odela Kosovske policije, jedini su kriminalci na severu Kosova i Metohije i tu nemaju šta da traže”, naveo je Petković u saopštenju. Poručio je da bi bilo najbolje da Svećlja „pođe od sebe i optužnice koja je godinama podignuta protiv njega zbog napada kamenicama na pripadnike tzv. Kosovske policije, ali i zbog prevrtanja vozila misije Euleks”.
Dodao je da bi Svećlja, umesto što „nezakonito da privodi Srbe navodnom poznanju pravde i prava”, trebalo prvo sam da prestane da beži od tog istog prava i pravde.
„Da li je sprovođenje reda i zakona to što je kukavički poslao svoje falange da duge cevi uperuju u sina predsednika Aleksandra Vučića zbog jedne majice? Da li je vladavina prava kada Kurtijevi specijalci pucaju u leđa Dragiši Galjku, Miljanu Deleviću, Milanu Jovanoviću, braći Stojanović iz Gotovuše? Ili, kada brutalno pretuku srpsku decu Daru i Kristijana”, zapitao je Petković. Naglasio je da „hibridni rat koji Svećlja kukavički vodi iz Prištine protiv svega srpskog i posebno severa Kosova i Metohije”, rezultirao time da „nema tog čestitog Srbina koji bi ni javno ni tajno pristao da bude alibi Svećlji u njegovoj bolesnoj opsesiji okupacije severa i proterivanja Srba sa Kosova i Metohije”.
„To mu nikada neće uspeti”, poručio je Petković. Svečlja je ranije danas u intervjuu portalu Košev rekao da nije protiv srpskog naroda, već, kako tvrdi â€žšovinističkih projekata Srbije i kriminalaca”.

Ferstapen: Srećan sam što smo pobedili 11. put uzastopno
Vozač Red Bula Holanđanin Maks Ferstapen izjavio je danas da je srećan što je svom timu doneo pobedu na Velikoj nagradi Velike Britanije u šampionatu Formule jedan, prenosi Bi-Bi-Si.
Ferstapen je Red Bulu doneo 11. uzastopnu pobedu u Formuli 1, čime je ovaj tim izjednačio 35 godina star rekord Meklarena..
„Naravno da sam vrlo srećan što smo opet pobedili. Tu mislim i na 11. uzastopnu pobedu za ekipu. Mislim da je to prilično neverovatno, ali danas nije bilo tako jednostavno”, rekao je Ferstapen, koji je u Silverstonu stigao do šeste uzastopne pobede ove sezone.
Vozač Red Bula je ove godine zabeležio osam pobeda. Drugo mesto na VN Velike Britanije pripalo je vozaču Meklarena Landu Norisu.
„Veliko hvala celom timu napravili su neverovatan posao. Ništa od ovoga ne bi bilo moguće bez napornog rada koji su uložili. Stavili su me na tvrde gume, ne znam zašto - još su nejasni po pitanju nekih stvari”, rekao je Noris.
Vozač Mercedesa Luis Hamilton je stigao do trećeg mesta u Silverstonu.
„Hvala svima koji su me podržavali. Osetio sam energiju, osetio podršku i to je takođe razlog zašto smo se vratili ovde”, izjavio je Hamilton.
Prvo mesto u generalnom plasmanu vozača drži Ferstapen sa 255 bodova, dok je njegov timski kolega Serhio Peres osvojio 156.
Naredna trka u šampionatu F1 biće vožena 23. jula za Veliku nagradu Mađarske na stazi Hungaroring, prenosi Tanjug.

Na prelazu Gradina, na izlazu iz Srbije, čeka se četiri sata
Prema informacijama uprave granične policije u 17.15 časova, putnička vozila čekaju četiri sata na graničnom prelazu Gradina, na izlazu iz Srbije a na Preševu, na izlazu iz zemlje, putnička vozila i autobusi š zadržavaju 35 minuta, navode iz Auto-moto saveza Srbije (AMSS).
Teretna vozila najduže čekaju na Batrovcima, na izlazu iz Srbije i to dva sata dok se na prelazu Horgoš i Šid, na izlazu iz Srbije, zadržavaju 90 minuta.
Na ostalim graničnim prelazima nema dužih zadržavanja za sve kategorije vozila, prenose iz AMSS-a.

Tesla i Karađorđevići
Dr Oliver Subotić*
Dok sam iščitavao primarne izvore za potrebe pisanja knjige „Tesla: Duhovni lik”, imao sam prilike da se lično uverim u ono što su gotovo svi Teslini biografi u manjoj ili većoj meri uočili u njegovoj ličnosti, a to su izrazite „oscilacije” (neretko i protivrečnosti) u raznim temama. Ipak, primetio sam da postoji nekoliko tema u kojima, slikovito rečeno, ne postoje „sinusoide” i izražene „amplitude”, već isključivo „linearna funkcija”. Jedna od tih retkih tema gde Tesla pokazuje jasnu konstantu u stavovima je odnos prema srpstvu, Kraljevini Jugoslaviji i Kraljevskom domu Karađorđevića.
Nikola Tesla je tokom američkog perioda svog života postao izrazit kosmopolita, ostavši istovremeno srpski patriota. Tokom američkog perioda se formirao i kao ubeđeni srpsko-jugoslovenski monarhista, te je poput većine srpskih intelektualaca tog vremena vatreno podržavao koncept Kraljevine Jugoslavije i bio veliki poštovalac kraljevske loze Karađorđević. To poštovanje se već može uočiti u dostupnim dokumentima iz perioda Prvog svetskog rata, kada on izražava divljenje podvizima srpske vojske predvođene svojim nezaboravnim voždom, kraljem Petrom Prvim Oslobodiocem. Tako, povodom inicijative jeromonaha Nikolaja Velimirovića iz 1915. godine, da zajedno sa Mihajlom Pupinom i Pajom Radosavljevićem potpiše „Vidovdanski proglas” i pozove Srbe u SAD da pomognu svojim sunarodnicima na Balkanu, Tesla iznosi stav da bi taj apel američki Srbi najpre poslušali ako bi ga potpisala dva srpska kralja: Petar Karađorđević i Nikola Petrović.
Ličnost u kraljevskoj lozi Karađorđević, koju je Tesla posebno izdvajao, bio je kralj Aleksandar, koji ga je odlikovao Ordenom Jugoslovenske krune prvog stepena 1931. godine. Kralja Aleksandra je doživljavao kao vladara koji je uspeo da napravi snažnu državu (Kraljevinu Jugoslaviju) i ujedini tri balkanska naroda (Srbe, Hrvate i Slovence). U svom posmrtnom slovu Kralju Mučeniku, objavljenom 1934. godine u „Njujork tajmsu”, Tesla ovako zbori: „Poput Vašingtona, bio je sposoban i neustrašiv general koji je oslobodio svoju zemlju od ugnjetavanja; poput Linkolna bio je mudar i patriotski vođa koji je pretrpeo mučeništvo.” Tesla je, pritom, verovao da će mučenička krv kralja Aleksandra definitivno ujediniti narode Kraljevine Jugoslavije (što se, kao što je dobro poznato, nije desilo). Sa druge strane, strahovao je za jedinstvo mlade države, zbog čega je javno podsetio sve Hrvate i Slovence na činjenicu da je njihova sloboda kupljena cenom srpske krvi u Prvom svetskom ratu. Kralj Aleksandar je za Teslu bio i ostao ličnost koja zaslužuje da bude na „pijedestalu srpskih velikana” – pišući pozdravno pismo Srbima u Geriju (Indijana, SAD) uoči Drugog svetskog rata, on za kralja Aleksandra koristi epitete „Veliki” i „Mučenik”.
Kada je reč o kralju Petru Drugom Karađorđeviću, Tesla i prema njemu pokazuje odnos dubokog poštovanja i izrazite odanosti, približan onome koji je ukazivao kralju Aleksandru. U jednom pismu iz 1938. godine upućenom inženjeru Slavku Bokšanu, Tesla kralja Petra Drugog naziva „mladim orlićem iz gnezda velikog orla”, a Srbe u SAD javno poziva da budu odani mladom monarhu, koga naziva „zenicom u oku naroda”. On kralja Petra Drugog veliča u nekoliko javnih objava u SAD želeći mu mnoga leta. Na koncu, poslednji Teslin izlazak u javnost – tačno pola godine pred smrt – bio je osmog jula 1942. godine u hotelu „Njujorker”. On tada, već prilično ugroženog zdravlja, izlazi u pratnji svog sestrića, diplomate Save Kosanovića, da pozdravi kralja Petra Drugog. Mladi kralj je u to vreme bio u poseti SAD, sa ciljem da od predsednika Ruzvelta izmoli vojnu pomoć za generala Dragoljuba Mihailovića (koga je Tesla, po rečima čuvenog američkog istraživača Lelanda Andersona, smatrao za „simbol drevne srpske borbe za krst časni i slobodu zlatnu”). „Hrvatski glas” izveštava o susretu mladog monarha i Tesle, navodeći kako je genijalni pronalazač rekao da mu je kralj svojom posetom učinio najveću čast i da će mu to biti „najmilija uspomena”. Svoj uvodni govor kralju Petru Drugom Tesla je završio rečima: „Veličanstvo, Bog Vas blagoslovio!”. Prema Kraljevim memoarima, obojica su tokom rastanka plakala, a Tesla ga je otpratio podsećanjem na zaveštanje kralja Aleksandra: da čuva jedinstvo naroda Kraljevine.
Važno je ovom prilikom istaći da je Tesli bila apsolutna strana bilo kakva ideja Jugoslavije bez srpske krune na njenom čelu – ostao je odan kralju Petru Drugom Karađorđeviću i pored stalnih ubeđivanja okoline da pređe na stranu Tita i njegovih komunista, koji su se od samog početka rata spremali za revolucionarni prevrat i nasilno preuzimanje vlasti. O čvrstom Teslinom stavu prilično argumentovano piše Margaret Čejni, pozivajući se na hrvatskog profesora Bogdana Radicu, diplomatu Kraljevine Jugoslavije u SAD, koji je tokom rata prešao na Titovu stranu. Iz njene studije saznajemo da je Sava Kosanović bezuspešno pokušavao da privoli svog genijalnog ujaka da se od kralja okrene ka Titu. O svemu navedenom u svojim memoarima svedoči i Konstantin Fotić, ambasador Kraljevine Jugoslavije u SAD, koji navodi da je svaki pokušaj da se od Nikole Tesle izvuče bilo kakva poruka protiv Kralja Petra Drugog bila bezuspešna. Teslina odanost srpskoj kruni bila je do kraja života održana besprekorno.
Da li bi Tesla, da je danas među nama, od „linearne funkcije” skrenuo kao „sinusoidi” u navedenim temama? To je već domen pretpostavki. A ono što možemo pretpostaviti jeste da bi zbog gorkog iskustva Jasenovca, Jadovna i, na kraju, „Oluje” imao krajnje rezervisan stav prema nekoj novoj jugoslovenskoj ideji. Možemo slobodno pretpostaviti i to da bi se i danas zalagao za što bolje odnose Srba sa Hrvatima i Slovencima, koje je smatrao bratskim narodima. A ako ćemo suditi po ogromnom poštovanju koje je decenijama ukazivao Karađorđevićima – kao i ništa manjem poštovanju koje oni do dan danas ukazuju njemu – verovatno bi u naše vreme bio i počasni član Krunskog saveta.
*Osnivač Zadužbine „Petar Mandić”, dobročine ustanove koja neguje uspomenu na Tesline pretke

Za privatizaciju nepripremljeni ,,Tesla”
Nijedan aerodrom u SAD ca kojeg se obavlja međunarodni saobraćaj nije privatizovan – aerodromi su u vlasništvu gradova. Većina velikih aerodroma u Evropi nije privatizovana. Privatizovani su uglavnom manji aerodromi koji opslužuju saobraćaj regionalnih i niskobudžetnih prevoznika. Takođe, nijedan aerodrom u zemljama bivše SFRJ nije privatizovan. Aerodromi nisu privatizovani jer predstavljaju prirodni monopol od kojeg vlasnici, države, ostvaruju ogromne prihode, zapošljavaju više desetina hiljada radnika.
Teroristički napadi u SAD 11. septembra 2001. i događaji posle toga potvrđuju potrebu da kontrolu aerodroma obavljaju državni organi. Privatizacija nekih aerodroma je dovela do neopravdanog povećanja cena usluga i smanjenja njihovog kvaliteta. Na primer, novi vlasnik aerodroma Tirana, ,,Hohtif erport”, odmah je povećao cene usluga za 50 odsto. Nešto slično se dogodilo s privatizacijom aerodroma na Novom Zelandu i u Australiji.
U Latinskoj Americi većina aerodroma je privatizovana, izuzev u Brazilu, ali odmah su nastali mnogobrojni problemi kao i kod drugih aerodroma koji su dobili nove vlasnike.
Ipak, privatizacije aerodroma su neminovne i nastavljaju se i pored problema koji nastaju u vezi s tim. Međutim, prethodno su za to neophodne pripreme, u prvom redu zbog povećanja vrednosti preduzeća.
Aerodrom ,,Nikola Tesla”, sa oko 2,7 miliona usluženih putnika u prošloj godini, u odnosu na aerodrom u Budimpešti sa devet miliona, ili u Pragu sa 11 miliona, Beču sa 15,2 miliona, mali je regionalni, nedovoljno razvijen i za privatizaciju nepripremljen aerodrom.
Procenjena vrednost beogradskog aerodroma je 255 miliona evra (2009. godine), dok je tržišna vrednost svakog od pomenutih evropskih aerodroma iznad dve milijarde evra, što je takođe potvrda nespremnosti za privatizaciju, imajući u vidu izvanredne mogućnosti tržišta i činjenicu da mu je, zbog blizine, jedini ozbiljniji konkurent, aerodrom Budimpešta.
Međutim, i pored problema koje beogradski aerodrom ima, postoje mogućnosti za intenzivniji razvoj i povećanje broja opsluženih letova, putnika i tereta, kao i razvoj infrastrukture, odnosno nevazduhoplovnih delatnosti, a na osnovu toga i rasta prihoda. U tom pogledu neophodno je vrlo stručno restrukturisanje rasterećeno uticaja partijskih struktura.
Restrukturisanje aerodroma podrazumeva i porast broja takozvanih tranzitnih putnika, jer njihovo učešće je manje od dva odsto u ukupnom opsluživanju i beznačajno je u odnosu na aerodrome u Beču sa 57 odsto i Hitrou ca 47 procenata.
Aerodrom ,,Nikola Tesla” treba da izvrši mnogobrojne pripreme za povećanje vrednosti preduzeća pre pristupanja procesu privatizacije. Postojeći uslovi za boravak putnika u međunarodnom prostoru su nezadovoljavajući, ograničen je broj neudobnih sedišta posebno za smeštaj tranzitnih putnika.
Izgradnja garažnog prostora umesto nedovoljnog i neprimerenog sadašnjeg parkinga za potrebe putnika i posetilaca je neminovnost.
Izgradnja hotela takođe je velika potreba, jer beogradski aerodrom je jedan od retkih u Evropi koji nema uslove za smeštaj putnika, posetilaca i avionskih posada.
U saradnji s nadležnim službama, aerodrom mora da obezbedi uvođenje posebne autobuske, a u skorijoj budućnosti i železničke veze Beograd – aerodrom – Novi Sad, na način na koji opslužuje svoje putnike i posetioce većina aerodroma u Evropi.
Razvoj infrastrukture, odnosno drugih delatnosti, obezbeđuje znatno veće učešće nevazduhoplovnog prihoda. Učešće ovog prihoda u poslovanju aerodromskih preduzeća u Frankfurtu je bilo 40 odsto.
Privatizacija aerodroma ,,Nikola Tesla” je neminovna, ali ne sada, sa vrednošću od 255 miliona evra, i uz podelu i prodaju akcija po ceni od 600 dinara. Sa 4,8 miliona podeljenih akcija, oko 17 odsto vrednosti beogradskog aerodroma već je privatizovano.
U postojećoj situaciji najbolje rešenje je da aerodrom preuzme grad Beograd na način na koji su to učinili gradovi u SAD, Diseldorf u Nemačkoj i drugi. Sa stručnim rukovođenjem i podrškom grada ovaj aerodrom za relativno kratko vreme može višestruko povećati obim poslovanja, a time i prihod. Na ovaj način preduzeće će se pripremiti za privatizaciju.
Doktor pravnih nauka iz oblasti vazdušnog saobraćaja

Zbogom od zaboravljenog selektora
Iako Dušan Ivković faktički nije selektor već pet meseci, od završetka Svetskog prvenstva u Turskoj, konačno je prekinuta bilo kakva dilema da li će najtrofejniji stručnjak predvoditi državni tim na Evropskom prvenstvu u Litvaniji i eventualno na Igrama u Londonu dogodine. Potez je povukao upravo Ivković, iz Atine je poslao saopštenje predsedniku KSS Draganu Kapičiću i članovima Upravnog odbora u kom navodi da „fizički i mentalno nije spreman da nastavi sa poslom koji je započeo 2008. Ivković je, podsetimo, s reprezentacijom osvojio srebrnu medalju na Evropskom prvenstvu u Poljskoj 2009, a godinu dana kasnije četvrto mesto na svetu u Turskoj, ostavio nasledniku najmlađu i najperspektivniju svetsku ekipu.
„ Dragi prijatelji, pošto su sastanak Upravnog odbora KSS i Skupština zakazani za 16. februar, čemu iz poznatih razloga nisam u mogućnosti da prisustvujem, obraćam vam se na ovaj način. Kao što sam napomenuo u izveštaju sa SP u Turskoj, 2011. godina je najvažnija u četvorogodišnjem predolimpijskom ciklusu. Evropsko prvenstvo u Litvaniji je kvalifikaciono takmičenje za učešće na Olimpijskim igrama 2012. godine u Londonu. Košarkaška organizacija, uz pomoć svih sportskih institucija, trebalo bi da preduzme sve neophodne mere kako bi se direktno kvalifikovali na OI. U odnosu na Poljsku, naš tim će u Litvaniji biti dve godine iskusniji, samim tim i kvalitetniji, ali takav takmičarski cilj ne bi smeo da bude imperativ. Imajući u vidu da je Litvanija domaćin, konkurencija za ta dva mesta biće jača nego ikada. Ostaje mogućnost da se kvalifikujemo sa predolimpijskog turnira u julu 2012. U tom slučaju, bilo bi mnogo teže isplanirati vrhunsku formu za samu završnicu olimpijskog turnira i osvajanje jedne od olimpijskih medalja, što je naš takmičarski cilj.
Ivkovićeva odluka iskreno će ražalostiti mnoge poklonike košarke i stručnjake, bez obzira na prilično jasne argumente koje je naveo. Opor je utisak da ni KSS ni državni organi zaduženi za sport nisu učinili sve da trener koji je vratio Srbiju na evropsku i svetku košarkašku mapu nastavi posao, šta više, kumovali su da se ne ispoštuje ugovor i praktično ga primorali na red poteza koji su usledili. U nekoliko navrata Ivković je za „Politiku” jasno govorio o razlozima nezadovoljstva, koji ne leže u dugovanom novcu već osećanju nepoštovanja, pre svega u matičnoj organizaciji i državnim strukturama, za ono što je uradio To je između redova može videti i u delu saopštenja koje sledi.
„Biti trener srpske košarkaške reprezentacije je za mene izuzetna čast i priznanje. U okolnostima koje su svima dobro poznate, nisam ni fizički ni mentalno spreman da nastavim sa poslom koji sam započeo 2008. godine. Neispunjene ugovorne obaveze KSS prema meni nisu i ne mogu biti razlog za ovakvu moju odluku. I sami znate da nikada nisam ni pitao kada ću primiti platu. U vreme embarga i najtežih vremena za našu zemlju, pa i košarku, od 1992. do 1995. godine, bio sam nosilac kompletnog programa seniorske reprezentacije potpuno volonterski. Ponuđeni honorar sam tada odbio . Na identičan način sam obavljao funkciju selektora od 1996. do 1999. godine. Da sam u mogućnosti, sa velikim zadovoljstvom bih to uradio i sada, kada objektivno postoje mnogi problemi u našem Savezu. Zahvalan sam članovima stručnog štaba sa kojima sam sarađivao u prethodnim godinama, kao i svim igračima koji su bili u programima od 2008. godine. Siguran sam da će razumeti zašto sam odustao od našeg dogovora – London 2012. Kao i uvek, biću uz Stručni savet i novi stručni štab, spreman da prenesem sva svoja iskustva u radu sa ovom generacijom igrača i ponudim kompletan plan i program priprema”.
Koliko je razočaran stanjem u našoj košarci, sada već bivši selektor, jasno je stavio do znanja u poslednjem pasusu saopštenja.
„Dragi predsedniče, od našeg viđenja u Atini prošla su puna tri meseca. Znam da ste preopterećeni poslom oko izmene Statuta i priprema Skupštine. Ovo je važna izborna godina za naš Savez. Pretpostavljam da je to jedini razlog što se sa Vama, generalnim sekretarom, ili sa nekim od članova UO KSS, mesecima nisam čuo ni telefonom. Pogrešno je uverenje da bi moje “da” rešilo nagomilane probleme u KSS. Nadam se da će moja odluka ubrzati ispunjenje obaveza prema igračima i članovima stručnog štaba, i doprineti da se stručne i ostale strukture mobilišu i donesu najbolja rešenja u izbornoj 2011. godini”.
Lopta je ponovo u Kući košarke u Sazonovoj ulici. Zvanično, pitanjem Ivkovićevog naslednika baviće se novi Stručni savet, a odluku bi trebalo da donese novo rukovodstvo KSS posle Izborne skupštine krajem marta ili početkom aprila. Pravih rešenja je malo, ali majstori za „spinovanje” u centrima moći koji su pre svega u klubovima ali i političkoj i ekonomskoj eliti, sigurno neće sedeti skrštenih ruku.
M. Stojaković
----------------------------------------------------
Prekid saradnje, a ne ostavka
Odluku da stavi tačku na rad u reprezentaciji Ivković je doneo mnogo ranije. Najtrofejniji selektor za „Politiku” otkriva mnoge zanimljive detalje.
– Prvo, želim da razjasnim terminologiju koja je izuzetno važna. Ja nisam podneo ostavku već je moj ugovor sa KSS prekinut, zvanično nisam ni bio selektor. Dogovorili smo se da u najblažim tonovima uradimo Svetsko prvenstvo u Turskoj, a da posle toga razgovaramo – naglasio je Ivković.
Odluka kojim je juče izašao u javnost, praktično je bilo doneta već krajem januara, a odmah posle žreba za Evropsko prvenstvo u Litvaniji, 30. januara želeo je da izda saopštenje.
– Svakodnevno sam bio u kontaktu sa trenerskom kancelarijom i menadžerom reprezentacije Miroslavom Berićem, reagovali kako bi za tako jako takmičenje napravili kvalitetan program, obezbedili što bolje uslove, smeštaj. Sa vodećim ljudima iz KSS nisam imao ni jedan kontakt, što je možda i normalno, mada su mogli bar da me pitaju šta mislim o žrebu i sastavu grupa. Međutim, ništa im ne zameram. Kao i uvek, želeo sam da budem praktičan i pragmatičan i odmah reagujem saopštenjem i malo razdrmam čitavu situaciju. Ali, očekivala me je važna utakmica s klubom i nisam želeo da trojici reprezentativaca i sebi kvarim koncentraciju pa sam sačekao prvu nedelju kad ne igramo evropska takmičenja. Prikupio sam neku snagu da pošaljem saopštenje i sada je sve jasno – objasnio je Ivković.
M. S.
------------------------------------------
Pešić razočaran i iznenađen
Pre desetak dana nekadašnji selektor Svetislav Pešić u razgovoru za „Politiku” istakao je doprinos i značaj Dušana Ivkovića za renesansu reprezentacije, uz opasku da mora da predvodi tim do Igara u Londonu. Odluku kolege primio je veoma emotivno, a obrt ocenio kao iznenađujući i neočekivan.
–Potpuno sam bez teksta! Razočaran sam i iznenađen! Bez obzira na sve poteškoće s kojima se Ivković susretao verovao sam da će izdržati do Londona. Ne znam detalje, ali s obzirom da sutra dolazi u Valensiju verovatno ćemo popričati na tu temu. Mislim da odluka nije dobra ni za njega ni za reprezentaciju. Imali smo trenera koji je oformio odličan mlad tim i uspešno ga vodio ka olimpijadi – istakao je Pešić.
Iako je u pomenutom tekstu za „Politiku” Pešić naglasio da Srbija ima selektora do Londona i da je za njega reprezentacija zatvorena knjiga, trener koji je s državnim timom osvojio evropsko i svetsko zlato, ovako gleda na novonastalu situaciju, njegovu eventualnu kandidaturu:
– S obzirom da se radi o našoj zemlji, košarci i igračima, nikad se ne sme i ne može odbiti priča na tu temu. Međutim, zaista nisam razmišljao o tome da vodim ponovo reprezentaciju, svakako ne do Londona. Poznavajući Dudinu ambiciju, karakter i želju, bio sam uveren da će da završi posao koji je pre tri godine započeo. Ne bih da ulazim dublje u priču, daljim potezima i kombinacijama. Ukoliko se i budu pravile za nekog, ja sigurno nisam taj. Ponavljam, Ivković je radio dobro i nije bilo potrebe da do ovog dođe – jasan je bio Svetislav Pešić.
M. S.
----------------------------------------------
Đorđević: Kapa dole pred velikim trenerom
Uzimajući u obzir sve okolnosti, za Aleksandra Đorđevića odlazak Dušana Ivkovića s kormila reprezentacije nije iznenađujući potez. 
– Pre svega, treba odati priznanje velikom treneru za sve što je uradio u reprezentaciji, ne samo u novijoj istoriji. U trenerskim krugovima odluka je bila očekivana s obzirom na značaj i obim posla i odgovornosti u jednom od najmoćnijih evropskih klubova. Nadam se da u KSS imaju jasnu viziju kojim putem treba ići, a to je onaj koji je Ivković utabao – ocenio je nekadašnji reprezentativac.
Iako trenutno nije angažovan kao trener, Đorđević ne odriče želju da jednog dana predvodi državni tim, ali ne želi da se njegovo ime pominje u nepotrebnom kontekstu.
– U poslednje vreme mediji su pominjali moje ime posle svake smene u nekom većem klubu ili reprezentaciji, što mi prilično smeta. Što se reprezentacije Srbije tiče, ne želim da pričam bilo šta u ovom trenutku, osim da je san i čast svakog evropskog trenera da vodi takvu selekciju. Niko ne bi trebalo da kaže da ga to ne zanima, a koliko znam, niko od te uloge ni ne beži – rekao je Đorđević.
M. S.
-----------------------------------------------------
Novi selektor u aprilu
Predsednik Košarkaškog saveza Srbije Dragan Kapičić istakao je da nije srećan zbog Ivkovićeve odluke, ali smatra je logičnom i realnom. 
– Do poslednjeg trenutka sam verovao da će Ivković nastaviti rad u reprezentaciji i žao mi je što je ishod ovakav. Nema sumnje da je njegovo ime jasan deo uspeha prethodnih godina, s obzirom da je na neverovatan način formirao i vodio mladi tim do evropskog i svetskog vrha. Nažalost, moramo da prihvatimo realnost i vučemo jedino moguće poteze. Očekuje nas redovna pa izborna skupština KSS, a novo rukovodstvo i ljudi od struke će verujem povući najbolji potez. Najkasnije početkom aprila imaćemo selektora, nadam se po meri talenta i kvaliteta reprezentacije – naglasio je Kapičić.
M. S.

Ibrahimović drži ključ uspeha
Večerašnjim, prvim utakmicama osmine finala u Milanu i Valensiji, nastavlja se takmičenje u 19. fudbalskoj Ligi šampiona. Pobednik „A” grupe Totenhem ponovo gostuje na stadionu „Đuzepe Meaca”. Ovog puta rival mu je sedmostruki evropski prvak Milan. Menadžer londonskih „pevaca” Hari Rednap ima velikih problema sa sastavom tima zbog brojnih povređenih igrača, među kojima su i Geret Bejl, Rafael van der Vart i Luka Modrić. Ipak, on se nada se da će bar sjajni Velšanin, koji je 20. oktobra het-trikom krunisao blistavu partiju protiv Intera (4:3 za „crno-plave”), biti spreman. Inače, Bejl je propustio subotnji prvenstveni meč u kojem je Totenhem slavio u Sanderlendu s 2:1. Iskusni strateg smatra da je ključ uspeha u utakmici s Milanom zaustavljanje izvanrednog švedskog golgetera Zlatana Ibrahimovića:
– On je glavni igrač ekipe, vrhunski fudbaler i za mene njihova prva zvezda. Ibrahimović ima fantastičan talenat i može jednim potezom da odluči meč. Gledao sam Milan protiv Lacija. Na tom susretu bio je izvanredan. Uz njega Milanezi imaju još dosta dobrih igrača, ali su, kao i mi, suočeni s brojnim povredama. Očekujem tvrdu i neizvesnu utakmicu.
„Crveno-crni” su favoriti u duelu s Totenhemom. Jesenas su kolo pre kraja takmičenja po grupama obezbedili plasman među 16 najboljih timova „Starog kontinenta”, pa su sebi dozvolili luksuz da taj deo završe porazom kod kuće od Ajaksa (2:0). U odnosu na taj period Milan igra znatno bolje. Lider je šampionata Italije, ali u Ligi šampiona nemaju pravo nastupa Mark van Bomel i Urbi Emanuelson, dok su povređeni Pirlo, Ambrozini i Boateng. Glavni adut trenera Alegrija je napadački trio: Robinjo – Pato – Ibrahimović.
– Želimo u četvrtfinale, ali to neće biti ni malo lako. Igraćemo protiv veoma čvrste ekipe, koja u gostima igra izuzetno organizovano i ima veoma kvalitetne pojedince. Ne smemo ništa da prepustimo slučaju. Od velikog značaja je da ne primimo gol. Imam dve nedoumice u vezi sastava tima, jer smo suočeni s brojnim povredama naročito u veznom redu. Pored toga, neke novajlije nemaju pravo nastupa. Razmišljam da Tijaga Silvu postavim ispred odbrane… Robinjo je u subotu bio odličan, ali ovaj susret će biti sasvim drugačiji. Dobro je da se Ibrahimović stavlja u službu tima i da pomaže saigračima da postižu golove – izjavio Masimilijano Alegri
Deljenje pravde na utakmici između Milana i Totenhema povereno je arbitrima iz Francuske, a glavni će biti Stefan Lanoj.
Valensija, koja je pred deset godina dva puta zaredom bila vicešampion Evrope, dočekuje Šalke. Prethodna dva susreta ovih rivala na „Mestalji” završena su bez pobednika (0:0 i 1:1). Trener Emeri večeras ne može da računa na povređene: Sančeza, Albeldu, Moju i Visentea. I pored toga tim igra dobro, a u subotu je u Madridu savladao Atletiko s 2:1.
– Raul i Huntelar su najveće zvezde nemačkog tima i od njih nam preti najveća opasnost. Ali, snaga nije samo u njima, već i u odličnoj ekipi, koja radi svih 90 minuta. Nikada ne odustaju, veoma su snažni i opasni prilikom izvođenja prekida i kontranapada. Ipak, moramo da se usredsredimo na našu igri i da pokušamo da uz malo sreće ne primimo gol – rekao je iskusni portugalski defanzivac Rikardo Kosta, koji je u Valensiju došao iz Volfzburga.
Iako trener Feliks Magat ima problema sa sastavom zbog nekoliko povređenih igrača, golman Šalkea Manuel Nojer je optimista:
– Pobeda protiv Frajburga 1:0 nam je popravila samopouzdanje. Igrali smo veoma dobro i siguran sam da će nam to večeras pomoći. Mislim da možemo da pobedimo i u Valensiji.
Utakmicu na „Mestalji” sudiće ruska šestorka na čelu sa Aleksejem Nikolajevim, koji je nedavno vodio prijateljski meč reprezentacija Izraela i Srbije u Tel Avivu.
Đ. Smiljanić
 -----------------------------------------------------
Raspored osmine finala
15. februar i 9. mart
Milan – Totenhem
Valensija – Šalke
16. februar i 8. mart
Roma – Šahtjor
Arsenal – Barselona
22. februar i 16. mart
Kopenhagen – Čelzi
Lion – Real (M)
23. februar i 15. mart
Marsej – Mančester junajted
Inter – Bajern

Koroman se nada tituli
Specijalno za „Politiku”
Antalija – Najbolji strelac Crvene zvezde na pripremama je centarfor Andrija Kaluđerović, koji je dao po dva gola na utakmicama u Crnoj Gori (oba protiv Sutjeske) i ovde u Turskoj, po jedan na mečevima sa Spartakom iz Trnave i Koprom. Jesenas je bio najefikasniji igrač „crveno–belih” s ukupno 12 golova, po šest u prvenstvu i Kupu Srbije.
– Na završnoj proveri u Antaliji protiv Kopra, igrali smo mnogo bolje nego na prethodna dva meča s čvrstim rumunskim ekipama. Više smo napadali, stvorili veliki broj šansi i to me raduje. Slaba realizacija ne treba uopšte da nas zabrinjava. Najgore je kada se na pripremnim mečevima daje mnogo golova, a posle zataji u takmičarskom ciklusu. Iza nas je period teških i napornih treninga, ali ubrzo će biti sve u redu i uveren sam da će Zvezda na proleće biti efikasna – kazao je vođa navale „crveno–belih” Kaluđerović.
O novom sistemu igre i viziji trenera Roberta Prosinečkog Kaluđerović je rekao:
– U toj formaciji sam već igrao dok sam bio u Radu. Sada se uspešno prilagođavamo tome i iz meča u meč bićemo sve bolji. Zadovoljan sam svojim učinkom, a kada se osvežim biću još ubojitiji. Mnogo nam pomaže i mladi kondicioni trener Srđan Zirojević, s kojim sam sarađivao i u Radu, a i individualno sam trenirao s njim. Svi razmišljamo o prvom ovogodišnjem takmičarskom meču na „Marakani” protiv Smedereva u šampionatu i čujemo da je veliko interesovanje. Pre toga nas očekuje generalna proba s banjalučkim Borcem i ono što je sigurno, potpuno spremni dočekujemo nastavak sezone s nadom da ćemo obradovati naše verne navijače.
U velikoj senci Kaluđerovića su ostala dvojica napadača: Aleksandar Jevtić i prilično bezvoljni Slavko Perović za koga je zainteresovan ruski prvoligaš Tom. Nekadašnji predvodnik Zvezdinog tima, a sada najiskusniji igrač Ognjen Koroman, takođe još nije u svom prepoznatljivom pokretačkom ritmu.
– Obećavam da ću ponovo da vučem napred ceo tim. U ekipi imamo nekoliko mladih i veoma talentovanih igrača, a mi stariji smo tu da im pomognemo, da što pre steknu neophodno samopouzdanje. Trener Prosinečki nam uliva dodatnu energiju, tako da ćemo dati sve od sebe da osvojimo oba trofeja u Srbiji. Očekujem trijumf u kupu, a uz malo sreće, verujem da možemo da budemo i šampioni – istakao je Koroman.
L. Delić
----------------------------------------
„Big blu” uz „crveno–bele”
Turistička agencija iz Beograda „Big blu”, koja od prošle godine vodi brigu o organizaciji putovanja FK Crvena zvezda, i u Antaliji je uz „crveno–bele”. Naime, komercijalni direktor „Big blua” Boban Šćepanović, u društvu predsednika Crvene zvezde Vladana Lukića i člana uprave kluba Gorana Vesića, posmatrao je Zvezdin meč s Koperom, ali se pre svega uverio da fudbaleri Zvezde na turskoj obali Sredozemnog mora imaju zaista izvanredne uslove.

Novajlije strelci
Partizan je u prvom poluvremenu ostvario potpunu dominaciju, stvorivši nekoliko dobrih prilika pred golom domaćina, ali se novajlija u „crno-belom” dresu Ganjanin Adija, pošteno ispromašivao. Srpski prvak je prvu ozbiljniju priliku imao u 15. minutu, kada je posle snažnog šuta Zvonimira Vukića lopta završila pored stative. Adija je u 21. 34. i posebno 40. minutu imao tri divne šanse koje nije uspeo da iskoristi. Međutim, u drugom poluvremenu, praktično od starta, „crno-beli” su uspeli da nametnu svoj stil igre.
Igrao se 51. minut kada je Milan Smiljanić pretrčao gotovo pedeset metara i onda nesebično uposlio Adiju koji praktično ispred gol linije ubacuje loptu u nebranjenu mrežu. Koji minut kasnije već je bilo 2:0. Stefan Babović je ponovo izveo sjajan korner pogodivši u glavu Princa Tagoea, golman Al Džazire je samo pogledom ispratio loptu u mrežu. Da su novajlije raspoložene potvrđeno je u 57. minutu kada je na asistenciju Tagoea, Vukić matirao Khaleda Isaka. To kao da je zadovoljilo naše igrače, pa su fudbaleri Al Džazire, trenutno vodeći tim tamošnjeg šampionata, polako krenuli ka golu protivnika i pre nego što je trener Stanojević izvršio sve izmene usledilo je smanjenje rezultata. Delgado je bio spretan pred golom Stojkovića a njegov zemljak Oliverira je u 70. minutu smanjio na 3:2. Ipak, do kraja meča Partizan je stvorio još četiri prilike preko Brašanca, Šćepovića i Ilieva. Ipak, u samom finišu utakmice mladi golgeter Marko Šćepović je pokazao da ozbiljno konkuriše za najbolji sastav, manirom iskusnog golgetera matirao je protivničkog golmana i postavio konačan rezultat u Abu Dabiju: Al Džazira – Partizan 2:4 (0:0).
Tokom osmodnevnih priprema u Dubaiju Partizan će odigrati još jednu utakmicu i to u petak ponovo u Abu Dabiju, rival će mu biti Al Šabab.
Stadion: Bin Zajed Sudija:Mušaraf (UAE).- Strelci Adija 51, Tagoe 55, Vukić 57. i Šćepović u 90. minutu za Partizan, Delgado u 62. i Oliveira u 70. minutu za Al Džaziru.
Al Džazira: Khaled Isa, Sami Rabea, Ali Salem, Ali Ahmed, Mohamed Salem Balit, Abdulsalah Juha, Rašed Abdul Rahman, Ahmed Juha, Abdula Oasim, Saleh Obaid, Hilal Sed. Igrali su Još: Delgado i Oliverira.
Partizan: Stojković (od 63. Ilić), Miljković (od 63. Stevanović), Savić (od 63. Jovanović), Krstajić (od 63. Stanković), Kizito (od 63. Lezevski), Kamara (od 46. Smiljanić), Vukić (od 63. Brašanac), Ilić (od 63. Tomić), Babović (od 63. Petrović), Adija (od 63. Iliev), Tagoe (od 63. Šćepović).
D. Todorović
-----------------------------------------------
Sala i 40 apartmana
Partizan će u okviru SC u Zemunu uskoro početi da gradi apartmane i zatvorenu salu za treninge. Projektom je predviđeno da se 40 apartmana i fudbalska sala grade na mestu današnjeg magacina, koji se nalazi tik uz glavnu zgradu. Izgradnjom internata smanjili bi se ogromni troškovi a s druge strane mladi igrači koji uglavnom dolaze iz unutrašnjosti živeli bi zajedno „pod jednim krovom”. U okviru centra sa nekoliko terena postoji i medicinski blok, kuhinja…
D. T.
----------------------------------------
 Milivoje Ćirković direktor kampova
Kako „Politika” saznaje Milivoje Ćirković, nekadašnji igrač Partizana, mogao bi uskoro da dobije novo zaduženje. Naime, u planu je da nekadašnji fudbaler, koji je upisan zlatnim slovima u istoriji kluba zbog postignutog penala u Njukaslu, kada je Partizan izborio učešće u Ligi šampiona, uskoro bude promovisan u direktora letnjih kampova, koje klub iz Humske već nekoliko godina tradicionalno organizuje u Mariboru, Herceg Novom, na Zlatiboru, Jahorini.
D. T.

„Crveno–beli” se ispromašivali
Specijalno za Politiku
Antalija – U poslednjoj proveri na pripremama u Turskoj, fudbaleri Crvene zvezde su igrali nerešeno s prvakom Slovenije Koperom – 1:1 (0:0). „Crveno–beli” su imali mnogo više šansi, ali su se propisno ispromašivali. U prvom poluvremenu odlične prilike su imali Brazilac Evandro, čak u tri navrata, Koroman, Kaluđerović, Kolumbijac Borha...
Koper je poveo golom iz penala, koji je skrivio mladi štoper Ćosić, nesmotreno gurnuvši u svom šesnaestercu veterana Pavlina. Precizan s bele tačke je bio golman slovenačkog tima Hasić. Izjednačujući gol je postigao centarfor Zvezde Kaluđerović, koji je posle dodavanja kapitena Ninkova, s oko pet metara rutinski zatresao mrežu. Najbolju šansu na utakmici je imao Vešović pet minuta pre kraja, ali iako je bio sam ispred golmana Kopera nije uspeo da ga savlada.
– Zadovoljan sam i bila je ovo dobra utakmica. Imali smo mnoštvo šansi, oko sam, a tri puta su naši igrači bili sami pred protivničkim golom. Ali, vremenom će doći i realizacija. Bili smo veoma dobri u prvom i na početku drugog poluvremena. Dobro smo igrali i trčali, a dobra je bila i postavka naših igrača – rekao je trener Crvene zvezde Robert Prosinečki.   
Teren hotela „Kalista” u Antaliji. Gledalaca: 100. Sudija: Isa (Turska). Strelci: Kaluđerović u 57. za Crvenu zvezdu, a Hasić u 48. minutu iz penala za Koper.
Crvena zvezda je igrala u sastavu: Stamenković, Ninkov, Tošić, Ćosić, Adi, Isah, Evandro, Kadu,Koroman, Borha, Kaluđerović. Igrali su još: Dmitrović, Bogdanović, Lazović, Vešović, Reljić, Perović, Jevtić, Mijailović, Binić, Mikić, Jeremić.
L. Delić
---------------------------------------------------------------
Zbog tuče prekinut meč Sopota s Rusima
U poslednjem minutu prvog poluvremena prijateljskog meča u Antaliji, zbog opšte tuče je prekinuta utakmica između Zvezdine zvanične filijale Sopota i ruskog trećeligaša Metalurga. Do prekida, rezultat je bio 0:0. Posle jednog neopreznog i pogibeljnog starta štopera Sopota Spajića, izdanka Zvezdine omladinske škole, jedan ruski igrač je ostao da leži na terenu i odmah je prebačen u bolnicu zbog bojazni da mu je slomljena noga. Potom je, prema rečima Zvezdinih čelnika, jedan igrač Metalurga ošamario Spajića, što je bio povod za opštu tuču, pa je meč prekinut. Na utakmici je bio i predsednik Crvene zvezde Vladan Lukić, koji je pokušavao da razdvoji zaraćene strane, ali je situacija izmakla kontroli pa su pesnice sevale na sve strane, ali su docnije, ipak, nekako smiriene uzavrele strasti.

Tri čoveka i jedna žena
Bio je početak aprila 1998. godine i moj prvi radni dan u hotelu Hajat, sa 22 sprata, u Atlanti, glavnom gradu savezne države Džordžija, na jugu Amerike, gde breskve, svakog proleća, tako lepo cvetaju i mirišu. Pre toga razgovarao sam sa troje menadžera, a zatim su me slikali i sa nešto biografskih podataka postavili to na oglasnu tablu da bi me na taj način predstavili radnicima Hajata, a bilo ih je iz više od trideset zemalja, i sa svih kontinenata.
Zaposlenje u ovom hotelu gde nema sprata broja 13, niti sobe sa brojem 13, dobilo je nekoliko godina pre mog dolaska više ljudi iz Bosne i Hercegovine, uglavnom iz Prijedora, Kozarca i Banjaluke.
Svi su oni bili izbeglice, kao i ja, pa me to u neku ruku obradovalo, a na um je pala misao Ive Andrića da zajednička nesreća zbližava ljude. A rat je bio naša zajednička nesreća u Bosni i Hercegovini i Jugoslaviji. Posao koji sam dobio i naši ljudi u Hajatu – sve je to uticalo da se osećam mirnije i spokojnije pred još jedan početak u mom životu, i još jednom od nule.
Bio sam tada jedini Srbin u prelepom hotelu Hajat, u srcu Atlante, na trgu koji se zove Breskvino drvo, i u gradu gde 76 ulica nosi ime po breskvi. Jedva sam čekao da se susretnem sa zemljacima, misleći pri tome da smo u tuđini i da ćemo jedan drugom pomagati kao u ona stara, dobra vremena kao što su se pomagale komšije u mom Doboju i u mojoj Bosni.
Na ulazu u hotel čuo sam naš jezik i po svom običaju pozdravio dvojicu svojih
zemljaka:
- Dobro jutro, ja sam Sa...
- Marš, krme ćetnićko!
Skamenio sam se i nisam mogao da verujem svojim ušima. Srećom, nisam reagovao nego sam produžio prema garderobi da nađem svoj ormarić i obučem radno odelo. Naišao sam zatim na još nekoliko naših ljudi, i opet rekao dobro jutro, ali niko nije odgovorio. Primetio sam poglede iz kojih su isijavali prezir i nebaš dobre želje.
Sa strahom i zebnjom išao sam prema svom ormariću, proklinjući dan kada sam kročio u Hajat i promišljao šta me još sve čeka, kakve neugodnosti i zašto se ljudi tako ponašaju kada su znali da sam i ja izbeglica i da sam pobegao od rata još u prvoj polovini 1992. (Nekoliko dana posle čuo sam da su ovi ljudi, koji su grubo reagovali na moj pozdrav, ili me popreko gledali, bili iz okoline Prijedora, niko im nije nastradao u ratu i ništa im nije bilo oštećeno u kućama ili stanovima).
A onda – iznenađenje! Jedan prijatan glas i dobrodošlica na našem jeziku:
- Dobro jutro, Savo, dobro došao u Hajat. Ja sam Enver Salihbašić, pomoći ću ti da se snađeš i uklopiš u familiju hotela Hajat.
Od uzbuđenja nisam mogao ni da otpozdravim. Kao i toplo Sunce na jugu Amerike, ove reči su me ogrejale i ja sam, ponovo, osetio fini miris breskvinog cveta, voćke koja je simbol Džordžije i čiji behar, u proleće, ukrašava i Atlantu i celu državu. Onaj mir i spokoj koji sam imao zbog dobijenog posla opet se vratio u moju dušu.
U nekoliko narednih dana, Enver Salihbašić mi je velikodušno pomogao, objašnjavao je šta i kako treba da radim i kako da se ponašam: treba da budem opušten, smiren i uvek nasmejan, jer radim sa gostima. Osoblje iole boljeg hotela mora poštovati sve goste, ispunjavati njihove želje, najkraće rečeno: paziti ih kao malo vode na dlanu.
Jednom prilikom gost hotela bio je i Džimi Karter, 39. predsednik Sjedinjenih Američkih Država, koji je prišao meni i još jednom kolegi, rukovao se, a zatim me pitao šta radim, odakle sam došao i kako mi je u Americi. Karter živi u Atlanti i ponekad navrati u Hajat.
Ubrzo sam se uklopio u novu sredinu i već ujesen 1998. godine proglašen sam za radnika meseca u Hajatu. Da sve to postignem, nesebično su mi pomogli i prihvatili kao svog druga i Ahmet Kararić iz Kozarca i Mirsad Nametak, iz Mostara i njegova žena Ramiza. Stalno su se družili sa mnom i uvek me zvali da skupa idemo na pauzu i zajedno ručamo.
Kasnije sam saznao da su srpski vojnici ubili Enverovog sina, a Ahmetov sin je bio zarobljen na početku rata i od tada mu se gubi svaki trag. Hrvatski vojnici ubili su Mirsadovu kćerku, koja nije imala ni dvadeset godina.
Dakle, tri čoveka i jedna žena, uprkos svemu što im se dogodilo u ratu, imali su snage da budu ljudi i pomognu mi da se snađem i lakše počnem novi život u tuđini. Sve ovo podsetilo me na one lepe dane u Bosni i Jugoslaviji kada je pomoć komšijama, drugima i drugačijima, bila normalna pojava i to je bila prava lepota življenja.
A još je Fjodor Mihajlović Dostojevski rekao da će lepota spasiti svet. I upravo dobri ljudi, kao što su Enver, Ahmet, Mirsad i Ramiza, pokazuju kako se može biti čovek i spasavati lepota življenja.

Dinkić prihvata smenu, G17 ostaje u vladi
Ministar ekonomije i predsednik Ujedinjenih regiona i G17 plus Mlađan Dinkić prihvatio je odluku o smeni, ali njegova stranka i dalje ostaje u vladi.
Posle jučerašnje odluke premijera Mirka Cvetkovića da pokrene smenu ministra finansija, Dinkić je sinoć saopštio da je predsedništvo stranke jednoglasno odlučilo da se obezbedi stabilnost Srbije, te da će na sledećoj sednici doneti odluku ko će ga zameniti na mestu ministra.
Dinkić je sinoć na vanrednoj konferenciji za novinare rekao da svoje potpredsedničko mesto prepušta koalicionom partneru, „pa ko god želi to mesto neka da kandidata”. On je naglasio da će svi njegovi ministri nastaviti da daju sve od sebe kako bi vlada funkcionisala.
Ministarka za nacionalni investicioni plan Verica Kalanović donela je odluku da podnese ostavku, pa će i njena zamena biti poznata posle sledeće sednice predsedništva G17 plus. Ona je rekla da „ne može da prihvati da najbolji i najvredniji budu kažnjavani”.
Na pitanje novinara „Politike” da li je odluka da ne povuče sve ministre iz svoje stranke posledica saznanja da bi njegovi koalicioni partneri ipak mogli da obezbede većinu, Dinkić je rekao da je takvu odluku doneo zato što mu je „stabilnost Srbije na prvom mestu”, kao i zbog toga što nije želeo da ga ponovo „neosnovano optuže” da ruši vladu.
On je naglasio da stoji iza svake reči koju je izrekao poslednjih dana, odnosno da je stanje u društvu loše i da su nužne promene. „Žao mi je ako se predsedniku Borisu Tadiću nije dopala istina, ali je istina da je stanje u društvu loše i da su nužne promene”, rekao je Dinkić.
Na pitanje novinara kada je saznao da je premijer pokrenuo proces za njegovu smenu, Dinkić je rekao da je to bile juče „preko medija”. Upitan da li je o svojoj odluci obavestio Tadića, bivši ministar finansija je odrično odgovorio „jer ni on nije obavešten o razrešenju”.
Dinkić se požalio da je nekima sve dozvoljeno, a samo njemu sve zabranjeno, odnosno da je njemu zamerano da promoviše svoju stranku kada dovodi investitore, a da to isto nije zamerano ministru za prostorno planiranje kada uručuje ključeve od stanova koji se grade novcem iz budžeta niti ministru poljoprivrede kada daje novac za agrar „kao da je iz njegovog džepa”.
„Luda ljubomora je dovela do toga da štrče oni koji dobro rade. Nisam ljubomoran ni na koga, ni na Šutanovca , koji je pokrenuo vojnu industriju, ni na Milicu Delević, koja je uradila dosta u procesu približavanja Srbije EU”, rekao je Dinkić i dodao da su otpori njegovom radu bili mnogo veći van vlade.
Na kraju je, odgovarajući na pitanje kada očekuje raspisivanje izbora i pod kojim uslovim, Dinkić rekao da to zavisi od predsednika Srbije, kao i da je uveren da će Ujedinjeni regioni na tim izborima ostvariti dvocifren rezultat.
B. Mitrinović
-------------------------------------------------
Opozicija: Srbija na korak do vanrednih izbora
Odluka o pokretanju postupka za razrešenje Mlađana Dinkića početak je kraja ove vlade i siguran put ka vanrednim parlamentarnim izborima, ocenjuju u opozicionim strankama.
Nikolić (SNS): Kakva je ovo vlada
Prema rečima predsednika Srpske napredne stranke Tomislava Nikolića danas je izvesno da takva garnitura više nikada ne može biti na vlasti u Srbiji.
„Imate potpredsednika vlade koji optužuje premijera da je nesposoban i da se ni za šta ne pita. Kakva je to vlada”, kazao je Nikolić na konferenciji za novinare, a prenosi Beta. On je ubeđen da su vladajuće stranke toliko kivne jedna na drugu i da su „toliko potrošile živaca građana da ćemo sigurno imati vanredne parlamentarne izbore”.
Todorović (SRS): Nećemo podržati manjinsku vladu
Zamenik predsednika Srpske radikalne stranke Dragan Todorović smatra da je Dinkić faktički iznudio ovaj potez od Borisa Tadića. Time je, kako kaže, Tadić omogućio lideru G17 da zauzme bolju startnu poziciju bez obzira na to šta će se u narednom periodu dešavati – da li će doći do prevremenih izbora ili ne.
„Dinkić na ovaj način pokušava da sve loše vezano za ovu vladu ostavi ovoj vladi, a da on kao njen kritičar pokuša da se iz toga izvuče u poslednjem momentu i da sebi obezbedi što bolje rezultate na predstojećim izborima. Tadić je napravio katastrofalnu grešku što nije smenio Dinkića onog trenutka kada je ovaj rekao da je zbog njega lagao obećavši građanima hiljadu evra od besplatnih akcija. Tako bi se potezanjem Dinkićeve odgovornosti Tadić izvukao”, objašnjava Todorović za „Politiku”.
Na pitanje da li će u parlamentu glasati za Dinkićevu smenu, Todorović kaže da će o tome doneti odluku nadležni stranački organi, poslanički klub i predsednički kolegijum partije. On potpuno isključuje mogućnost da njegova stranka eventualno podrži manjinsku vladu. „To je prosto nemoguće, apsolutno ne postoje takve šanse”, kategoričan je Todorović.
Jovanović (LDP): Izbori jedini izlaz
I Liberalno-demokratska partija Čedomira Jovanovića slaže se sa stavom da su izbori jedini izlaz iz ove situacije. Kako se kaže u saopštenju Čedomira Jovanovića raspisivanje vanrednih izbora je najkvalitetniji odgovor na nedostatak ideja Vlade Srbije i dodaje da predsednik Srbije Boris Tadić „ukoliko ima neki plan, treba da ga saopšti javnosti”.
Petković (DSS): Vlada ne funkcioniše
Aktuelna vlada ne funkcioniše i ovo je „početak njenog kraja”, smatraju u Demokratskoj stranci Srbije. „Ovo je najbolji dokaz da ta vlada ne funkcioniše i da je sastavljena na osnovu interesa političkih stranaka, a ne građana i da je do njenog uništenja moralo doći”, kaže Petar Petković, portparol DSS-a, a prenosi Tanjug.
J. C. 
-----------------------------------------
SPO podržao DS da korenito promeni vladu
Srpski pokret obnove kao strateški partner DS-a podržao je juče „korenite promene u Vladi Srbije”.
„SPO je za zaokret u razvojnoj, socijalnoj i budžetskoj politici, kao i za raskid svih postojećih kompromisa sa antievropskim snagama. Stavljanje tačke na sve vidove rasipništva, nebriga za najugroženije slojeve naroda prvorazredna je obaveza i jedina odbrana od opasnosti da se kao spasioci Srbije nametnu snage iz tragičnih devedesetih godina i to evropske snage u Srbiji ne smeju dozvoliti, ocenio je potpredsednik SPO-a i ministar za dijasporu Srđan Srećković.

Analitičari: Izbori izvesniji od manjinske vlade
Odluka premijera Mirka Cvetkovića da predloži razrešenje ministra ekonomije i regionalnog razvoja Mlađana Dinkića vodi, najverovatnije, ka vanrednim izborima, jednodušna je ocena analitičara. Drugi scenario, prema kojem bi vlada bila manjinska i vladala uz podršku neke partije u parlamentu za njih je manje izvestan.
„Ne očekujem da će sada Dinkić da povuče nogu i da kaže: ’Puj, pike, to što sam rekao ne važi’. S druge strane, ne očekujem ni da će premijer da povuče svoju odluku”, kaže za „Politiku”, Đorđe Vuković, iz Cesida, koji, nasuprot tome, ne vidi ni koji bi to bio interes neke opozicione stranke da uđe u manjinsku podršku Demokratskoj stranci, socijalistima i manjem broj koalicionih partnera.
„Ne znam ko bi to tako mogao da uđe, a da politički preživi”, ističe on i objašnjava da naprednjacima, recimo, to sigurno ne odgovara, a da „LDP-u fali još značajan broj poslanika”.
Vuković, koji, inače, smatra da ono što se dogodilo nije bilo logično, ističe da treba još sačekati i videti šta će se dogoditi. „Očigledno je to razilaženje DS-a i G17 plus dostiglo takve razmere da tu više nema povratka na staro. Samo da još vidimo šta je ovde igra. Je li ovde igra da imamo koristi ili manje štete. Mislim da su se oni odlučili na igranje igre: moja je šteta manja od tvoje, pa ćemo videti dokle će to da dovede i jedne i druge”, kaže on.
Kad je reč o prvim narednim koracima, analitičar Dejan Vuk Stanković je, za Betu, rekao da će inicijativa premijera biti uspešna, pošto najjača stranka u koaliciji Demokratska stranka sasvim sigurno stoji iza Cvetkovićeve inicijative, i da će sve opozicione stranke podržati smenjivanje ministra Dinkića. „DS neće imati problem sa većinom za skidanje Dinkića. Ono što će sigurno biti protivmera G17 plus jeste povlačenje iz Vlade Srbije, što sigurno otvara i pitanje većine koju ova vlada poseduje”, kazao je Stanković.
Zoran Stojiljković, profesor Fakulteta političkih nauka, još je izričitiji: „Sada je svima jasno da od datuma izbora u 2012. godini nema ništa”, kaže on procenjujući da su od podrške manjinskoj vladi verovatniji vanredni izbori, i to krajem godine. „Ja se samo nadam da imaju toliko pameti da ne uđemo u izbornu kampanju i ne organizujemo izbore pre nego što pošaljemo svoje odgovore na odgovore Evropske komisije. Odnosno da nećemo ići na izbore i trošiti tu energiju koja je potrebna za kakvu-takvu vrstu konsenzusa oko tih stavova, pre kraja godine”, naglašava Stojiljković za „Politiku”.
Miodrag Radojević, iz Centra za političke studije, pretpostavlja da će već u martu, na sednici skupštine, doći do razrešenja potpredsednika Dinkića i da će, u tom slučaju, uslediti izlazak G17 plus iz vlade, ako ne u međuvremenu.
Radojević očekuje nove parlamentarne izbore. „Jer, drugi mogući scenario jeste da imamo manjinsku vladu, iza koje ne bi stajala parlamentarna većina i koju bi, eventualno, podržavao neko iz opozicije. To bi mogao biti LDP. Međutim, zasad u opoziciji postoji jedna vrsta unisonog stava da su Srbiji potrebni novi vanredni parlamentarni izbori”, ističe Radojević.
Da postoji teoretska mogućnost da Srpska radikalna stranka i Liberalno-demokratska partija pruže podršku vladi da bi opstala navodi i politički analitičar Jovo Bakić Tanjugu. Međutim, on, kao i Radojević, naglašava da bi bilo veoma iznenađujuće da se tako nešto desi.
B. Čpajak
---------------------------------------------
Poslanici i ministri zatečeni Cvetkovićevom odlukom
Blic anketa među narodnim poslanicima iz vladajuće koalicije i ministrima u Vladi Srbije pokazala je da su naši „ispitanici” bili potpuno iznenađeni odlukom premijera Mirka Cvetkovića da pokrene postupak za razrešenje Mlađana Dinkića. Isto je bilo i u njegovoj stranci, G17 plus. Utisak je da, iako su poslednjih dana premijeru Cvetkoviću upućivali izazove iz G17 plus, niko nije očekivao ovakav rasplet (ili fazu u raspletu) situacije u koaliciji na vlasti, koja se zakomplikovala posle sukoba oko odluke da se slovenačkom „Gorenju” obezbede odgovarajući uslovi za ulaganje u Zaječar.
Kako nezvanično saznajemo, premijer Cvetković je juče najpre izašao pred novinare, pa tek onda pojedinačno zvao i obaveštavao svoje ministre o odluci koju je upravo predstavio javnosti. Prema rečima naših sagovornika, premijerovo obrazloženje nije se mnogo razlikovalo od onoga što je rekao javnosti – da više nije moglo da se izdrži, ali da ovaj njegov potez ne znači da će vlada pasti. Istovremeno, nikome nije bilo jasno kako će se „namaći” potrebna većina bez Dinkićeva 24 poslanička mandata.
I nekim predstavnicima vladajuće koalicije juče je najpre palo na pamet da bi radikali mogli da uskoče u celu priču, dajući neku vrstu oročene podrške manjinskoj vladi, dok  čekuju  puštanje iz haškog pritvora njihovog lidera Vojislava Šešelja bez koga imaju male šanse na izborni uspeh. Druga varijanta, o kojoj se juče najviše spekulisalo, bila je da je stožerna u vlasti Demokratska stranka, odnosno njen vrh, možda uspela na vreme da obezbedi podršku dela Dinkićevih poslanika (ali i drugih funkcionera te stranke) koji bi bila dovoljna da uz podršku svih poslanika Liberalno-demokratske partije još neko vreme obezbeđuje većinu ovoj vladi.
Podsetimo, sličan scenario dogodio se u leto 2005. godine kada je iz prve vlade Vojislava Koštunice izbačena Socijaldemokratska partija Nebojše Čovića. Neki funkcioneri te stranke, kao što je bio tadašnji ministar za rad Slobodan Lalović, ostali su uz Koštunicu. Čovićev odlazak prošao je prilično bezbolno po tu vladu.
P. R.

Cvetković smenjuje Dinkića, G 17 ostaje u vladi
Predsednik Vlade Srbije Mirko Cvetković pokrenuo je postupak razrešenja dužnosti potpredsednika vlade i ministra ekonomije i regionalnog razvoja Mlađana Dinkića i državnog sekretara u Ministarstvu finansija Slobodana Ilića. Premijer je to saopštio juče na vanrednoj konferenciji za novinare dodajući da je odluka personalna, da ne važi za ostale ministre iz G17 plus i da ne očekuje pad vlade.
Kao razloge za smenu Dinkića Cvetković je naveo rušenje ugleda Vlade Srbije, dovođenje u pitanje njenog jedinstva i ostvarivanja prioriteta. Cvetković je naveo da su pred početak konferencije za novinare Dinkić i Ilić obavešteni o ovoj odluci, koja će u najkraćem roku biti dostavljena Skupštini Srbije na razmatranje.
„Obavestio sam jutros predsednika (Srbije Borisa) Tadića da vlada nije u stanju složno da funkcioniše i da je neophodno da se zamene oni njeni članovi koji bez trunke mere u onome što govore ruše njen ugled i dovode u pitanje njeno jedinstvo i ostvarenje prioriteta”, rekao je premijer.
Cvetković je najavio i, kako prenosi Tanjug, da će se u naredne dve nedelje voditi razgovori o rekonstrukciji vlade, kada će biti ocenjen rad svih ministara. „Ministar i svaki član vlade mora da bude odgovoran za sve što izgovori. Ja lično, kao predsednik vlade, za ove tri godine sam se više puta uzdržao da odgovorim tamo gde sam kao čovek za to osećao potrebu iz razloga što sam se smatrao delom tima”, istakao je Cvetković.
Odgovarajući na pitanje novinara, Cvetković je rekao da ne očekuje da će smena Dinkića – lidera jedne od glavnih stranaka vladajuće koalicije – uticati na koaliciju. „Za funkcionalnost vlade i njen autoritet nužno da svi točkovi funkcionišu kao na istom vozilu… ovde je očigledno došlo do iskakanja. Ova odluka nije upućena protiv G17, ostali ministri G17 nisu njome obuhvaćeni, a kad je reč o rekonstrukciji o tome se raspravlja”, rekao je Cvetković i zaključio da je cilj današnje odluke da ojača vladu, a da vladajuću koaliciju učini odgovornijom.
O predlogu za razrešenje ministra skupština se izjašnjava na prvoj sednici nakon što premijer zvanično dostavi svoj predlog, a najranije po isteku pet dana od podnošenja predloga.
Prema Zakonu o vladi, predlog za razrešenje ministra predsednik vlade podnosi Narodnoj skupštini, a ministar je razrešen ako za predlog glasa većina od ukupnog broja narodnih poslanika, odnosno najmanje 126.
Ovlašćenja ministra kome je prestao mandat vrši član vlade koga premijer ovlasti. Premijer je dužan da predloži Narodnoj skupštini izbor novog ministra u roku od 15 dana od prestanka mandata prethodnog ministra. Novi ministar izabran je većinom glasova od ukupnog broja narodnih poslanika.
B. B.
----------------------------------------------
Cvetković: Građani s pravom nezadovoljni 
Po rečima premijera Mirka Cvetkovića „neke stvari mogle su da budu urađene mnogo bolje, kad je u pitanju zapošljavanje i životni standard” i „građani su s pravom nezadovoljni”.
„Vlada, da bi u 2011. izvela sve promene koje građani od nje očekuju, mora da funkcioniše kao jedinstven tim, a ne kao slobodna asocijacija važnih ili manje važnih ministara. Biti ministar u vladi ne sme biti sredstvo lične promocije”, naglasio je Cvetković, a prenosi Tanjug.
Po rečima premijera, Vlada Srbije je u uslovima nezapamćene krize sačuvala stabilnost Srbije, kurs je stabilan, izvoz raste, a godina pred nama je ključna godina za evrointegraciju, u kojoj bi Srbija trebalo da postane kandidat za EU – i u tom poslu potrebno je da vlada bude složna.
---------------------------------------------------------------------------
Dinkić prihvata smenu, G17 ostaje u vladi
Ministar ekonomije i predsednik Ujedinjenih regiona i G17 plus Mlađan Dinkić prihvatio je odluku o smeni, ali njegova stranka i dalje ostaje u vladi. Posle jučerašnje odluke premijera Mirka Cvetkovića da pokrene smenu ministra finansija, Dinkić je sinoć saopštio da je predsedništvo stranke jednoglasno odlučilo da se „obezbedi stabilnost Srbije”, te da će na sledećoj sednici doneti odluku ko će ga zameniti na mestu ministra.
Dinkić je na vanrednoj konferenciji rekao da svoje potpredsedničko mesto prepušta DS-u i naglasio da će svi njegovi ministri nastaviti da daju sve od sebe kako bi vlada funkcionisala. Ministarka za NIP Verica Kalanović donela je odluku da podnese ostavku, pa će i njena zamena biti poznata posle sledeće sednice predsedništva G17 plus.
B. M. 
---------------------------------------------------------------------------
Đukić-Dejanović: Razrešenje na prvoj narednoj sednici
Predsednica parlamenta Slavica Đukić-Dejanović rekla je juče da ne očekuje vanredne parlamentarne izbore zbog pokretanja postupka za smenu potpredsednika vlade Mlađana Dinkića.
„Ne očekujem da će se to desiti, jer odlazak bilo kog pojedinca ne znači da je vlada pala”, rekla je predsednica parlamenta za agenciju Tanjug.
Ukoliko predlog za razrešenje Dinkića stigne u skupštinu pre početka prve planirane sednice, poslanici bi o njemu mogli da raspravljaju krajem februara, rekla je ona. Prema njenim rečima, procedurom je predviđeno da premijer taj predlog dostavi predsedniku skupštine. Ona je dodala da, po proceduri koja sledi posle odluke premijera, očekuje obaveštenje o razrešenju, uz napomenu da od momenta kada premijer podnese predlog za razrešenje, ministar, odnosno potpredsednik vlade više ne obavlja tu funkciju.
 „Na prvoj narednoj sednici taj predlog za razrešenje staviću na dnevi red, poslanici diskutuju o tome, izjašnjavaju se i ako se razrešenje izglasa, u roku od dve nedelje premijer je u obavezi da dostavi predlog za novog ministra, odnosno ime i prezime kandidata o kome ćemo se izjasniti”, objasnila je predsednica skupštine.
--------------------------------------------------------------------------
Dačić: Podržaćemo odluku Demokratske stranke
Predsednik Socijalističke partije Srbije Ivica Dačić izjavio je  da će socijalisti u parlamentu podržati predlog koalicionog partnera Demokratske stranke za razrešenje ministra ekonomije i regionalnog razvoja Mlađana Dinkića.
Dačić je naglasio da sada treba učiniti sve što je moguće da se očuva rad parlamenta u sadašnjem sastavu do kraja ove godine.
On je odluku premijera Mirka Cvetkovića ocenio kao logičnu posledicu onog što se dešavalo proteklih dana, i istakao da ga je o tome obavestio predsednik Srbije i lider DS Boris Tadić,
Dačić smatra da treba preduzeti sve da se zadrži aktuelni sastav parlamenta.
„Ako ne, onda - izbori i narod je vrhovni sudija”, rekao je Dačih novinarima, dodajući da se SPS sa svojim koalicionim partnerima, Jedinstvenom Srbijom i PUPS-om, ne plaši ni izbora.
Dačić je podsetio da je SPS u koaliciji sa DS, a da je G17, čiji je Dinkić lider, u parlament ušao sa liste „Za evropsku Srbiju”, koju je prevodila DS.
On je objasnio da će SPS-PUPS-JS zato i podržati predlog DS.
Dačić je novinarima dao izjavu posle razgovora sa zvaničnikom EU za proširenje Stefanom Saninom.
---------------------------------------------------------------------------
Strani mediji o smeni Dinkića
Strani mediji preneli su  vest iz Beograda da je premijer Srbije Mirko Cvetković pokrenuo postupak razrešenja potpredsednika Mlađana Dinkića, ali su za sada uzdržani u procenama kakve će to posledice imati po vladu.
Britanska agencija Rojters ukazuje da ta smena ne mora automatski da znači pad vlade ili prevremene izbore, a američki AP ne isključuje mogućnost raspada koalicije i održavanja prevremenih izbora.
Rojters navodi da se Cvetković na ovaj potez odlučio kako bi okončao prvu veliku krizu od formiranja reformističke proevropske vlade 2008. godine.
Prema američkom AP, međutim, ovaj potez premijera mogao bi da dovede do raspada vlade i prevremenih izbora.
Ukoliko Dinkićeva stranka prestane da podržava Cvetkovićevu vladu u parlamentu, koalicija će se raspasti i biće neophodno održavanje prevremenih izbora, navodi američka agencija.
Podsećajuću da su redovni izbori predviđeni za 2012. godinu, AP navodi Cvetkovićeve reči da ne očekuje pad vlade.
Takođe, AP navodi da je razdor u krhkoj koaliciji postao vidljiv kada je Dinkić doveo u pitanje Cvetkovićev autoritet i to u momentu kada deo opozicije traži prevremene izbore, tvrdeći da je aktuelna vlada nesposobna da zemlju izvuče iz krize.
Frans pres navodi da u ovom trenutku nije jasno da li ovo znači da će vladajuća koalicija ostati bez podrške G17 plus.
Agencija podseća da, prema srpskom Ustavu, parlament treba da odobri bilo kakve promene u vladi i navodi da ni Dinkić, ni njegova stranka nisu dostupni za komentar.
O odluci predsednika vlade Srbije izveštavaju i radio Dojče vele, Slobodna Evropa, kao i italijanska agencija ANSA, kao i regionalne agencije.
Prve vesti iz Beograda prenete su gotovo sat i po posle saopštenja premijera Mirka Cvetkovića.
---------------------------------------------------------------------------
Kovačević: Dobar potez premijera Cvetkovića
Konsultant za strana ulaganja Milan Kovačević izjavio je  da je premijer dobro postupio pokretanjem razrešenja ministra Mlađana Dinkića i državnog sekretara Slobodana Ilića i ocenio da su ovakvi potezi trebalo da se dogode i ranije kad god je dolazilo do sukoba ministara u Vladi Srbije.
„Ova njihova svađa nije dobra za funkcionisanje vlade i mislim da je pametno to što je uradio Cvetković”, rekao je Kovačević Tanjugu, ocenjujući da je to konstruktivan potez čiji je cilj da se postigne funkcionalnost vlade.
On nije hteo u ovom trenutku da daje bilo kakve prognoze o tome da li je ova situacija uvod u ekonomsku nestabilnost zemlje.
„Treba ipak sačekati da li će on (Dinkić) otići i ko će doći. Od toga zavisi šta se može dogoditi”, podvukao je on.
Na pitanje kakva će sada biti sudbina započetih programa, ali i stranih investicija, Kovačević kaže da jeste svakako „boljka” što su naša ministarstva napravljena „po meri” onih koji su došli na ministarske funkcije, ali smatra da dobri projekti neće biti dovedeni u pitanje.
„Što se tiče naših ministarstava, ona su napravljena po meri onih koji su došli na to mesto. I to je velika mana sastavljanja naše vlade. Dinkić je, recimo, uzeo jedan deo koji se teško može razgraničiti sa nadležnostima Ministarstva za rad i socijalnu politiku, pa tako (Rasim) Ljajić treba da brine o nezaposlenima, a on o zaposlenima, a složitećete se da je ta granica nelogična”, naveo je Kovačević.
On je podsetio da je inicijativa nekog od ministra da se privuku strani investitori dobra i poželjna, ali da se na tome ceo njegov posao i završava.
„Strano ulaganje je u svojini ulagača i tu se završava uloga Dinkića što je on možda to podstakao i započeo. Zašto on to ne bi i dalje radio i ako ne bude ministar i predsednik. Neka se hvali sa tim i svi će mu to uzeti njemu u zaslugu. Ali je veliko pitanje da li to treba raditi sa novcem velikih poreskih obveznika. Koliko ja znam on je to radio sa našim novcem, a ne sa svojim novcem ili bez novca”, ocenio je Kovačević.
Sa druge strane, podsetio je on, stvari nisu bile dobro postavljene i sa samom Dinkićevom funkcijom ministra ekonomije i regionalnog razvoja, jer on to nije bio.
„Imate u Mrkonjićevom ministarstvu veliki deo ekonomije koji nam je u lošem stanju, a to je saobraćaj, pa imate veliki deo naše ekonomije koji nam je čak i najviše doprinosio, rastu a to je trgovina, i to takođe nije bilo u resoru ministarstva ekonomije”, naveo je Kovačević.
On je izrazio očekivanje da će ovo što se dogodilo ipak da „posluži boljoj organizaciji vlade u celini” i ocenio da bi posle ovoga ona „možda bolje mogla da funkcioniše”.
„Kod nas je dobro što se oko efikasnosti vlade pokrenuo razgovor i sigurno sve treba uraditi da se to popravi”, kazao je Kovačević.
„Najveća boljka naše vlade je što je delovala raštimovano i što se to primećivalo”, ocenio je on.
--------------------------------------------------------------------
Sastav Skupštine Srbije

Viljnus zbog NATO samita kao tvrđava, sistemi Patriot usmereni ka Kaljiningradu
VILjNUS – NATO je pretvorio Viljnus, prestonicu Litvanije, u tvrđavu branjenu naprednim oružjem kako bi zaštitio američkog predsednika Džozefa Bajdena i druge lidere Alijanse na samitu sledeće nedelje, koji se održava 32 kilometra od litvanske granice sa ruskim saveznikom Belorusijom.
Više od 3.000 litvanskih vojnika brinuće o bezbednosti samita NATO-a u Viljnusu.
Šesnaest NATO saveznika poslalo je ukupno oko 1.000 vojnika da obezbeđuju dvodnevni samit 11. i 12. jula, koji se održava samo 151 km od same Rusije, prenosi Rojters.
 Mnogi od njih su poslali i napredne sisteme protivvazdušne odbrane koji nedostaju baltičkim državama.
„Bilo bi više nego neodgovorno da naše nebo bude nezaštićeno u trenutku kada Bajden i lideri 40 zemalja stižu“, rekao je predsednik Litvanije Gitanas Nauseda.
Nemačka je rasporedila 12 raketnih sistema Patriot, koji se koriste za presretanje balističkih i krstarećih raketa ili ratnih aviona.
Španija je dopremila sistem protivvazdušne odbrane NASAMS, Francuska šalje samohodne haubice Cezar, i uz Finsku i Dansku raspoređuje vojne avione u Litvaniji.
Ova zemlja je, uz Britaniju, isporučila sredstva protiv bespilotnih letelica.
Poljska i Nemačka su poslale snage za specijalne operacije pojačane helikopterima.
Drugi šalju opremu za borbu protiv bilo kakvih potencijalnih hemijskih, bioloških, radioloških i nuklearnih napada.
Litvanski predsednik vidi ove akcije saveznika kao potvrdu da je potrebno da NATO hitno uspostavi stalnu protivvazdušnu odbranu u baltičkim državama.
„Razmišljamo o tome šta će se desiti nakon završetka samita i radićemo sa saveznicima na stvaranju rotirajućih snaga za trajnu vazdušnu zaštitu“, rekao je on novinarima.
U selima pored beloruske granice, meštani su saopštili Rojtersu da se osećaju potpuno bezbedno, uprkos ponudi Minska da se tu nakon pobune smeste ruske plaćeničke trupe Vagner grupe i rusko nuklearno oružje.
Na aerodromu u Viljnusu, osam nemačkih raketnih bacača Patriot raspoređeno je sa cevima usmerenim u pravcu ruskog Kalinjingrada, a još dva prema Belorusiji.
„Znate gde se nalazite geografski i prilično dobro znate odakle pretnja dolazi. Litvanija je tražila od nas zaštitu samita, a takođe je NATO tražio pomoć od Nemačke. Ovo je naš odgovor“, rekao je potpukovnik Štefen Lib, komandant jedinice Patriota.
Litvanija je utrostručila jedinice pogranične straže na beloruskoj i ruskoj granici tokom leta, uz oficire iz Letonije i Poljske.
Dve zemlje su takođe poslale policiju da pomogne u patroliranju po Viljnusu.
Gradonačelnik Viljnusa je preporučio stanovnicima da odu na odmor van grada, ako žele da izbegnu gužve u saobraćaju, jer će veliki delovi centra prestonice biti zatvoreni tokom samita.
Kako javlja izveštač Tanjuga, deluje da su građani poslušali apel gradonačelnika, s obzirom na to da je na ulicama prisutan mali broj ljudi, policija patrolira i povremeno prolaze vozila pod njenom pratnjom.
Grad je okićen zastavama Litvanije, Ukrajine i NATO-a.

Zemljotres jačine 5,6 stepeni po Rihteru pogodio Tajvan
Zemljotres jačine 5,6 stepeni po Rihterovoj skali pogodio je danas Tajvan, saopštio je američki Geološki zavod.
Epicentar zemljotresa bio je 87 kilometara istočno od grada Hengčuna sa oko 31.200 stanovnika.
Do sada nema izveštaja o eventualnim žrtvama ili šteti.
Nije izdato upozorenje na cunami, preneo je Tas, prenosi Tanjug.

Petković: Svečlja kriminalizacijom Srba opravdava prisustvo parapolicije
Direktor Kancelarije za Kosovo i Metohiju Petar Petković ocenio je danas da je pokušaji ministra unutrašnjih poslova privremenih prištinskih institucija Dželjalja Svečlje da kriminalizuje Srbe sa severa KiM imaju za cilj da opravdaju, kako je naveo, protivpravno prisustvo parapolicijskih jedinica, „gde danonoćno terorišu srpski narod”.
„Lažni ministar, a pravi nasilnik i ekstremista Dželjalj Svećlja, zajedno sa njegovim okupacionim falangama preobučenim u odela Kosovske policije, jedini su kriminalci na severu Kosova i Metohije i tu nemaju šta da traže”, naveo je Petković u saopštenju. Poručio je da bi bilo najbolje da Svećlja „pođe od sebe i optužnice koja je godinama podignuta protiv njega zbog napada kamenicama na pripadnike tzv. Kosovske policije, ali i zbog prevrtanja vozila misije Euleks”.
Dodao je da bi Svećlja, umesto što „nezakonito da privodi Srbe navodnom poznanju pravde i prava”, trebalo prvo sam da prestane da beži od tog istog prava i pravde.
„Da li je sprovođenje reda i zakona to što je kukavički poslao svoje falange da duge cevi uperuju u sina predsednika Aleksandra Vučića zbog jedne majice? Da li je vladavina prava kada Kurtijevi specijalci pucaju u leđa Dragiši Galjku, Miljanu Deleviću, Milanu Jovanoviću, braći Stojanović iz Gotovuše? Ili, kada brutalno pretuku srpsku decu Daru i Kristijana”, zapitao je Petković. Naglasio je da „hibridni rat koji Svećlja kukavički vodi iz Prištine protiv svega srpskog i posebno severa Kosova i Metohije”, rezultirao time da „nema tog čestitog Srbina koji bi ni javno ni tajno pristao da bude alibi Svećlji u njegovoj bolesnoj opsesiji okupacije severa i proterivanja Srba sa Kosova i Metohije”.
„To mu nikada neće uspeti”, poručio je Petković. Svečlja je ranije danas u intervjuu portalu Košev rekao da nije protiv srpskog naroda, već, kako tvrdi â€žšovinističkih projekata Srbije i kriminalaca”.

Ferstapen: Srećan sam što smo pobedili 11. put uzastopno
Vozač Red Bula Holanđanin Maks Ferstapen izjavio je danas da je srećan što je svom timu doneo pobedu na Velikoj nagradi Velike Britanije u šampionatu Formule jedan, prenosi Bi-Bi-Si.
Ferstapen je Red Bulu doneo 11. uzastopnu pobedu u Formuli 1, čime je ovaj tim izjednačio 35 godina star rekord Meklarena..
„Naravno da sam vrlo srećan što smo opet pobedili. Tu mislim i na 11. uzastopnu pobedu za ekipu. Mislim da je to prilično neverovatno, ali danas nije bilo tako jednostavno”, rekao je Ferstapen, koji je u Silverstonu stigao do šeste uzastopne pobede ove sezone.
Vozač Red Bula je ove godine zabeležio osam pobeda. Drugo mesto na VN Velike Britanije pripalo je vozaču Meklarena Landu Norisu.
„Veliko hvala celom timu napravili su neverovatan posao. Ništa od ovoga ne bi bilo moguće bez napornog rada koji su uložili. Stavili su me na tvrde gume, ne znam zašto - još su nejasni po pitanju nekih stvari”, rekao je Noris.
Vozač Mercedesa Luis Hamilton je stigao do trećeg mesta u Silverstonu.
„Hvala svima koji su me podržavali. Osetio sam energiju, osetio podršku i to je takođe razlog zašto smo se vratili ovde”, izjavio je Hamilton.
Prvo mesto u generalnom plasmanu vozača drži Ferstapen sa 255 bodova, dok je njegov timski kolega Serhio Peres osvojio 156.
Naredna trka u šampionatu F1 biće vožena 23. jula za Veliku nagradu Mađarske na stazi Hungaroring, prenosi Tanjug.

Na prelazu Gradina, na izlazu iz Srbije, čeka se četiri sata
Prema informacijama uprave granične policije u 17.15 časova, putnička vozila čekaju četiri sata na graničnom prelazu Gradina, na izlazu iz Srbije a na Preševu, na izlazu iz zemlje, putnička vozila i autobusi š zadržavaju 35 minuta, navode iz Auto-moto saveza Srbije (AMSS).
Teretna vozila najduže čekaju na Batrovcima, na izlazu iz Srbije i to dva sata dok se na prelazu Horgoš i Šid, na izlazu iz Srbije, zadržavaju 90 minuta.
Na ostalim graničnim prelazima nema dužih zadržavanja za sve kategorije vozila, prenose iz AMSS-a.

Tesla i Karađorđevići
Dr Oliver Subotić*
Dok sam iščitavao primarne izvore za potrebe pisanja knjige „Tesla: Duhovni lik”, imao sam prilike da se lično uverim u ono što su gotovo svi Teslini biografi u manjoj ili većoj meri uočili u njegovoj ličnosti, a to su izrazite „oscilacije” (neretko i protivrečnosti) u raznim temama. Ipak, primetio sam da postoji nekoliko tema u kojima, slikovito rečeno, ne postoje „sinusoide” i izražene „amplitude”, već isključivo „linearna funkcija”. Jedna od tih retkih tema gde Tesla pokazuje jasnu konstantu u stavovima je odnos prema srpstvu, Kraljevini Jugoslaviji i Kraljevskom domu Karađorđevića.
Nikola Tesla je tokom američkog perioda svog života postao izrazit kosmopolita, ostavši istovremeno srpski patriota. Tokom američkog perioda se formirao i kao ubeđeni srpsko-jugoslovenski monarhista, te je poput većine srpskih intelektualaca tog vremena vatreno podržavao koncept Kraljevine Jugoslavije i bio veliki poštovalac kraljevske loze Karađorđević. To poštovanje se već može uočiti u dostupnim dokumentima iz perioda Prvog svetskog rata, kada on izražava divljenje podvizima srpske vojske predvođene svojim nezaboravnim voždom, kraljem Petrom Prvim Oslobodiocem. Tako, povodom inicijative jeromonaha Nikolaja Velimirovića iz 1915. godine, da zajedno sa Mihajlom Pupinom i Pajom Radosavljevićem potpiše „Vidovdanski proglas” i pozove Srbe u SAD da pomognu svojim sunarodnicima na Balkanu, Tesla iznosi stav da bi taj apel američki Srbi najpre poslušali ako bi ga potpisala dva srpska kralja: Petar Karađorđević i Nikola Petrović.
Ličnost u kraljevskoj lozi Karađorđević, koju je Tesla posebno izdvajao, bio je kralj Aleksandar, koji ga je odlikovao Ordenom Jugoslovenske krune prvog stepena 1931. godine. Kralja Aleksandra je doživljavao kao vladara koji je uspeo da napravi snažnu državu (Kraljevinu Jugoslaviju) i ujedini tri balkanska naroda (Srbe, Hrvate i Slovence). U svom posmrtnom slovu Kralju Mučeniku, objavljenom 1934. godine u „Njujork tajmsu”, Tesla ovako zbori: „Poput Vašingtona, bio je sposoban i neustrašiv general koji je oslobodio svoju zemlju od ugnjetavanja; poput Linkolna bio je mudar i patriotski vođa koji je pretrpeo mučeništvo.” Tesla je, pritom, verovao da će mučenička krv kralja Aleksandra definitivno ujediniti narode Kraljevine Jugoslavije (što se, kao što je dobro poznato, nije desilo). Sa druge strane, strahovao je za jedinstvo mlade države, zbog čega je javno podsetio sve Hrvate i Slovence na činjenicu da je njihova sloboda kupljena cenom srpske krvi u Prvom svetskom ratu. Kralj Aleksandar je za Teslu bio i ostao ličnost koja zaslužuje da bude na „pijedestalu srpskih velikana” – pišući pozdravno pismo Srbima u Geriju (Indijana, SAD) uoči Drugog svetskog rata, on za kralja Aleksandra koristi epitete „Veliki” i „Mučenik”.
Kada je reč o kralju Petru Drugom Karađorđeviću, Tesla i prema njemu pokazuje odnos dubokog poštovanja i izrazite odanosti, približan onome koji je ukazivao kralju Aleksandru. U jednom pismu iz 1938. godine upućenom inženjeru Slavku Bokšanu, Tesla kralja Petra Drugog naziva „mladim orlićem iz gnezda velikog orla”, a Srbe u SAD javno poziva da budu odani mladom monarhu, koga naziva „zenicom u oku naroda”. On kralja Petra Drugog veliča u nekoliko javnih objava u SAD želeći mu mnoga leta. Na koncu, poslednji Teslin izlazak u javnost – tačno pola godine pred smrt – bio je osmog jula 1942. godine u hotelu „Njujorker”. On tada, već prilično ugroženog zdravlja, izlazi u pratnji svog sestrića, diplomate Save Kosanovića, da pozdravi kralja Petra Drugog. Mladi kralj je u to vreme bio u poseti SAD, sa ciljem da od predsednika Ruzvelta izmoli vojnu pomoć za generala Dragoljuba Mihailovića (koga je Tesla, po rečima čuvenog američkog istraživača Lelanda Andersona, smatrao za „simbol drevne srpske borbe za krst časni i slobodu zlatnu”). „Hrvatski glas” izveštava o susretu mladog monarha i Tesle, navodeći kako je genijalni pronalazač rekao da mu je kralj svojom posetom učinio najveću čast i da će mu to biti „najmilija uspomena”. Svoj uvodni govor kralju Petru Drugom Tesla je završio rečima: „Veličanstvo, Bog Vas blagoslovio!”. Prema Kraljevim memoarima, obojica su tokom rastanka plakala, a Tesla ga je otpratio podsećanjem na zaveštanje kralja Aleksandra: da čuva jedinstvo naroda Kraljevine.
Važno je ovom prilikom istaći da je Tesli bila apsolutna strana bilo kakva ideja Jugoslavije bez srpske krune na njenom čelu – ostao je odan kralju Petru Drugom Karađorđeviću i pored stalnih ubeđivanja okoline da pređe na stranu Tita i njegovih komunista, koji su se od samog početka rata spremali za revolucionarni prevrat i nasilno preuzimanje vlasti. O čvrstom Teslinom stavu prilično argumentovano piše Margaret Čejni, pozivajući se na hrvatskog profesora Bogdana Radicu, diplomatu Kraljevine Jugoslavije u SAD, koji je tokom rata prešao na Titovu stranu. Iz njene studije saznajemo da je Sava Kosanović bezuspešno pokušavao da privoli svog genijalnog ujaka da se od kralja okrene ka Titu. O svemu navedenom u svojim memoarima svedoči i Konstantin Fotić, ambasador Kraljevine Jugoslavije u SAD, koji navodi da je svaki pokušaj da se od Nikole Tesle izvuče bilo kakva poruka protiv Kralja Petra Drugog bila bezuspešna. Teslina odanost srpskoj kruni bila je do kraja života održana besprekorno.
Da li bi Tesla, da je danas među nama, od „linearne funkcije” skrenuo kao „sinusoidi” u navedenim temama? To je već domen pretpostavki. A ono što možemo pretpostaviti jeste da bi zbog gorkog iskustva Jasenovca, Jadovna i, na kraju, „Oluje” imao krajnje rezervisan stav prema nekoj novoj jugoslovenskoj ideji. Možemo slobodno pretpostaviti i to da bi se i danas zalagao za što bolje odnose Srba sa Hrvatima i Slovencima, koje je smatrao bratskim narodima. A ako ćemo suditi po ogromnom poštovanju koje je decenijama ukazivao Karađorđevićima – kao i ništa manjem poštovanju koje oni do dan danas ukazuju njemu – verovatno bi u naše vreme bio i počasni član Krunskog saveta.
*Osnivač Zadužbine „Petar Mandić”, dobročine ustanove koja neguje uspomenu na Tesline pretke

I učenici i preduzetnici
Od našeg stalnog dopisnika
Banjaluka – Da nema bolje teorije od dobre prakse, pravilo je koje se potvrdilo i na nedavno održanom Regionalnom sajmu učeničkog preduzetništva u Banjaluci. Na njemu su učestvovale 72 kompanije, čiji su osnivači i radnici – bosanskohercegovački srednjoškolci. Ukupno, u Banjaluci je na ovoj manifestaciji bilo više od 430 đaka iz Cazina, Bihaća, Prijedora, Banjaluke, Novog Grada, Teslića, Doboja i Dervente.
Direktor Programa učeničkog preduzetništva u BiH i predstavnik norveške nevladine organizacije „Program biznis inovacija, koja finansira otvaranje učeničkih kompanija Jon Ostgard naglasio je da je ove godine postignut rekord.
„Za ovu smotru prijavilo se više od 200 učeničkih kompanija”, rekao Ostgard.
Prvi čovek Agencije za razvoj malih i srednjih preduzeća RS Slobodan Marković objašnjava da je učeničko preduzetništvo „veliki doprinos mobilizaciji inovativne populacije”. „Posle uvođenja predmeta Osnovi preduzetništva u srednjim škola, logičan korak je bio uvođenje praktične nastave iz ove oblasti.”
Ljiljana Zukanović, profesor bihaćke Mešovite srednje škole, kaže da ova obrazovna ustanova ima pet učeničkih preduzeća tako da se kroz rad u njima podstiče kreativnost učenika, jer oni kroz praksu nadograđuju teoretska znanja.
„Osim što rade u okviru praktične nastave, oni rade i kod svojih kuća. Na taj način su učenici manje izloženi negativnim izazovima ulice”, naglašava Zukanovićeva.
Učenici ove škole Albin Majetić i Adisa Bajrić kažu da kroz rad omladinskog preduzeća „stiču iskustvo koje će im pomoći u životu” i da je ovo „njihovo ulaganje u bolju budućnost”.
Jovanka Dražić, profesorka Poljoprivredno-prehrambene škole iz Prijedora, dodaje da su njeni učenici registrovali osam preduzeća u kojima radi 35 đaka. U ovim preduzećima uzgajaju se gljive, prave džemovi i pekmezi, ajvar...
„Program je prilagođen učenicima i nastavnicima, koji im svojski pomažu. Đaci kroz ova preduzeće u praksi učvršćuju svoje znanje. Prodajom proizvoda pokrivaju troškove, a dobit dele”, kazala je Dražićeva.
Milana Keča iz Novog Grada, učenica četvrtog razreda Srednje mešovite škole „Đuro Radmanović”, budući poslovno-pravni tehničar, sada je već direktorka učeničkog preduzeća „Božur”.
„Ručno pravimo ukrasne saksije, flaše i druge predmete. Tako stičemo radne navike, podstičemo svoju maštovitost i razvijamo stvaralački potencijal”, zadovoljna je Keča.
Rasima Suljić, đak Ekonomske škole iz Cazina, angažovana je u kompaniji „Moj raj”. „Prvi put sam na ovakvoj smotri i jednostavno rečeno sve je ekstra – od organizacije do učesnika. Mi u našoj kompaniji delimo i rad i profit. Ovo će nam iskustvo mnogo pomoći sutra kada uđemo u vode ozbiljnog biznisa”, ne krije optimizam Suljićeva.
Ukupni pobednici sajma su „Moj san” iz prijedorske Poljoprivredno-prehrambene škole i „Kraljevi trpeze” iz Ugostiteljske škole u Doboju. Oni su, u ukupnom zbiru, bili najbolji u sve tri takmičarske kategorije – najbolji biznis-plan, najbolji proizvod i najbolji logo i štand. Osnovna delatnost „Mog sna” je proizvodnja gljiva, a „Kraljeva trpeze” pravljenje i dostava hrane.
Prvu nagradu za najbolji biznis-plan osvojila je kompanija „Akva” iz Bihaća, osnovana pri Ekonomskoj školi. „Ovo je za sve nas veliko priznanje i veliko zadovoljstvo”, kaže Nerma Sušić.
Nagradu za najbolji štand i logo dobio je „Digital tim” iz Dervente. Njegov član Bojan Popović dodaje da je srećan zbog ovog priznanja i da on i njegovi drugari uživaju u radu kompanije, jer im omogućava da timski razvijaju svoje ideje.
Za najbolji proizvod nagradu je dobila derventska „Herba”, kompanija koja deluje u okviru Stručne škole za radnička zanimanja. „Nagrađeni smo za biljne čajeve i ulja napravljena od bilja. Zaista smo srećni zbog ovog uspeha”, kaže Danijela Miljević.
Boro Marić

Crno-beli “šengen”
Punih sedamnaest i po godina, od 1992. pa do kraja 2009. godine, ova zemlja i ovaj narod su bili pod sankcijama koje nam je uvela Evropska unija. Poslednji zid je pao skidanjem sa crne liste Šengenskog sporazuma, kada nam je ponovo dozvoljeno da putujemo bez viza. Dakle, bez mizernog čekanja, dugih redova i malih ljudskih drama pred konzulatima evropskih zemalja. Kako stvari sada stoje, ispada da smo olako i brzo zaboravili sve tadašnje muke.
Ta odluka Saveta ministara Evropske unije proslavljena je kao nacionalna pobeda, kao kraj mračne ere ove zemlje. Čak je u tom trenutku poraslo i poverenje javnosti u vladu. I od tada ništa nismo uradili da očuvamo tu pobedu.
Evropu preplavljuju lažni azilanti iz Srbije, a mogućnost privremene suspenzije bezviznog režima biće razmatrana 24. februara na redovnom zasedanju ministara unutrašnjih poslova i pravde EU.
EU nas je već upozoravala na „pogubne posledice vizne liberalizacije”, a naše vlasti su tada dodatno informisale građane o njihovom pravu da provedu najviše 90 dana u periodu od 180 dana u državama šengenske unije, kao i o tome da nemaju pravo na azil u zemljama EU. Tada je otkriveno i da neki auto-prevoznici i takozvane turističke agencije sa juga Srbije obmanjuju građane i obećavaju im azil u EU. Posle najave akcije srpskih vlasti da se to spreči, izgledalo je da se ovoj pojavi stalo na put. Ali, sve je bilo kratkog daha i ostalo „mrtvo slovo na papiru”.
Neki građani Srbije skloni da kao „turisti” nađu uhleblje kidišu i dalje na Evropu, a naši organi vlasti nemaju za sada, osim verbalnog, drugi način da se pozabave ovom pojavom opasnom po sve nas.
Ministar unutrašnjih poslova je deklarativno najavio „mere protiv mogućih azilanata”, ali je malo urađeno da se sankcionišu agencije koje mame takve „putnike” i izvode ih „grlom u jagode” na evropski put. Nijedna agencija od takvih nije ni kažnjena ni ukinuta i „azilantski put” i dalje funkcioniše.
Reč je o hiljadama ljudi koji ipak u ukupnom broju ne čine ni 0,1 odsto stanovništva Srbije, i oni, kao neželjena pojava u Evropi, mogu da upropaste i pokvare sve ono što smo se trudili da dobijemo posle skoro dvodecenijske „gvozdene zavese”.
Ako ne želimo da nam se desi ono što smo preživeli kao moru, potrebna je brza, najbrža, konkretna i oštra akcija na sprečavanju takvih izletnika.
Kakva, zapitaće se mnogi? Ko može da spreči one sa digitalizovanim novim pasošima da krenu kuda im duša hoće, da sami biraju kuda će se zaputiti. Pa, može, EU to zahteva od nas.  Kao što postoji takozvani sanitarni kordon na ulasku u neku državu, postoji ista mogućnost i na izlasku, uz sva uvažavanja ljudskih i ostalih prava. Vaučeri, aranžmani, količina novca koji putnik nosi – sve to pojašnjava namere onog koji je negde krenuo… Na pitanje, ko treba da pravi selekciju, odgovor je više nego prost. Onaj organ državne vlasti koji kontroliše granicu!  Da počne, jer nije, i da ne bi 99,9 odsto građana postali ponovo taoci onih koji se ipak – iskazuju u promilima.

Koalicioni potencijal
Pre izvesnog vremena, u ovoj rubrici sam pisao o medijskoj ofanzivi golootočkog Velikog brata, Brozovog generala Jovana Kapičića, ukazujući na njegov „estradni potencijal”.
Ubrzo se, međutim, pokazalo da sam „potencijale” „generalove” biografije i „generalovog” „personalitija”, ali i nihilistički karakter srpske političke scene – dobrano potcenio.
Moja očekivanja su izneverena: „generalu” nije ponuđeno ni direktno učešće ni mesto „advertajzera” u nekom rijaliti programu sadomazohističkog tipa. Ali je, zato, kao počasni gost, pozvan na sednicu glavnog odbora LDP-a. A LDP nije bilo kakva stranka, nego, malo li je – parlamentarna. „Potencijal” koji čovek poseduje, dakle, nije samo „estradni” nego i „koalicioni”.
Na pitanje šta ga vezuje sa „generalom” Kapičićem, lider LDP-a je odgovorio da ga vezuje „antifašizam”!?
Za upućene u čaršijske relacije, Kapičićevo priključenije „antifašističkoj koaliciji” ne predstavlja iznenađenje. „General” je, naime, veoma omiljen u serklu „levih kulturnih radnika”, profesionalnih „prijatelja” i samozvanih naslednika pokojnog Danila Kiša. A serkl je veoma blizak LDP-u.
Neupućenima informacija, zaboravnima podsećanje: jedna od najčešće citiranih izjava pisca Danila Kiša je ona da – parafraziram – kada mu neko kaže kako fašistički i staljinistički logori nisu jednako zlo, prekida razgovor i ustaje od stola.
Kišovi „prijatelji” i „naslednici”, međutim, za stolom generala Kapičića – sede li sede.
Da li su, možda, jedni izmišljajući šta im je „Dača rekao u četiri oka”, a drugi raširenih zenica slušajući njihove izmišljotine – smetnuli s uma Kišove dokumentovane izjave? Ili, biće, nalaze kako Goli otok nije isto što i Staljinovi logori? Nego je, valjda, bolji, zato što čuvari Brozovog (anti)staljinizma svoje sužnjeve, uglavnom, nisu tukli, mučili i ubijali lično, već su ih terali da tuku, muče i ubijaju jedni druge!? Neupućenima još jedna informacija, zaboravnima još jedno podsećanje: Danilo Kiš je autor dokumentarnog filma posvećenog Ženi Lebl, golootočkoj stradalnici ,koja je verno opisala doživljene užase i muke!
Kad se sve sabere i oduzme, jedno je izvesno: ne samo sa „generalom” Kapičićem nego i sa svojim „prijateljima” i „naslednicima”, Danilo Kiš, da se, nekim čudom, po drugi put pojavi među Srbima – teško da bi za sto seo.
No, pustimo „prijatelje” i „naslednike”, već su dobili više prostora nego što zaslužuju.
U „antifašističku koaliciju” sa Jovanom Kapičićem, preko LDP-a, stupio je i Svetislav Basara, drugi gost glavnog odbora ove stranke.
Basara nije ni Kišov „prijatelj” ni Kišov ,,naslednik”. I nije „kulturni radnik”. Nego je – pisac. I premda se tokom sekundarne, publicističko-diplomatske karijere, zalagao za sve i svašta, i protiv svega i svačega se bunio – afinitete prema glavešinama Brozove državne bezbednosti – čak i sitnijim i manje ,,zaslužnim” od golootočkog generala – barem do sada i barem javno, koliko mi je poznato, nije pokazivao.
Nije najjasnije šta je Basaru nagnalo da poslovično veliku snagu, visinu iliti širinu svog „koalicionog potencijala”, na primeru Jovana Kapičića – po ko zna koji put dokaže.
Možda – „nacionalna topografija”?
Negdanji postmodernista, a novopečeni pripadnik „antifašističke koalicije”, naime, nedavno je, javno da javnije biti ne može, piscu Vuletu Žuriću skresao u bradu i brk kako on i ostali „koji su došli iz Bosne, misle da su veći Srbi od ostalih”!?
Što jest, jest – Kapičić iz Bosne stigao nije. I – što jest jest – sa srbovanjem nipošto ne preteruje.
Malo li je – mašala.

Navodnjavanje Grocke do leta 2012.
Gročanski poljoprivrednici dobiće sredinom 2012. savremeni sistem za navodnjavanje zasnovan na crpljenju vode iz Dunava, čija će izgradnja početi sredinom ove godine, rekli su gradski čelnici prilikom obilaska domaćinstva Miše Todorovića iz sela Brestovik u ovoj opštini. U čast Svetog Trifuna, zaštitnika vinogradara, Dragan Đilas, gradonačelnik, i Miroslav Čučković, član Gradskog veća, prisustvovali su sa saradnicima tradicionalnom orezivanju vinove loze i razgovarali sa poljoprivrednim proizvođačima iz ovog kraja.
– Izvlačićemo vodu iz Dunava i dovoditi je u rezervoar u Pudarcima, gde je najviša kota, odakle će se voda kapilarno spuštati na dobar deo područja Grocke. Projekat se radi na predlog Zaharija Trnavčevića i verovatno je prvi ovakav poduhvat u Srbiji – naveo je Đilas.
Poljoprivreda je, podsetio je on, najveća izvozna grana Beograda, zbog čega će Gradska uprava nastojati da u budućnosti navodnjava celu gročansku opštinu.
– Grad želi i da preuzme kombinat „Voćarske plantaže” u Boleču, po uzoru na Poljoprivrednu korporaciju „Beograd”, kako bi u saradnji sa ovdašnjim poljoprivrednicima bilo omogućeno da se koristi zemljište tog preduzeća – najavio je Đilas.
Cevovod u Grockoj dugačak sedam kilometara sa rezervoarom, kroz koji će dnevno iz Dunava prolaziti 5.000 kubika vode, biće gotov na leto 2012, najavio je Miroslav Čučković.
– Vrednost radova je 3,3 miliona evra, a sistem će moći da pokrije 600 hektara poljoprivrednog zemljišta u Pudarcima, Brestoviku, Begaljici i Grockoj. Svaki domaćin imaće česmu u svom dvorištu odakle će sistemom „kap po kap” snabdevati voćnjake i vinograde. Naknada koju će proizvođači godišnje davati za upotrebu vode biće korišćena za kaskadnu izgradnju sistema za navodnjavanje na drugim parcelama. Voda će biti hemijski ispravna, jer uređaji imaju sklopku za njeno prečišćavanje do tehničkog nivoa – da ne bude za piće, ali da bude zdrava za voćnjake – objasnio je Čučković.
Naredni poduhvati grada u poljoprivredi, dodao je on, biće izgradnja hladnjače u Mladenovcu, za koju će sredstva biti opredeljena naredne godine. Grad će pomoći pojedinačnim proizvođačima i da kupe mašine za pakovanje robe koju plasiraju u hipermarkete, a u ovoj godini počeće izgradnja veletržnice, na kojoj će poljoprivrednici iz svih beogradskih opština iznositi proizvode na tržište. To će podrazumevati i niže cene, pa će koristi imati i stanovnici.
– Kad u centru grada podižemo mostove i gradimo saobraćajnice, značajno je da istovremeno sredstva uložimo i u ove stvari koje će sigurno doneti profit, jer sve što se zaradi od jedne voćke ostaje u Srbiji, za razliku od, na primer, veš-mašina, gde se uveze 80 odsto delova, a aparat se samo sklapa kod nas pa je profit manji – zaključio je Čučković.
D. Bukvić

Vakcina za psa ili sud za gazdu
Deset ekipa „Veterine Beograd” obišlo je 11.208 domaćinstava na područjima zaraženim životinjskim besnilom (Sremčicu, Rušanj, Umku, Železnik i Resnik) i pelcovalo 904 psa i mačke. Kako bi sprečili širenje zaraze, veterinari su popisivali ljubimce, a potom ih o trošku vlasnika vakcinisali (800 dinara) i čipovali (200 dinara).  
Veterinari su na terenu nailazili na domaćine koji su pod različitim izgovorima odbili da pelcuju svoje ljubimce. Među njima je bilo i onih čiji psi i mačke imaju po nekoliko godina, a nikada nisu osetili ubod igle, iako zakon obavezuje vlasnika da vakciniše životinju stariju od tri meseca. Kada se podvuče crta, ekipama „Veterine Beograd” nije uspelo da pelcuju i čipuju 1.450 vlasničkih životinja, jer nisu imale dozvolu njihovih gazda – za 1.306 pasa i mačaka stoji napomena da nisu tretirane jer su njihovi vlasnici izjavili da za to nemaju novca. 
U upravi za veterinu objašnjavaju da oni zakonski nisu ovlašćeni da na licu mesta novčano kažnjavaju ljude koji odbijaju da vakcinišu i čipuju četvoronošce. Sada je „lopta u dvorištu” veterinarske inspekcije, koja je dužna da prijavi gazde koje ne poštuju propise. Sudija za prekršaje može da, po Zakonu o dobrobiti životinja, odredi kaznu od 5.000 do 50.000 dinara. 
– Naš deo posla bio je da sprečimo širenje besnila. Spisak evidentiranih životinja ući će u bazu podataka Ministarstva poljoprivrede, šumarstva i vodoprivrede. Dužnost nam je i da prosledimo podatke o domaćinstvima koja imaju ljubimce, a odbili su saradnju. Pelcovano je 1.678 vlasničkih životinja, a 2.079 vlasnika nije bilo kod kuće kada su veterinarski timovi obilazili teren. Ovi slučajevi su dalje u nadležnosti veterinarske inspekcije – ističu u „Veterini Beograd”.

Specijalna bolnica zaturena u planini
Nova Varoš – Sablasno prazno zvrji ovih dana golemo zdanje od 17.000 kvadrata sa više od 300 kreveta Specijalne bolnice „Zlatar“ na istoimenoj planini. Ni traga od gostiju u Rehabilitacionom centru kroz koji je za 33 godine postojanja prošlo više od 100.000 onih koji su ovde, o svom ili trošku fonda zdravstva, tražili oporavka i odmora. Ništa tu sada ne radi – samo jedan recepcionar i majstor za kotlove, da sistem ne smrzne, nadgledaju objekat. Većina ostalih zaposlenih (ukupno ih je sada 83, od kojih je ostao samo jedan lekar i 20 sestara i terapeuta) već nekoliko dana štrajkuju pred novovaroškom Skupštinom opštine.
– Protest smo organizovali tražeći da se reši pitanje „Zlatara“, da ustanova umesto ka sunovratu krene ka oporavku. Tražimo i da nam se isplate zaostale zarade: u poslednja četiri meseca primili smo samo šest hiljada dinara, za 2009. godinu duguje nam se šest i po plata, staž nam je 16 meseci nepovezan. Želimo i da znamo istinu o sudbini „Zlatara“ koji su maćehinski odnos države i loše rukovođenje gurnuli u propast – izjavio je povodom štrajka Dragan Grbović, predsednik sindikata u Specijalnoj bolnici „Zlatar“.
Ova ustanova je sada, praktično, ni na nebu ni na zemlji. Zvanično nije zatvorena, ali ne radi, njen v. d. direktora Đoko Zečević zvanično je u ostavci, tri puta je zahteve već pisao, a o tome se nadležni ne oglašavaju. Zečeviću, inače, radnici zameraju što uredno prima platu od 120.000 dinara mesečno dok su oni radili bez dinara. V. d. direktora o tome kaže da se tako dogovorio kad je januara prošle godine stupio na ovu nezahvalnu dužnost, ali da od decembra taj novac ne prima.
– Država je digla ruke od „Zlatara“ i zato se ovo događa. Sunovrat ustanove počeo je prvom neuspelom privatizacijom pre nekoliko godina, a potom državnom odlukom o ukidanju kardiologije, okosnice rada ove specijalne bolnice – počinje svoju priču Đoko Zečević, penzioner koji je u radnom veku bio direktor Tehničke škole u Novoj Varoši i ovdašnje radne jedinice beogradskog „Progresa“.
 Veli da je na mesto v. d. direktora „Zlatara“ došao pre 13 meseci ne znajući kolike će gubitke zateći. Sačekao ga je ogroman minus od preko 100 miliona dinara.
– Pristao sam da rukovodim, i to na ubeđivanja pomoćnice ministra zdravlja Nevene Karanović, koja mi je obećavala da će ministarstvo pomoći, i molbu predsednika novovaroške opštine Slaviše Purića. Brzo sam po dolasku ustanovio silne gubitke i dugovanja, a odmah mi je, na sastanku u Ministarstvu zdravlja sa ministrom Milosavljevićem i njegovom pomoćnicom, saopšteno da je kardiologija ukinuta na Zlataru. Odlučili su to iako je ova ustanova na tome zasnivala rad i imala stručnjake i savremenu opremu. Razmišljao sam tada da od rukovođenja odustanem, ali su mi obećali da će kod nas razvijati lečenje reumatoloških i oboljenja lokomotornog sistema, na osnovu čega je Vlada uredbom, aprila prošle godine, opredelila da će RZZO finansirati 60 postelja dnevno ovih indikacija. Ponadali smo se, primili fizijatra iz Beograda, ali prvi pacijent o tom trošku stigao nam je 9. juna, a poslednji 8. novembra, ukupno njih 59, i to je bilo sve – kazuje Zečević.
 Preko leta, nastavlja on, zabeleženo je 21.000 komercijalnih noćenja, ali je i to bilo nedovoljno za „minimalac“ isplaćivan zaposlenima, troškove već dotrajalog objekta i saniranje dugova. Na jesen su mu u ministarstvu obećali da će slati 2,5 miliona dinara mesečno za minimalne plate radnika, ali nisu. Nastupila je grejna sezona, energente je valjalo nabavljati, a najpre je NIS blokirao račun „Zlatara“ zbog dugova od 2,5 miliona, a kasnije, čim su iz blokade izašli, i EPS za celih 28 miliona dinara.
– Pozajmljivali smo, petljali, nije vredelo. Pomogao nam je, tokom januara, Fond PIO dovodeći ovde 100 penzionera i plativši avansno, ali i to je bila samo kap u moru troškova. Objekat star 33 godine oronuo je, puca instalacija pa smo morali da kupimo nov kotao, kad su ovi penzioneri boravili prozore kroz koje je duvalo zatiskivali su peškirima i ćebadima – opisuje stanje v. d. direktora, dodajući da je krajem januara zvanično zatražio razrešenje od Ministarstva zdravlja, što je učinio i predsednik Upravnog odbora ove ustanove Milivoje Ćirović, ali do danas nisu razrešeni. Za sve ovo vreme ukupni dugovi „Zlatara“ dogurali su na 140 miliona dinara, pri čemu je od toga (69 miliona) najveći deo za plate i doprinose zaposlenima.
Branko Pejović

I miševi potpaljuju vatru
Kraljevo – Velika poslovna zgrada kraljevačkog „Jasena“ i preduzeća MTI izgorela je, pre tri dana, do temelja. Policija je saopštila da je „uzrok neispravna priključnica na elektroinstalaciji što je izazvalo toplotu, paljenje kabla i okolnih lako zapaljivih predmeta“.
Međutim, gradom je brzo krenula priča da je, istinski, vatru „potpalila“ eventualna naknada od osiguravajućeg društva. To je, ipak, potpuno neosnovano iz razloga što pomenuti objekat nije ni bio osiguran pa je šteta od oko deset miliona dinara samo nevolja vlasnika. A, motiv za ovakve glasine su i sve učestaliji požari na ovom području, što nam potvrđuje i Milanko Obrenović, komandir vatrogasne jedinice u Kraljevu.
– Prošle godine smo ovde imali oko 600 intervencija, a sada, samo za ovih mesec i po dana, 92. Takođe, u 2010. je bilo osam velikih požara, a od početka ove godine ih je već šest. Znate, gorela je zgrada gradske uprave, plažni bife „Golub“, jedno veliko domaćinstvo u Žiči, imali smo u blizini Raške i paljevinu u kojoj je jedno lice stradalo, pa proteklog vikenda „Jasen“... Najčešći uzrok su instalacije, stare, ili su ih miševi nagrizli, i nema tu pravila, takvi vodovi su opasnost bilo zimi kada se zagrevamo ili leti kada se rashlađujemo – tvrdi Obrenović.
Obrenović nam je još objasnio da u okviru Štaba za vanredne situacije postoje službe koje preventivno brinu o objektima povećanog rizika, ali brojne su poslovne zgrade u kojima je posle privatizacije, recimo, promenjena delatnost ali bez prilagođavanja instalacija za novi posao.
– Složen je posao utvrđivanja uzroka požara iako je obaveza vatrogasaca da sačuvaju sve što bi moglo biti dokaz. Jer, teško je to sa potpunom sigurnošću i do detalja istražiti, pošto mesto odakle je vatra krenula naješće izgori. Može biti da su uopštene tvrdnje ekipa za uviđaj da je „uzrok neispravna instalacija“. Naime, malo je primera da se to stopostotno utvrdi kao kao kada smo posle požara u jednoj prodavnici utvrdili konkretan uzrok pregledajući video snimak gde se jasno vidi da je vatra krenula od punjača za mobilni telefon – kaže Obrenović.
Velike osiguravajuće kuće štite svoju kasu povećanim premijama za osiguranje kada ocene da je rizik veći, poseduju čak i specijalnu opremu za otkrivanje takozvanih toplih mesta i mogućih požara kod većih objekata... Želko Kosovac, šef službe za osiguranje korporativnih klijenata u „Dunav osiguranju“ u Kraljevu, ne tvrdi da nema slučajeva poput one priče o „salašu koji se srušio prema jugu a duvao jugozapadni vetar“, ali dodaje da su u obavezi da svaki pa i najmanji požar prijave policiji čak i ako je ugašen bez vatrogasaca.
– Mi sumu osiguranja isplaćujemo, kao što smo to učinili i ovde, u slučaju gradske zgrade, bifea „Golub“, a kasnije ako se utvrdi da je do požara došlo, recimo, nepažnjom, nestručnim rukovanjem pojedinca sa, primera radi, zapaljivim predmetom, pokrećemo takozvani regresni postupak. Kao uzrok požara najčešće su stari i elektrovodovi koje su izgrizli miševi, a ako posumnjamo da je to bila nečija namera, prevara, imamo i našu internu službu koja se bavi tim poslom. Naravno, „osumnjičene“ prijavljujemo nadležnim organima a ako su i naši zaposleni u tim predmetima grešili, i protiv njih se vodi odgovarajući disciplinski postupak. Imali smo slučaj da je od požara navodno stradalo 1,2 miliona košulja, a utvrdili smo da u tu prostoriju nije moglo biti uskladišteno više od četiri stotine. Dakle, vlasnik objekta nije namerno podmetnuo požar, ali je na tome pokušao da se ovajdi – kaže Kosovac.
M. Dugalić

Original ili kopija Jesenjinovog prevoda
Na nedavno održanom Božićnom sajmu knjiga u beogradskom Domu sindikata mogla se naći knjiga poezije Sergeja Jesenjina, objavljena 2009. godine, u izdavačkim kućama „Neven” (Zemun) i „Feniks” (Beograd), a kao prevodilac navedeno je ime Marine Zobnin. Profesor Miodrag Sibinović, prevodilac, tvrdi za naš list, da su u ovoj knjizi, osim njegovih,  štampani prepevi i drugih naših poznatih prevodilaca i pesnika Miodraga M. Pešića, Nikole Bertolina, Slobodana Markovića, Miroslava Topića i Dragutina Malovića.
Profesor Sibinović, je ovaj slučaj, zajedno sa drugim oštećenim prevodiocima, poverio Autorskoj agenciji Srbije, sa zakašnjenjem od godinu dana. Izdavačka kuća „Neven” registrovana je u ulici Gajevoj 14 u Zemunu, međutim, već danima nismo nikoga od zaposlenih uspeli da pronađemo na ovoj adresi. „Feniks”- Beograd, koji je potpisan kao suizdavač, i ne postoji u registru izdavača. Najbliži trag je „Feniks libris”- Zemun, ali, kako nam je rečeno u ovoj izdavačkoj kući taj trag potpuno je pogrešan. Naime, „Feniks libris”- Zemun nema nikakve veze ni sa spornom knjigom niti sa „Feniksom” iz Beograda. U Srpskom udruženju izdavača i knjižara, koje ima blizu devedeset članova, ne nalaze se ni „Neven” niti „Feniks”.
Marinu Zobnin, smo pokušali da pronađemo preko Udruženja prevodilaca Srbije. Rečeno nam je da ona nije član ovog udruženja. Pesme u zbirci izabrao je i priredio Živojin Janković, a kao izdavači potpisani su Mika Jeremijević i Vojislav Đuričić. Živojin Janković naveden je i kao urednik. Zanimljivo je, kako kaže Sibinović, da je knjiga nakon njegovog glasnog reagovanja na Božićnom sajmu, sutradan povučena sa štanda.
Prema rečima našeg sagovornika, ova knjiga sadrži kratak predgovor urednika i četrdeset osam pesama i poema.
– Međutim, svi ti prevodi (prepevi) pripadaju poznatim srpskim prevodiocima i pesnicima: Miodragu M. Pešiću, sedamnaest pesama i poema, Nikoli Bertolinu, trinaest, Slobodanu Markoviću sedam, Miroslavu Topiću dve pesme, i Dragutinu Maloviću jedna. Mojih je osam pesama, objašnjava Sibinović, dodajući:
– Neki od tih prepeva, poput, recimo, Pešićevih prevoda „Crnog čoveka” i „Ane Snjegine”, koji se kod nas objavljuju još od 1931. i tokom prethodnih osamdeset godina preštampavani su već bezbroj puta, drugi, pak, Markovićevi, Malovićev, Bertolinovi, Topićevi, kao i moji, objavljivani od pedesetih i šezdesetih godina prošlog veka do 2000. godine, kada je u Beogradu štampano i već osmo višetomno izdanje Jesenjinovih sabranih dela na srpskom jeziku. Našim ljubiteljima poezije poznati su, takođe, već više od pola stoleća. Zbog toga nema nikakve potrebe trošiti reči na dokazivanje da su pesme objavljene 2009. godine pod imenom prevodioca Marine Zobnin plagijat. Tekstovi tih prevoda (prepeva) su, uglavnom, prepisani od reči do reči, a minimalne izmene u ponekom stihu ostalih pesama pokazuju da onaj ko je „intervenisao” nije imao dovoljno nerva ni za izvorni ritam, niti za srpsku poetsku reč.
Uz to, naš sagovornik smatra da se pojavljivanje ovakve knjige može posmatrati s moralnog, kulturološkog, formalno-pravnog, pa i političkog stanovišta.
– Plagijat je morao da otkrije, još pre oštećenih prevodilaca, urednik izdavačke kuće. Zar je moguće da je demokratizacija izdavačke delatnosti i privatizacija izdavaštva toliko snizila kulturni nivo srpske uredničke populacije da jedan stručnjak nije u stanju da prepozna ni kultne tekstove iz srpske riznice prevodne književnosti kao što su Jesenjinova „Pesma o keruši”, „Pismo majci”, „Život vam je varka s toplom čamom”, „Crni čovek”, i druge, ili bar da, ukoliko ih čak i ne zna – zar je moguće da takav urednik ne zaviri u ranija srpska izdanja Jesenjinove poezije? To je nešto što bi moralo da predstavlja minimum poštovanja nacionalne kulture u kojoj se neko bavi izdavaštvom, smatra dr Miodrag Sibinović, zaključujući da bez uspešnog rešavanja problema piraterije i primene zakona ne može da se očekuje da zaštita intelektualne svojine prestane da bude briga samo ugroženog pojedinca.
M. Vulićević

Zahvali Šekspiru
Berlin – Lepo je videti ulice, zgrade, pa i ruševine Beograda i Pančeva na velikom filmskom platnu, uveriti se koliko je fotogenična Skupština Srbije kada u njoj, umesto naših poslanika, sede internacionalni glumci, koliko su uvek sjajni, znanjem i iskustvom potkovani i korisni naši filmski radnici, koliko su kostimi naše Bojane Nikitović adekvatni, autentični arhivski snimci beogradskih protesta upotrebljivi, a naši glumci izražajni u malim filmskim ulogama...
A sve je to u „Koriolanu”, debitantskom dugometražnom igranom filmu slavnog britanskog glumca i sada reditelja Rejfa Fajnsa, snimanom tokom prošle godine na primamljivim lokacijama u Srbiji, zahvaljujući angažmanu Den Tane i njegove ćerke, američke producentkinje Gabrijele, uz logističku podršku čak i naše policije i pripadnika SAJ-a koji su imali i zahtevne glumačke zadatke...
Fajnsov „Koriolan” imao je svetsku premijeru u takmičarskom programu 61. Berlinskog festivala i kao vanvremenski politički triler zasnovan na fenomenu vlasti, političkih manipulacija i predrasuda unutar suprotstavljenih društvenih krajnosti, sasvim se uklapa u tradicionalnu političku obojenost Berlinala.
Prvi utisak posle podnevne novinarske projekcije da se svesti na sledeće: ovo je solidan film, bolji od svih do sada viđenih u inače ispodprosečnom takmičarskom programu. Ukoliko se posmatra van festivalskog i takmičarskog konteksta, onda se može reći i to da je „Koriolan” izvesna mešavina produkcijski dobro upakovane britanske televizijske drame-političkog trilera i neke vrste ekranizovanog teatra, sa scenama borbi koje kao da su izašle iz poslednjeg filma Ketrin Bigelou „Katanac za bol”. Ne bi imao ovoliki odjek da ovo ipak nije i vanvremenski Šekspir čije su drame i dan-danas veoma aktuelne, počevši od onog što se događalo u Srbiji (i bivšoj Jugoslaviji), pa do onog što se sada događa na trgovima Tunisa i Egipta.
Fajns, dakle, treba da zahvali Šekspiru, donekle i svom scenaristi, oskarovcu Džonu Loganu koji je adaptirao Šekspirovog „Koriolana” za film. Naravno, za poštovanje je i strast s kojom je Fajns odigrao i naslovni lik kontroverznog rimskog vojskovođe Kaja Marcijusa Koriolana, kao i ideja o sasvim modernoj adaptaciji Šekspira. Ali, za posve uspešan film poštovanje često nije dovoljno. Sa novinarske projekcije mnogi su izašli.
„Koriolan” će zajedno sa Fajnsom uskoro otvoriti beogradski Fest i pozdraviti beogradsku publiku (pa će tada detaljnije o filmu biti reči), zahvaljujući direktoru Festa Milošu Paramentiću i čelniku distributerske kuće „Megakom film” Igoru Stankoviću, koji je kupio prava za prikazivanje ovog filma na teritoriji bivše Jugoslavije...
Inače, posle Vima Vendersa i njegovog 3D filma „Pina”, zbog kojeg je čak i Angela Merkel na premijeri nosila specijalne naočale, i legendarni nemački autor Verner Hercog pokazao je kako se može trodimenzionalno stvarati dokumentarac. Hercog u svom 3D filmu „Pećine snova” vodi gledaoce u istraživački pohod unutar spleta pećina u južnoj Francuskoj, čiji svodovi čuvaju crteže paleolitskog čoveka i svedoče o nastanku umetnosti. U 3D trojac uključio se i slavni francuski animator Mišel Oselot sa svojim dugometražnim animiranim filmom „Noćne priče” (u konkurenciji), koji je zapravo omnibus od šest izmišljenih bajki i nastavak istoimenog crtanog serijala koji je radio za francusku televiziju. Iako je privlačan zbog spoja modernih i drevnih crtačkih tehnika, Oselotov film nije ipak ostavio poseban utisak...
Na Berlinskom festivalu, u zvaničnim programima, nema srpskih filmova, ali se zato neki od njih prikazuju na projekcijama u okviru Evropskog marketa, u organizaciji naše jedine „sales”. kompanije (kompanija za prodaju filmova) „Soul Food” (duševna hrana) u vlasništvu producenta Miše Mogorovića i distributera Igora Stankovića. „Soul Food” nudi na prodaju filmove „Montevideo, Bog te video” Dragana Bjelogrlića, „Kako su me oteli Nemci” Miše Radivojevića, „Besu” Srđana Karanovića, „Turneju” Gorana Markovića, „Život i smrt porno bande” Mladena Đorđevića, „Đavolju varoš” Vladimira Paskaljevića, kao i hrvatske filmove „Majka asfalta” i „Kino Lika” Dalibora Matanića i „Šuma sumarum” Igora Gorana Viteza.
Najviše interesovanja, potvrđuju u ovoj kompaniji, vlada za Bjelogrlićev „Montevideo” i već su se pojavili potencijalni kupci iz Rusije, Austrije, Švedske, Švajcarske, Italije i susednih zemalja...

Vile na putu svile
Srećna Nova 4709 – tako mu nekako glasi čestitka po starom kineskom kalendaru. Prema tom računanju vremena, početkom ovog meseca ušlo se u godinu zeca. Otkako je Kineza-Beograđana o svemu ovome i kod nas se malo više priča i zna. Sa izvesnim zakašnjenjem (iz objektivnih razloga), muzički doček Kineske nove godine priredila je prošlog petka Beogradska filharmonija, a danas i sutra uveče to će se dešavati na pozornici Madlenijanuma, rezervisanoj za spektakl „Šarm Dunhuanga”.
Sav u lampionima i sličnoj kineskojdekoraciji, i atmosferi, Madlenijanum propisno „obučen” dočekuje publiku. A uslediće pomenuti spektakl u izvođenju Državnog ansambla Kine... – čitavi vekovi plesom, muzikom, pesmom, kostimima, bojama... ispričani. Ili, jedna prava „živa” izložba duge istorije i kulture najmnogoljudnijeg naroda na svetu, u punoj veličini i sjaju. Grad iz naslova – Dunhuang – ima zapaženo mesto u istoriji, kao važna tačka na nekad čuvenom putu svile koji je povezivao Istok i Zapad i kojim nije samo roba putovala već i kulture međusobno udaljenih naroda. Dunhuangu pripadaju i pećine Mogao, te prebogate riznice budističke i kineske kulture uopšte, sa hiljadama fresaka, skulptura, raznih antikviteta, mnoštvom knjiga na svili ispisanih.
Pojedini prizori oslikani na zidovima pećina, te usmena predanja naroda iz tog kraja Kine, oživeli su u ovom spektaklu. U toj muzičko-plesnoj galeriji smenjuju se scenske slike sa naslovima: „Vila”, „Leteći anđeo”, „Gromoglasni bubnjevi”, „Kalavinka”, „Svirajući lautu na leđima”, „Sveto proleće”, „Boginja milosrđa sa hiljadu ruku”, „Kamilino zvono na putu svile”... I, eto, neka vas možda baš to zvono podseti da je jedan moderan karavan natovaren drevnim kineskim kulturnim blagom stigao u naš grad.
----------------------------------------------------------------------------- 
Baletski „Orfej” ide u Peking
Na proleće će se i Madlenijanum predstaviti kineskoj publici – baletskom predstavom „Orfej u podzemlju” koreografa Krunislava Simića. Predstavu inspirisanu poezijom Branka Miljkovića naši igrači izvešće na Majskom festivalu umetnosti u Pekingu.

Viljnus zbog NATO samita kao tvrđava, sistemi Patriot usmereni ka Kaljiningradu
VILjNUS – NATO je pretvorio Viljnus, prestonicu Litvanije, u tvrđavu branjenu naprednim oružjem kako bi zaštitio američkog predsednika Džozefa Bajdena i druge lidere Alijanse na samitu sledeće nedelje, koji se održava 32 kilometra od litvanske granice sa ruskim saveznikom Belorusijom.
Više od 3.000 litvanskih vojnika brinuće o bezbednosti samita NATO-a u Viljnusu.
Šesnaest NATO saveznika poslalo je ukupno oko 1.000 vojnika da obezbeđuju dvodnevni samit 11. i 12. jula, koji se održava samo 151 km od same Rusije, prenosi Rojters.
 Mnogi od njih su poslali i napredne sisteme protivvazdušne odbrane koji nedostaju baltičkim državama.
„Bilo bi više nego neodgovorno da naše nebo bude nezaštićeno u trenutku kada Bajden i lideri 40 zemalja stižu“, rekao je predsednik Litvanije Gitanas Nauseda.
Nemačka je rasporedila 12 raketnih sistema Patriot, koji se koriste za presretanje balističkih i krstarećih raketa ili ratnih aviona.
Španija je dopremila sistem protivvazdušne odbrane NASAMS, Francuska šalje samohodne haubice Cezar, i uz Finsku i Dansku raspoređuje vojne avione u Litvaniji.
Ova zemlja je, uz Britaniju, isporučila sredstva protiv bespilotnih letelica.
Poljska i Nemačka su poslale snage za specijalne operacije pojačane helikopterima.
Drugi šalju opremu za borbu protiv bilo kakvih potencijalnih hemijskih, bioloških, radioloških i nuklearnih napada.
Litvanski predsednik vidi ove akcije saveznika kao potvrdu da je potrebno da NATO hitno uspostavi stalnu protivvazdušnu odbranu u baltičkim državama.
„Razmišljamo o tome šta će se desiti nakon završetka samita i radićemo sa saveznicima na stvaranju rotirajućih snaga za trajnu vazdušnu zaštitu“, rekao je on novinarima.
U selima pored beloruske granice, meštani su saopštili Rojtersu da se osećaju potpuno bezbedno, uprkos ponudi Minska da se tu nakon pobune smeste ruske plaćeničke trupe Vagner grupe i rusko nuklearno oružje.
Na aerodromu u Viljnusu, osam nemačkih raketnih bacača Patriot raspoređeno je sa cevima usmerenim u pravcu ruskog Kalinjingrada, a još dva prema Belorusiji.
„Znate gde se nalazite geografski i prilično dobro znate odakle pretnja dolazi. Litvanija je tražila od nas zaštitu samita, a takođe je NATO tražio pomoć od Nemačke. Ovo je naš odgovor“, rekao je potpukovnik Štefen Lib, komandant jedinice Patriota.
Litvanija je utrostručila jedinice pogranične straže na beloruskoj i ruskoj granici tokom leta, uz oficire iz Letonije i Poljske.
Dve zemlje su takođe poslale policiju da pomogne u patroliranju po Viljnusu.
Gradonačelnik Viljnusa je preporučio stanovnicima da odu na odmor van grada, ako žele da izbegnu gužve u saobraćaju, jer će veliki delovi centra prestonice biti zatvoreni tokom samita.
Kako javlja izveštač Tanjuga, deluje da su građani poslušali apel gradonačelnika, s obzirom na to da je na ulicama prisutan mali broj ljudi, policija patrolira i povremeno prolaze vozila pod njenom pratnjom.
Grad je okićen zastavama Litvanije, Ukrajine i NATO-a.

Zemljotres jačine 5,6 stepeni po Rihteru pogodio Tajvan
Zemljotres jačine 5,6 stepeni po Rihterovoj skali pogodio je danas Tajvan, saopštio je američki Geološki zavod.
Epicentar zemljotresa bio je 87 kilometara istočno od grada Hengčuna sa oko 31.200 stanovnika.
Do sada nema izveštaja o eventualnim žrtvama ili šteti.
Nije izdato upozorenje na cunami, preneo je Tas, prenosi Tanjug.

Petković: Svečlja kriminalizacijom Srba opravdava prisustvo parapolicije
Direktor Kancelarije za Kosovo i Metohiju Petar Petković ocenio je danas da je pokušaji ministra unutrašnjih poslova privremenih prištinskih institucija Dželjalja Svečlje da kriminalizuje Srbe sa severa KiM imaju za cilj da opravdaju, kako je naveo, protivpravno prisustvo parapolicijskih jedinica, „gde danonoćno terorišu srpski narod”.
„Lažni ministar, a pravi nasilnik i ekstremista Dželjalj Svećlja, zajedno sa njegovim okupacionim falangama preobučenim u odela Kosovske policije, jedini su kriminalci na severu Kosova i Metohije i tu nemaju šta da traže”, naveo je Petković u saopštenju. Poručio je da bi bilo najbolje da Svećlja „pođe od sebe i optužnice koja je godinama podignuta protiv njega zbog napada kamenicama na pripadnike tzv. Kosovske policije, ali i zbog prevrtanja vozila misije Euleks”.
Dodao je da bi Svećlja, umesto što „nezakonito da privodi Srbe navodnom poznanju pravde i prava”, trebalo prvo sam da prestane da beži od tog istog prava i pravde.
„Da li je sprovođenje reda i zakona to što je kukavički poslao svoje falange da duge cevi uperuju u sina predsednika Aleksandra Vučića zbog jedne majice? Da li je vladavina prava kada Kurtijevi specijalci pucaju u leđa Dragiši Galjku, Miljanu Deleviću, Milanu Jovanoviću, braći Stojanović iz Gotovuše? Ili, kada brutalno pretuku srpsku decu Daru i Kristijana”, zapitao je Petković. Naglasio je da „hibridni rat koji Svećlja kukavički vodi iz Prištine protiv svega srpskog i posebno severa Kosova i Metohije”, rezultirao time da „nema tog čestitog Srbina koji bi ni javno ni tajno pristao da bude alibi Svećlji u njegovoj bolesnoj opsesiji okupacije severa i proterivanja Srba sa Kosova i Metohije”.
„To mu nikada neće uspeti”, poručio je Petković. Svečlja je ranije danas u intervjuu portalu Košev rekao da nije protiv srpskog naroda, već, kako tvrdi â€žšovinističkih projekata Srbije i kriminalaca”.

Ferstapen: Srećan sam što smo pobedili 11. put uzastopno
Vozač Red Bula Holanđanin Maks Ferstapen izjavio je danas da je srećan što je svom timu doneo pobedu na Velikoj nagradi Velike Britanije u šampionatu Formule jedan, prenosi Bi-Bi-Si.
Ferstapen je Red Bulu doneo 11. uzastopnu pobedu u Formuli 1, čime je ovaj tim izjednačio 35 godina star rekord Meklarena..
„Naravno da sam vrlo srećan što smo opet pobedili. Tu mislim i na 11. uzastopnu pobedu za ekipu. Mislim da je to prilično neverovatno, ali danas nije bilo tako jednostavno”, rekao je Ferstapen, koji je u Silverstonu stigao do šeste uzastopne pobede ove sezone.
Vozač Red Bula je ove godine zabeležio osam pobeda. Drugo mesto na VN Velike Britanije pripalo je vozaču Meklarena Landu Norisu.
„Veliko hvala celom timu napravili su neverovatan posao. Ništa od ovoga ne bi bilo moguće bez napornog rada koji su uložili. Stavili su me na tvrde gume, ne znam zašto - još su nejasni po pitanju nekih stvari”, rekao je Noris.
Vozač Mercedesa Luis Hamilton je stigao do trećeg mesta u Silverstonu.
„Hvala svima koji su me podržavali. Osetio sam energiju, osetio podršku i to je takođe razlog zašto smo se vratili ovde”, izjavio je Hamilton.
Prvo mesto u generalnom plasmanu vozača drži Ferstapen sa 255 bodova, dok je njegov timski kolega Serhio Peres osvojio 156.
Naredna trka u šampionatu F1 biće vožena 23. jula za Veliku nagradu Mađarske na stazi Hungaroring, prenosi Tanjug.

Na prelazu Gradina, na izlazu iz Srbije, čeka se četiri sata
Prema informacijama uprave granične policije u 17.15 časova, putnička vozila čekaju četiri sata na graničnom prelazu Gradina, na izlazu iz Srbije a na Preševu, na izlazu iz zemlje, putnička vozila i autobusi š zadržavaju 35 minuta, navode iz Auto-moto saveza Srbije (AMSS).
Teretna vozila najduže čekaju na Batrovcima, na izlazu iz Srbije i to dva sata dok se na prelazu Horgoš i Šid, na izlazu iz Srbije, zadržavaju 90 minuta.
Na ostalim graničnim prelazima nema dužih zadržavanja za sve kategorije vozila, prenose iz AMSS-a.

Tesla i Karađorđevići
Dr Oliver Subotić*
Dok sam iščitavao primarne izvore za potrebe pisanja knjige „Tesla: Duhovni lik”, imao sam prilike da se lično uverim u ono što su gotovo svi Teslini biografi u manjoj ili većoj meri uočili u njegovoj ličnosti, a to su izrazite „oscilacije” (neretko i protivrečnosti) u raznim temama. Ipak, primetio sam da postoji nekoliko tema u kojima, slikovito rečeno, ne postoje „sinusoide” i izražene „amplitude”, već isključivo „linearna funkcija”. Jedna od tih retkih tema gde Tesla pokazuje jasnu konstantu u stavovima je odnos prema srpstvu, Kraljevini Jugoslaviji i Kraljevskom domu Karađorđevića.
Nikola Tesla je tokom američkog perioda svog života postao izrazit kosmopolita, ostavši istovremeno srpski patriota. Tokom američkog perioda se formirao i kao ubeđeni srpsko-jugoslovenski monarhista, te je poput većine srpskih intelektualaca tog vremena vatreno podržavao koncept Kraljevine Jugoslavije i bio veliki poštovalac kraljevske loze Karađorđević. To poštovanje se već može uočiti u dostupnim dokumentima iz perioda Prvog svetskog rata, kada on izražava divljenje podvizima srpske vojske predvođene svojim nezaboravnim voždom, kraljem Petrom Prvim Oslobodiocem. Tako, povodom inicijative jeromonaha Nikolaja Velimirovića iz 1915. godine, da zajedno sa Mihajlom Pupinom i Pajom Radosavljevićem potpiše „Vidovdanski proglas” i pozove Srbe u SAD da pomognu svojim sunarodnicima na Balkanu, Tesla iznosi stav da bi taj apel američki Srbi najpre poslušali ako bi ga potpisala dva srpska kralja: Petar Karađorđević i Nikola Petrović.
Ličnost u kraljevskoj lozi Karađorđević, koju je Tesla posebno izdvajao, bio je kralj Aleksandar, koji ga je odlikovao Ordenom Jugoslovenske krune prvog stepena 1931. godine. Kralja Aleksandra je doživljavao kao vladara koji je uspeo da napravi snažnu državu (Kraljevinu Jugoslaviju) i ujedini tri balkanska naroda (Srbe, Hrvate i Slovence). U svom posmrtnom slovu Kralju Mučeniku, objavljenom 1934. godine u „Njujork tajmsu”, Tesla ovako zbori: „Poput Vašingtona, bio je sposoban i neustrašiv general koji je oslobodio svoju zemlju od ugnjetavanja; poput Linkolna bio je mudar i patriotski vođa koji je pretrpeo mučeništvo.” Tesla je, pritom, verovao da će mučenička krv kralja Aleksandra definitivno ujediniti narode Kraljevine Jugoslavije (što se, kao što je dobro poznato, nije desilo). Sa druge strane, strahovao je za jedinstvo mlade države, zbog čega je javno podsetio sve Hrvate i Slovence na činjenicu da je njihova sloboda kupljena cenom srpske krvi u Prvom svetskom ratu. Kralj Aleksandar je za Teslu bio i ostao ličnost koja zaslužuje da bude na „pijedestalu srpskih velikana” – pišući pozdravno pismo Srbima u Geriju (Indijana, SAD) uoči Drugog svetskog rata, on za kralja Aleksandra koristi epitete „Veliki” i „Mučenik”.
Kada je reč o kralju Petru Drugom Karađorđeviću, Tesla i prema njemu pokazuje odnos dubokog poštovanja i izrazite odanosti, približan onome koji je ukazivao kralju Aleksandru. U jednom pismu iz 1938. godine upućenom inženjeru Slavku Bokšanu, Tesla kralja Petra Drugog naziva „mladim orlićem iz gnezda velikog orla”, a Srbe u SAD javno poziva da budu odani mladom monarhu, koga naziva „zenicom u oku naroda”. On kralja Petra Drugog veliča u nekoliko javnih objava u SAD želeći mu mnoga leta. Na koncu, poslednji Teslin izlazak u javnost – tačno pola godine pred smrt – bio je osmog jula 1942. godine u hotelu „Njujorker”. On tada, već prilično ugroženog zdravlja, izlazi u pratnji svog sestrića, diplomate Save Kosanovića, da pozdravi kralja Petra Drugog. Mladi kralj je u to vreme bio u poseti SAD, sa ciljem da od predsednika Ruzvelta izmoli vojnu pomoć za generala Dragoljuba Mihailovića (koga je Tesla, po rečima čuvenog američkog istraživača Lelanda Andersona, smatrao za „simbol drevne srpske borbe za krst časni i slobodu zlatnu”). „Hrvatski glas” izveštava o susretu mladog monarha i Tesle, navodeći kako je genijalni pronalazač rekao da mu je kralj svojom posetom učinio najveću čast i da će mu to biti „najmilija uspomena”. Svoj uvodni govor kralju Petru Drugom Tesla je završio rečima: „Veličanstvo, Bog Vas blagoslovio!”. Prema Kraljevim memoarima, obojica su tokom rastanka plakala, a Tesla ga je otpratio podsećanjem na zaveštanje kralja Aleksandra: da čuva jedinstvo naroda Kraljevine.
Važno je ovom prilikom istaći da je Tesli bila apsolutna strana bilo kakva ideja Jugoslavije bez srpske krune na njenom čelu – ostao je odan kralju Petru Drugom Karađorđeviću i pored stalnih ubeđivanja okoline da pređe na stranu Tita i njegovih komunista, koji su se od samog početka rata spremali za revolucionarni prevrat i nasilno preuzimanje vlasti. O čvrstom Teslinom stavu prilično argumentovano piše Margaret Čejni, pozivajući se na hrvatskog profesora Bogdana Radicu, diplomatu Kraljevine Jugoslavije u SAD, koji je tokom rata prešao na Titovu stranu. Iz njene studije saznajemo da je Sava Kosanović bezuspešno pokušavao da privoli svog genijalnog ujaka da se od kralja okrene ka Titu. O svemu navedenom u svojim memoarima svedoči i Konstantin Fotić, ambasador Kraljevine Jugoslavije u SAD, koji navodi da je svaki pokušaj da se od Nikole Tesle izvuče bilo kakva poruka protiv Kralja Petra Drugog bila bezuspešna. Teslina odanost srpskoj kruni bila je do kraja života održana besprekorno.
Da li bi Tesla, da je danas među nama, od „linearne funkcije” skrenuo kao „sinusoidi” u navedenim temama? To je već domen pretpostavki. A ono što možemo pretpostaviti jeste da bi zbog gorkog iskustva Jasenovca, Jadovna i, na kraju, „Oluje” imao krajnje rezervisan stav prema nekoj novoj jugoslovenskoj ideji. Možemo slobodno pretpostaviti i to da bi se i danas zalagao za što bolje odnose Srba sa Hrvatima i Slovencima, koje je smatrao bratskim narodima. A ako ćemo suditi po ogromnom poštovanju koje je decenijama ukazivao Karađorđevićima – kao i ništa manjem poštovanju koje oni do dan danas ukazuju njemu – verovatno bi u naše vreme bio i počasni član Krunskog saveta.
*Osnivač Zadužbine „Petar Mandić”, dobročine ustanove koja neguje uspomenu na Tesline pretke

Prazna Dinkićeva fotelja na sastanku sa MMF-om
U isto vreme kada je u vladi počela vanredna konferencija za medije premijera Cvetkovića, u Narodnoj banci Srbije započeo je i plenarni sastanak sa misijom Međunarodnog monetarnog fonda predvođenom Albertom Jegerom. Stolica na kojoj je trebalo da sedi ministar ekonomije Mlađan Dinkić bila je prazna. Međutim, on nije jedini koji se juče nije pojavio na zvaničnom otvaranju sedme i poslednje runde pregovora sa MMF-om. Od ministara u vladi premijera Mirka Cvetkovića za stolom se našla jedino ministarka finansija Diana Dragutinović.
Iako su pojedinci za stolom u Narodnoj banci Srbije juče ujutro načuli da će premijer Cvetković pokrenuti zahtev za smenu svog zamenika i ministra ekonomije Mlađana Dinkića, na plenarnom sastanku to niko nije izgovorio naglas. Tako se dogodilo da su pojedini učesnici jučerašnjih pregovora sa MMF-om tek posle završetka sastanka saznali šta se u međuvremenu dogodilo. Tek tada su se mnogima sklopile kockice zašto je toliko stolica bilo prazno. Sastanak niko nije prekidao, niti je trajao kraće nego što je uobičajeno, a Dinkića niko nije spomenuo.
Kako saznajemo od učesnika u pregovoru, aktuelni sukobi u Nemanjinoj ne bi trebalo da blokiraju pregovore sa Fondom. Misija će svoj posao nastaviti po unapred predviđenom planu. Međutim, novonastale aktivnosti sigurno će uticati na tok pregovora. Jedno od pitanja koje je ovoga puta na dnevnom redu jeste i sporazumni reprogram dugova preduzeća sa bankama. S obzirom na to da predlog ovog zakona pišu stručnjaci iz Ministarstva ekonomije nije jasno kako će se o ovoj temi pregovarati.
Juče u Narodnoj banci predstavnici MMF-a otvorili su pitanje nastavka aranžmana. Guverner Dejan Šoškić i ministarka Diana Dragutinović, koji su i ranije isticali da bi Srbija trebalo da nastavi saradnju sa MMf-om, i juče su tu ideju podržali. To će ujedno biti glavna tema tokom sedme runde pregovora.
Za pregovaračkim stolom bilo je i reči o sve većim pritiscima za povećanjem javne potrošnje. Očekivano, zvaničnici MMF-a insistirali su na tome da se poštuje Zakon o budžetskom sistemu u koji su uneta fiskalna pravila da Srbija ne može da troši i zadužuje se preko mere. Kako kaže naš izvor, sugestija MMF-a je bila da iako se u državnoj kasi pojavi neki višak, da taj novac treba uštedeti, a ne potrošiti na povećanje plata. Jer, minus u republičkoj kasi ove godine iznosiće 120 milijardi dinara, dok će konsolidovani deficit koji uključuje i budžete lokalnih samouprava i pokrajinsku kasu iznositi 140 milijardi dinara. Za pregovaračkim stolom čulo se da će minus biti pokriven zaduživanjem i da nije dobro dodatno se zaduživati zbog povećanja tekuće potrošnje. Inače, u ranijim pregovorima sa MMF-om dogovoreno je da se plate i penzije ponovo povećaju u aprilu i to za iznos inflacije u prva tri meseca ove godine.
A. Nikolić

Preispitati svrhu biznisa i pronaći njegov puni smisao
Sredinom 2011. ulazimo u četvrtu godinu ekonomske krize, poznate kao velika recesija. Dubina i razmera ove krize i neizvesnost u pogledu njenog trajanja i njene dubine, izazvali su, s jedne strane, nervozu i ishitrene reakcije, a s druge strane, podstakli traganje za rešenjima koja obezbeđuju razvojne perspektive čovečanstva.
Velika recesija nije na izmaku. Sadašnja kriza je kriza jednog modela koji je svetu dao izuzetne razvojne rezultate u prethodnim decenijama i koji je u novije vreme ispoljio slabosti. Otuda se i svetska privreda našla u zamci – na stari način se ne može dalje, a još nema potpuno profilisan nov model. Skup G-20 u Kanadi maja 2010. otvorio je sva ova pitanja i dao jak podsticaj traganju za rešenjima.
Sadašnji rast ne obezbeđuje zapošljavanje
Svetska privreda beleži kvantitativni oporavak. Međutim, kvalitet tog rasta ne obezbeđuje izlazak iz krize. Prema poslednjim prognozama MMF-a svetska privreda će u 2011. ostvariti rast od 4,2 odsto, zemlje u razvoju preko šest, azijske privrede (bez Japana) preko osam, a razvijeni više od dva odsto.
Suština problema je u tome što ovaj ostvareni rast ima dve slabosti. Prvo, obnavlja staru pretkriznu strukturu u kojoj je Amerika nosilac rasta preko prevelike potrošnje, i drugo, ovaj rast nije praćen povećanjem zaposlenosti. I tu se krije ključni problem velike recesije koju proživljavamo – bez rasta zaposlenosti nema izlaska iz krize. Zbog toga, rast koji se sada ostvaruje otvara pitanje njegove održivosti i samim tim trajanja i dubine velike recesije koju proživljavamo.
Spori oporavak Srbije
Srpska privreda će ove godine ostvariti rast oko tri odsto (lane oko dva odsto). Ono što zabrinjava jeste činjenica da se u poređenju sa privredama u tranziciji taj rast može oceniti veoma skromnim, jer će one zabeležiti prosečan rast od 4,2 odsto (koliko je ostvareno i u 2010).
Model koji je postojao do krize 2008. ne može se obnoviti ni na svetskom nivou ni u Srbiji jer su njegovi fundamenti narušeni. Otuda se koncept tržišne privrede i društva mora bitno izmeniti kako bi se otvorio prostor za novi model tržišne privrede i za novi prosperitet celog društva i svih građana.
U tom procesu Srbija ima šansu i može učestvovati ukoliko se društvo trgne iz usnulosti i zimskog sna. Izazovi su brojni, svet traga za rešenjima, svi kreativni potencijali su uključeni u promišljanja „kako dalje”, kako koncipirati nove modele razvoja i obnoviti snagu i moć tržišne privrede na novim dugoročnijom osnovama.
Odgovornost poslovnih, političkih i društvenih elita u ovom procesu je ogroman i nezaobilazan. Svetski lideri na svim poljima su se mobilisali kako bi došli do rešenja. Srbija je među prvim zemljama u regionu prepoznala krizu, ali je sporo i neodlučno reagovala. Sada je potrebna nova energija da se iz krize izađe, a u Srbiji kao da su svi umorni od krize i čekaju da im neko ponudi rešenja. A rešenja se nalaze tu pored nas. Za njihovo prepoznavanje, oblikovanje i sprovođenje potrebna je nova društvena i poslovna energija, nov impuls i suočavanje sa stvarnošću. Problemi se neće rešiti sami od sebe i neće ih drugi rešavati za nas. Moramo ih sami rešavati.
Tenzije između politike i biznisa
Ono što se golim okom moglo videti poslednjih godina širom sveta, od SAD do Srbije, jeste produbljavanje jaza između političke i poslovne elite uz niz međusobnih optužbi. Predstavnici najmoćnijih inovativnih firmi u SAD nezadovoljni su politikom predsednika Baraka Obame koji je dobio njihovu podršku u predizbornoj kampanji jer su verovali da će im obezbediti podsticaje za nove inovacije, a ti podsticaji su (po njima) izostali. U Srbiji takođe postoji prostor u kome je ispoljeno nezadovoljstvo ponašanjem biznismena u kriznim vremenima, isto kao što poslovni svet ukazuje na nerazumevanje njihovih problema u krizi. S treće strane, društvena elita takođe nije uspela da profiliše svoj stav šta i kako raditi u uslovima krize i promenjenih globalnih okolnosti.
Osnovni uzrok najvećeg dela nesporazuma između poslovnih, političkih i društvenih elita širom sveta (od SAD, preko Srbije, do najnerazvijenijih) je upadanje u zamku zastarelog modela kreiranja vrednosti. Primarni zadatak kompanija jeste da kreiraju vrednost, to jest da stvaraju profit. Vrednost koja se stvara meri se održivom produktivnošću, odnosno konkurentnošću.
Koncept kreiranja vrednosti je poslednjih 20-30 godina stalno bio vremenski sužavan što je dovelo do dominacije kratkoročne dimenzije i gubljenja vizije. Koncentracija energije samo na to kako ostvariti profit u sledećih tri, šest ili devet meseci dovela je dotle da se rešenja traže samo kroz outsoursing, offshoring, smanjivanje zaposlenosti... Tako nastali ogroman pritisak doveo je poslovni svet u situaciju da isporučuju prevashodno trenutne rezultate i to pre svega kreiranjem sopstvene tražnje i nagovaranjem potrošača da kupuju što više čak i kada im neki proizvod nije potreban (brojni su primeri ovoga od farmacije, preko hrane do niza drugih proizvoda i usluga).
Tako smo sada u situaciji u kojoj je potrebno preispitati svrhu biznisa i svrhu proizvoda, odnosno ponovo pronaći njihov puni smisao.
Kako dalje, kojim putem?
Autor je profesor Fakulteta za ekonomiju, finansije i administraciju
Sutra: Srbiji je potreban novi društveni konsenzus

Vraćanje uredbe obara cenu benzina
Tek što je država omogućila slobodan uvoz goriva i slobodno formiranje cena, Udruženje benzinskih stanica Srbije zatražilo je od Ministarstva energetike da ozbiljno porazmisli o vraćanju Uredbe o cenama i to tako što bi država ubuduće propisivala najviše veleprodajne cene goriva za domaće derivate dizel D2 i bezolovni motorni benzin od 95 oktana. Time bi cene uvoznog goriva na pumpama mogle da budu niže nego sada, porasla bi njegova potrošnja a tržište bi bilo stabilnije i uređenije, kaže za „Politiku”, Rajko Ković, sekretar ovog Udruženja.
– Ako bi država, umesto NIS-a, propisivala najviše veleprodajne cene i to samo za domaće gorivo uz minimalan rabat od oko pet dinara, trgovci bi imali prostora da snize cenu uvoznog goriva, na kom se dobro zarađivalo i prošle godine i tako peglaju gubitke na domaćim derivatima. Ako bi taj rabat bio osam ili 10 dinara, cene uvoznog goriva bi u maloprodaji bile još niže – objašnjava Ković.
Upitan otkud sada vraćanje na staru praksu ako se zna da su trgovci godinama zagovarali što hitnije otvaranje tržišta, Ković kaže da je to zbog toga što liberalizacija nije izvršena do kraja.
– Na delu je deregulacija, a ne potpuna liberalizacija. Da je tržište potpuno otvoreno ne bi bio zabranjen uvoz dva derivata koja se proizvode u domaćim rafinerijama – ističe on i dodaje da je uveren da bi se vraćanjem delimične kontrole tržišta izbegle NIS-ove dampinške cene na domaće gorivo.
U situaciji kada domaći derivati pokrivaju 30 odsto tržišta, a veleprodajna cena goriva je kod NIS-a gotovo identična njihovoj maloprodajnoj ceni, ostali prometnici nemaju nikakvu zaradu na ovom gorivu. Naprotiv, samo gubitke.
NIS, kaže Ković, sebi može da dozvoli da ima gotovo identičnu veleprodajnu i maloprodajnu cenu, ali prometnik koji treba da preuzme derivate kod NIS-a, plati troškove transporta i održavanja pumpe, teško da ima bilo kakvu zaradu. Propisivanjem maksimalne veleprodajne cene vlasnicima pumpi bi ostajao bar po dinar od prodaje ovih derivata.
Ković ne misli da bi njegove kolege imale nešto protiv ovog predloga, jer bi svi bili na dobitku, s tim što bi se, ukoliko predlog dobije zeleno svetlo, Udruženje obavezalo da ubuduće sve derivate preuzima kod NIS-a. 
Budući da se pregovori Udruženja i NIS-a o dugoročnom snabdevanju gorivom vode već bezmalo godinu dana, Udruženje od Ministarstva energetike traži i pomoć za realizaciju ovog posla, kako veliki ne bi „pojeli” male vlasnike benzinskih pumpi. 
– Cilj je da se što pre potpiše komercijalni ugovor s NIS-om koji bi dugoročno snabdevao ovo Udruženje, s tim što bi posao za privatnike imao smisla ukoliko bi rabat na velike isporuke goriva bio oko osam odsto. Ranije smo predlagali 10 i 12 odsto, sada predlažemo osam, jer i s tim imamo računicu da radimo i obezbeđujemo redovno snabdevanje pumpi ne samo na glavnim putevima već i u selima gde se najviše i traži D2. S druge strane, u NIS-u bi se obezbedila kontinuirana proizvodnja ova dva domaća derivata bar do završetka modernizacije rafinerija – kaže Ković.
On ne zna kada bi odgovor resornog ministarstva mogao da stigne, ali veruje da će se uz podršku ministra energetike Petra Škundrića NIS dogovoriti s Udruženjem oko ovog velikog posla.
J. Petrović

Italijani istražuju privatizaciju „Novosti”
Italijanski istražni organi trebalo bi uskoro srpskom Tužilaštvu za organizovani kriminal da dostave informacije na čiji račun i po kom osnovu je uplaćeno pola miliona evra tokom privatizacije „Večernjih novosti”, saznaje „Politika”. Putem međunarodne pravne pomoći, Specijalno tužilaštvo je od italijanskih kolega zatražilo i informacije o „krajnjem odredištu” pomenutog novca.
– Informacije su zatražene u okviru pretkrivičnog postupka koji se sprovodi povodom privatizacije „Večernjih novosti”, a na osnovu dokumentacije koju je tužilaštvu dostavio Stanko Subotić. Naime, posle „češljanja” te dokumentacije, tužilaštvo je odlučilo da od italijanskih kolega zatraži određene informacije kako bi se utvrdila potpuna istina u vezi sa privatizacijom ove kompanije – otkriva „Politikin” sagovornik koji je želeo da ostane anoniman.
Stanko Subotić, optužen za šverc duvana, dostavio je krajem maja prošle godine, Tužilaštvu za organizovani kriminal pisanu izjavu o privatizaciji dnevnog lista „Večernje novosti”. U izjavi, koja je dostavljena i medijima, Subotić navodi da je tokom 2002. godine napravio poslovnu saradnju sa nemačkim medijskim koncernom „Vac”, čiji je glavni predmet bila kupovina „Večernjih novosti”. Tokom jeseni 2002. godine obavešten je da je sa „Vacom” stupio u kontakt Manojlo Vukotić, pa sa njim zakazuje sastanak u Parizu, 8. novembra 2002. godine.
Vukotić je, naveo je Subotić u izjavi, na sastanak sa njim došao u Pariz sa svojom kćerkom i dopisnikom „Novosti” iz Pariza Goranom Čvorovićem.
– Vukotić je rekao da nikako ne sme da se dozvoli da se „Novosti” prodaju, posebno ne strancima, jer će se tako izgubiti najuticajniji dnevni list koji promoviše narodnjačku politiku Vojislava Koštunice, i to će biti velika opasnost za gubitak vlasti – piše u Subotićevoj izjavi.
– Kad je došlo do dogovora između Koštuničine vlade i nas oko privatizacije morali smo da prihvatimo njihove uslove da akcije kupimo preko posrednika, a ne direktno na berzi. Morali smo da potpišemo ugovor sa Bekom i Miškovićem kao preprodavcima, jer je trebalo da zamaskiraju naše prisustvo, a i da omoguće da se razlika u ceni podeli sa političarima.
Vukotić je, tvrdi Subotić, posle dogovora sa Dejanom Mihajlovim i Aleksandrom Nikitovićem, 14. jula 2006. godine najavio izlazak akcija „Novosti” na berzu. Akcije malih akcionara su prodate 29. avgusta 2006. godine po ceni od 3.200 evra, iako se znalo da će cena na kraju dostići 4.150 evra, jer je tako bilo dogovoreno.
– Njegovo javno najavljivanje da će akcije biti prodate Beku i Miškoviću, tri meseca pre izlaska na berzu, jasno dokazuje da je sve urađeno uz dogovor sa vladom i svim institucijama vlasti – zaključuje Subotić.
R. H. 
----------------------------------------------
I „Luka Beograd” na proveri
Više tužilaštvo u Beogradu podnelo je u junu prošle godine policiji zahtev za prikupljanje potrebnih obaveštenja i informacija povodom krivične prijave Saveta za borbu protiv korupcije zbog privatizacije „Luke Beograd”. S obzirom na to da je u toku pretkrivični postupak, detalji dosadašnjih provera su – tajni.
Krivičnom prijavom Saveta za borbu protiv korupcije za zloupotrebu službenog položaja sumnjiče se Predrag Bubalo, Milan Beko, Milko Štimac, Dejan Malinić, Đorđe Jovanović, Dušan Bajec, Miodrag Đorđević, Goran Mrđa, Aleksandar Gračanac, Vladeta Čolić, Vladeta Blagojević, Mirko Vasiljević, Dušan Kosovac, Danijel Cvjetičanin, Đorđe Mihovilović, Zorica Kostić-Jovanovski i Miroslava Drobac.

Jestrović tvrdi da nije prao novac za Šarića
Nebojša Jestrović, optužen za pranje novca Darka Šarića, kome se u odsustvu sudi zbog šverca kokaina, odbacio je juče, prvog dana suđenja pred Specijalnim sudom, sve optužbe koje ga terete da je novac od droge ubacivao u legalne finansijske tokove.
Darko Šarić i još osmorica optuženih sumnjiče se za pranje najmanje 20 miliona evra zarađenih švercom kokaina od 2008. do 2010. godine. Prema optužnici, novac od droge opran je posredstvom ofšor kompanija, preko kojih je prebacivan u Srbiju i uplaćivan na račune domaćih preduzeća, a deo novca je u gotovini položen u novosadsku „Metals banku”.
Novac od droge korišćen je i za izdavanje bankarskih garancija koje su upotrebljene u privatizaciji društvenih preduzeća „Mladi borac” iz Sente, novosadski „Putnik”, „Mitrosrem” iz Sremske Mitrovice i „Palić” iz Subotice. Prema optužnici, pranje novca obavljeno je posredstvom firme „Municipijum S” tako da je identitet Darka Šarića ostajao neotkriven.
Optuženi Jestrović, osnivač firme „Municipijum S”, po zanimanju ekonomista, rekao je da su sve privatizacije obavljene po zakonima Srbije i da je porez plaćen na svaki dinar, čak uz povraćaj pdv-a. On je istakao da su za kontrolu privatizacije bile zadužene agencije za sprečavanje pranja novca, poreska policija i sud i da su sve transakcije obavljene po toj proceduri. Jestrović tvrdi da su poreski organi stalno kontrolisali poslovanje preduzeća „Palić” iz Subotice i novosadski „Putnik” i da nikada nije bilo zamerki.
„Darka Šarića poznajem od osnovne škole, ali nikada nisam čuo da se on bavi prodajom droge. Njegova veza sa hotelskim objektima bila je samo u tome što je hteo da iznajmi poslovni prostor u hotelima „Prezident” i „Patrija”, izjavio je Jestrović.
On je ispričao da je „Municipijum” osnovan 2005. godine ali da je 2007. godine pristupio novi osnivač, ofšor kompanija „Fajnenšenel endžels”, koja je posredstvom Rajfajzen banke iz Beča uložila oko osam miliona evra na račun u „Metals banci” i postala vlasnik 99,5 odsto firme. „Fajnenšenel endžels” su, prema rečima Jestrovića osnovali Slobodan Resimić, poznat kao ključni svedok u slučaju ubistva policijskog generala Boška Buhe, i Predrag Milosavljević u američkoj državi Delaver. Ta firma, kako kaže optuženi, poslovno je sarađivala i sa preduzećem Marka Miškovića, sina vlasnika „Delta holdinga” Miroslava Miškovića.
„Sredstva te kompanije su nastala otkupljivanjem potraživanja firmi sa prostora bivše Jugoslavije. Poštovao sam propise Srbije i nisam pitao odakle je novac. Resimić je firmu registrovao na suprugu da ne bi imao probleme sa ’zemunskim klanom’”. Sve poslovne odluke donosio sam zajedno sa Resimićem i Milosavljevićem”, kazao je optuženi.
Jestrović je govorio i o tome kako su, prema njegovom shvatanju, u ovom slučaju oštećeni jedino budžeti država Evropske unije, jer je novac njihovih narkomana uložen u privatizacije u Srbiji. On je čak pročitao citat iz knjige metafora pokojnog premijera Zorana Đinđića, u kojem se pored ostalog kaže: „Aukcije su otvorene i svi koji imaju para mogu da kupuju”. Izjavio je da je najviše uvređen tvrdnjama iz optužnice da je ova grupa ugrozila ekonomsku stabilnost Srbije, pitajući kako je to moguće u zemlji u kojoj desetak ljudi kontroliše 80 odsto privrede.
Za pranje novca optuženi su, pored Šarića i Jestrovića, još i Radovan Štrbac, njegova supruga Dubravka Štrbac, Stevica Kostić, Zoran Ćopić, Andrija Krlović, Marinko Vučetić i Predrag Milosavljević.
Suđenje se nastavlja u sredu.
D. Čarnić

Protiv Kepira podignuta optužnica za zločine u Novom Sadu
Bivši kapetan mađarske žandarmerije Šandor Kepiro ponovo će se naći pred sudom, povodom optužnice za učešće u ubistvu više od 1.200 civila, uglavnom Srba i Jevreja, u Novom Sadu u januaru 1942. godine, saopštilo je danas mađarsko tužilaštvo.
Devedesetšestogodišnji Kepiro živi u Budimpešti.
Mađarska se posle početka Drugog svetskog rata priključila Silama osovine. Pošto je Budimpešta pokušala da stupi u mirovne pregovore sa Antifašističkom koalicijom, Nemačka je 1944. godine okupirala Mađarsku.
Kepira je mađarski vojni sud 1944. osudio na 10 godina zatvora zbog učešća u zločinu u Novom Sadu, ali ga je oslobodio fašistički režim koji je vladao Mađarskom na kraju Drugog svetskog rata.
Posle rata je Kepiro pobegao u Argentinu, a 1996. se vratio u Mađarsku, javlja AP.
Lovac na naciste Efraim Zurof je 2006. godine objavio dokumente o Kepiru i zatražio da bude kažnjen.
Na listi najtraženijih ratnih zločinaca Centra Simon Vizental se Kepiro nalazi na prvom mestu.
„Nevin sam i treba da budem oslobođen. Vezan sam za krevet i ne mogu da napustim stan. Ništa nemam”, izjavio je Kepiro.
On je rekao da želi da se vrati porodici u Argentini i da bude smešten u starački dom.
„Bilo je teško ubediti mađarske vlasti da ga izvedu pred sud. To je snažna poruka da možete odgovarati i za zločine počinjene pre više decenija”, izjavio je Zurof.
Kepiro je prošle godine Zurofa tužio u Mađarskoj za klevetu. Tužba je odbačena pošto se Kepiro u decembru nije pojavio pred sudom, javlja DPA.
Prema rečima Kepira, njegova dužnost je bila da utvrdi identitet uhapšenih civila i za ubistva je saznao tek pošto je zločin izvršen, a tela žrtava bačena u Dunav.
Zurof tvrdi da je Kepiro ponovo osuđen 1946. godne, ali da mađarsko tužilaštvo nije uspelo da nađe dokumenta vezana za taj proces.
Mađari su nedavno u arhivima u Beogradu pronašli dokumenta koja su iskoristili za novu optužnicu protiv Kepira, saopštilo je Tužilaštvo u Budimpešti.

Ulemeku trajno oduzeta kuća u Beogradu
Specijalni sud danas je trajno oduzeo kuću u Filmskom gradu bivšem komandantu JSO Miloradu Ulemeku Legiji, ocenivši da nisu dostavljeni pismeni dokazi o sticanju te imovine.
Specijalni sud je tako potvrdio raniju odluku, koju je prošle godine poništio Apelacioni sud, a kojom je Ulemeku trajno oduzet deo kuće u beogradskom predgrađu Filmski grad površine 178 kvadratnih metara, jer se smatra da nije stečen legalnim prihodima.
Ulemeku je kuća oduzeta po Zakonu o oduzimanju imovine proistekle iz krivičnog dela.
Na današnjem ročištu, Ulemek se sudu obratio video vezom iz zatvora Zabela u Požarevcu, gde izdržava kaznu od 40 godina.
Ulemek je u prostoriju u zatvoru Zabela odakle je dao svoj iskaz doveden u sivozelenom zatvorskom odelu, sa lisicama na rukama i nogama, koje su mu, nakon što je to zatražio njegov advokat, skinute tokom suđenja.
Ulemekov advokat zatražio je i da njegov klijent prisustvuje suđenju, jer je veza video linkom „neodgovarajuća”, što predsednik sudskog veća Velimir Lazović nije uvažio.
Apelacioni sud je jula 2010. ukinuo presudu Specijalnog suda o trajnom oduzimanju dela kuće od Ulemeka, a danas su pročitani svi ranije izvedeni dokazi o poreklu novca za kupovinu kuće.
Ulemek je u svom obraćanju sudu zatražio od predsednika sudskog veća Velimira Lazovića „tačno pojašnjenje” iz kog je krivičnog dela proistekla imovinska korist koju je on kasnije iskoristio za kupovinu kuće.
„Meni nije jasno da posle godinu dana Tužilaštvo ne može da podnese zahtev i da tačno navede zašto sam optužen”, rekao je Ulemek.
Ulemek je naveo da nije dobio odgovore na niz podnesaka koje je podneo sudu a koji se odnose na kršenje prava na odbranu, i dodao da u Zabeli ne može da ima normalnu komunikaciju sa svojim advokatom.
Ulemeku je kuća oduzeta po Zakonu o oduzimanju imovine proistekle iz krivičnog dela kojim je predviđen obrnuti teret dokazivanja po kojem je na optuženom da dokaže kako je imovinu stekao legalnim putem i da je vrednost imovine u skladu sa njegovim zakonitim primanjima.
Bivši pukovnik Državne bezbednosti Milorad Ulemek je četiri puta pravosnažno osuđen na po 40 godina zatvora, a sud je u postupku za oduzimanje imovine uzeo u obzir presudu u predmetu „Zemunski klan” u kojoj je Ulemek osuđen kao vođa kriminalne grupe koja je izvršila 18 ubistava, tri otmice i dva teroristička napada.

Promena bez promene
Kao što sam pre dve nedelje i najavio, čim je prošao naprednjački miting i prosvetarski štrajk je ušao u „zakonske okvire”, i sada više skoro nikoga ne zanima. Para nema i biće ih još manje – što, opet, ne znači da se ono što ima ne bi moglo malo bolje raspodeliti. U međuvremenu se povela žustra debata unutar vladajuće koalicije povodom rekonstrukcije vlade, koju je Mlađan Dinkić svesno i dodatno zakuvao izjavama o tome da premijer Mirko Cvetković (zamislite!?) „nema autoritet” i da „predsednik Tadić odlučuje o svemu”. Pri čemu je, razume se, mnogo manje interesantan bio sam sadržaj, koliko trenutak ovog zakasnelog Dinkićevog otkrovenja, nakon kojeg, to je potpuno jasno, ili premijer ili potpredsednik vlade neće moći ostati na svom mestu. (Upravo je objavljeno da je Cvetković pokrenuo postupak za razrešenje Dinkića, no, nije isključeno da će biti još nekih obrta u ovoj srpskoj političkoj sapunici.)
Bilo kako bilo, režimski politički brod je izbušen već poodavno. Obećanja o boljem životu su se izjalovila, u mantru „i Kosovo i EU” više ne veruju čak ni oni koji su je svojevremeno lansirali, u vladajućoj koaliciji je sve vidljivija nervoza i zamor materijala, a i strane diplomate i domaći politički šibicari užurbano se sele u naprednjački tabor. I to je bilo za očekivati. Ali, ipak, ne bi se smelo podleći svojevrsnoj uceni i manipulaciji koju nam zajednički montiraju strani faktor, deo vlasti i oni koji nude „promene” i vruću antirežimsku retoriku, a da pri tome kao đavo od krsta beže od svih ozbiljnih političkih tema i stavova.
Da ne bi bilo nesporazuma – ne mislim ja da je to „sve gluma” i foliranje. Ne mislim da je već „sve dogovoreno” i da se samo čekaju izbori da bi „velika koalicija” između DS i SNS bila objavljena. Ne. Ali verujem, tačnije, siguran sam da mnogi u Briselu priželjkuju upravo takvu vladu u Beogradu i da bi u njoj videli konačni garant stabilnosti i „nepovratnosti demokratskih promena” u Srbiji. Ja verujem da na ličnom planu između predstavnika vlasti i SNS-a zaista ima mnogo rivaliteta i netrpeljivosti – mada u nekim stvarima, očigledno, ima i dosta saradnje i razumevanja. Ali to je zaista manje bitno u odnosu na činjenicu da između njihovih pozicija više nema nikakve stvarne razlike kada su u pitanju ključna politička i državna pitanja. Da li je EU zaista jedina alternativa? Da li podržavate izručenje Ratka Mladića? Da li biste menjali status Vojvodine? Šta ste spremni da učinite u vezi sa pitanjem kosovske secesije? Da li biste pod određenim okolnostima pristali na nezavisnost Kosova? Zašto pristajete na diktat stranih ambasada i briselske birokratije? Povodom tih i većine ostalih pitanja SNS ili ćuti, ili govori isto što i vlast.
Neko će reći da je to u redu i da je baš dobro što, eto, konačno postoji konsenzus po ključnim državnim pitanjima. Ali nevolja je što je taj konsenzus lažan, što je dirigovan i što je to samo konsenzus unutar vladajuće kompradorske političke elite, bez obzira na to da li se ona trenutno nalazi u vlasti ili u opoziciji. A društvo je po svim tim pitanjima ili podeljeno, ili – kao što pokazuju doslovno sva relevantna istraživanja – ubedljiva većina misli direktno suprotno od onoga što čini i govori srpska politička klasa. Ne bi se odrekli Kosova zbog EU, mrze SAD, favorizuju Rusiju, protive se izručenju Mladića, protive se privatizaciji i strahovito opiru održavanju gej parade. I šta ćemo sad?
Ne znači, naravno, da je većina uvek u pravu. Ali problem je što se o tim pravim i kontroverznim političkim temama u srpskoj javnosti više skoro i ne raspravlja nego prisustvujemo karakterističnom poduhvatu „depolitizacije” gde se sav politički život tendenciozno pokušava svesti samo na priču o korupciji i o kadrovskim pitanjima.
Jedno je pitanje da li je Nikolićevo i Vučićevo distanciranje od Šešelja bio psihološki nužan i razumljiv potez. Drugo je pitanje da li je, nakon svega, taj čin bio moralan. Ali treće – i najvažnije – jeste sumnja da su naprednjaci sa radikalskom vodom odbacili i najveći deo onoga što su do juče govorili i u šta su verovali. Ali mediji ih zbog toga, razume se, ne prozivaju, nego se, eventualno, bave samo efemernim kritikama.
Nemamo prava da ćutimo o maskaradi kojoj upravo prisustvujemo. A ćuti se masovno, bilo iz straha da se ne bude optužen za pomoć „drugoj strani”, bilo zbog nade da bi se od toga moglo nešto okoristiti. SNS, onakva kakva je danas, je politika bez politike, projekat kakav je već iskušan u mnogom tranzicijskim zemljama nakon sloma socijalizma. Nakon što se „demokratske snage” istroše, zamore i razočaraju, nakon što se obavi najveći deo privatizacija i razvuče većina društvenog bogatstva, na vlast se pripuštaju „konzervativci”, odnosno „reformisani” predstavnici starog režima, koji su u međuvremenu postali „prihvatljivi”, što će reći, pripitomljeni i obezubljeni. A istovremeno se sve čini da se onemogući formiranje realne političke alternative, pa čak i potisne i svest o potrebi i mogućnosti tako nečega. Da li vam zvuči poznato?
Uostalom, šta hoćete? Nekada smo živeli u diktaturi i jednopartijskom sistemu, a sada imamo „crvene” i „plave”, „leve” i „desne”, „vlast” i „opoziciju”, one koji se zalažu za „promenu” i one koji su za „status kvo”... Pa vi sad, dragi moji, birajte do mile volje.
glavni urednik časopisa ,,Nova srpska politička misao”

U kineskoj ambasadi nisu skrivani vojni obaveštajci
„To je glupost”, izjavila je juče za „Politiku” savetnica kineske ambasade za politička pitanja u Beogradu Hua Jafang, komentarišući tvrdnje britanskog lista „Sandej tajms”, da su se pripadnici srpske vojne obaveštajne službe skrivali u kineskoj ambasadi u Beogradu u vreme NATO bombardovanja Srbije.
– Moja prva reakcija je da je to i smešno i apsurdno – dodala je Hua, druga u rangu diplomatskog predstavništva NR Kine u Srbiji.
Jednu od najvećih misterija bombardovanja SR Jugoslavije pokušao je da dešifruje „Sandej tajms”, prenevši delove iz navodno neobjavljenih memoara bivšeg kineskog predsednika Điang Cemina o okolnostima američkog bombardovanja kineske ambasade u Beogradu 1999. godine, koje je objavio hongkonški list „Ćiansao”.
Penzionisani 85-godišnji bivši predsednik, prema pisanju tog lista, navodi da je odgovorio na privatnu molbu tadašnjeg predsednika Slobodana Miloševića da pruži utočište obaveštajnim jedinicama VJ u zgradi kineske ambasade.
Iako su se SAD izvinile za ovaj napad, žaleći se na pogrešno navođenje CIA, kineske vlasti nikad nisu prihvatile ovo objašnjenje, ali su bile prisiljene da se uzdrže od javnog izliva besa pošto su im Amerikanci privatno predočili dokaze o srpskim elektronskim komunikacijama koje su dolazile iz zgrade njihove ambasade.
Diplomatska nagodba se izgleda sastojala u tome da su Amerikanci „sačuvali kineski obraz”, izvinivši se za „grešku”, dok su kineske vlasti dozvolile da se ulični protesti u zemlji, povodom ovog incidenta, prirodno ohlade, prenosi hongkonški list, koji je, kako tvrdi, rekonstruisao ovaj slučaj iz serije natpisa koje je Điang objavio otkad je u penziji.
Điang Cemin sada, prema ovim tvrdnjama, izražava kajanje što je dozvolio srpskoj vojsci da koristi kinesku ambasadu, jer je to bila ozbiljna diplomatska greška koja je dovela i do pogibije tri kineska državljana.
List navodi da su za odluku o pristanku na Miloševićevu molbu, pored političke solidarnosti, postojala još navodno dva razloga: da se nadigra Rusija, koja je prethodno odbila isti zahtev, ali i da se uzvrati za uslugu pošto su srpske vlasti predale Kini neke delove američkog „nevidljivog” aviona koji je oborila Vojska Jugoslavije.
Osim demantija kineske ambasade u Beogradu i za bivšeg komandanta RV i PVO penzionisanog generala Spasoja Smiljanića, autora knjige „Agresija Nato – RV I PVO u odbrani otadžbine”, pisanje „Sandej tajmsa” potpuno je iznenađenje. 
– Mislim da je reč o izmišljotini. To nema nikakve veze sa zdravom logikom i sistemom odbrane SRJ u doba NATO agresije – kaže Smiljanić.  – Ni od koga nisam čuo da su tamo boravili pripadnici naše vojne obaveštajne službe, zato što taj objekat nije pružao nikakve elemente sigurnosti u odnosu na dejstva iz vazduha. 
Na naše pitanje da li je kao komandant RV i PVO morao da zna da li su pripadnici vojne obaveštajne službe mogli da borave u ambasadi Kine, on odgovara: „Ne tvrdim da sam morao da znam. Ali bilo bi sasvim u suprotnosti tadašnjeg sistema u lancu komandovanja, da to nisam znao.”
Smiljanić podseća da bombardovanje ambasade Kine nije naređeno u procesu odlučivanja u komandi NATO-a za Evropu, već da je američka nacionalna komanda za ratno vazduhoplovstvo poslala bombarder da gađa ambasadu.
General u penziji Branko Krga, šef vojne obaveštajne službe u vreme bombardovanja SRJ, juče nije bio dostupan za naša pitanja. 
Kineska ambasada na Novom Beogradu pogođena je sa tri projektila 7. maja 1999. godine, što je tada bio izuzetno ozbiljan diplomatski incident. NATO je obrazložio da je do napada došlo usled zastarelih mapa koje je dostavila CIA.
Ruševine zgrade kineske ambasade i rezidencije u Ulici Trešnjin cvet su rasklonjene krajem godine. Oštećeni objekti (6.300 kvadrata) u novobeogradskom Bloku 11-a bili su u vlasništvu NR Kine, a međudržavnim ugovorom iz 2004. godine između NR Kine i Srbije, Kinezima je u Užičkoj ulici dodeljena nova lokacija za diplomatsko predstavništvo.
Aleksandar Apostolovski
-------------------------------------------
Misteriozno ubistvo agenta CIA
Bivši službenik CIA Vilijam Benet ubijen je 22. marta 2009. godine u blizini svoje kuće u Lensdaunu u državi Virdžiniji, a njegovoj supruzi Sintiji su u istom napadu nanete teške povrede. Časopis „Forin polisi” pisao je da je 57-godišnji Benet bio „odgovoran za grešku zbog koje je bombardovana kineska ambasada u Beogradu”.
Ovaj penzionisani potpukovnik američke vojske radio je u to vreme po ugovoru za CIA i navodno je upravo on označio mesto koje treba napasti. Za tu grešku krivica je svaljena na Beneta koji je otpušten, a u to vreme (2000. godine) nije bilo objavljeno njegovo ime.

Kršenje dopunskog rada u Domu zdravlja „Voždovac”
Zaštitnik građana Saša Janković u javnost je izneo i drugi slučaj kršenja prava građana u dopunskom radu u zdravstvenim ustanovama, ovoga puta u beogradskom Domu zdravlja „Voždovac”. On je utvrdio da je u ovoj ustanovi u slučaju pacijentkinje A. A., koja je podnela pritužbu, dopunski rad „organizovan na nezakoniti i nepravilan način”.
A. A. je od izabranog lekara dobila uput za specijalistički pregled dojke u decembru 2010. godini, koji joj je zakazan za 7. juni 2011. godine, što je gotovo šest meseci kasnije.
„Na pitanje da li se pregled, zbog prirode moguće bolesti može obaviti brže, pacijentkinja je obaveštena da ultrazvučni pregled dojke može biti obavljen i u roku od nekoliko dana, ali u dopunskom radu, ’van radnog vremena lekara’ u istoj zdravstvenoj ustanovi, što je usluga koja se posebno plaća. Zbog straha, ali i mnogobrojnih javnih apela da žene vode računa o preventivi, A. A. se odlučila za pregled u dopunskom radu”, detalji su koji se mogu pročitati u izveštaju ombudsmana.
Međutim, o svemu je obavestila i zaštitnika građana, koji je posle kontrole slučaja utvrdio da u Domu zdravlja „Voždovac” pacijentima s lekarskim uputom nisu u propisanom roku od 30 dana obavljani specijalističko-konsultativni i dijagnostički pregledi, niti su pacijenti obaveštavani o svojim pravima u slučaju da se pregledi ne mogu obaviti za 30 dana. U nekim slučajevima ovi pregledi zakazivani su čak i osam meseci unapred, dok je pacijentima istovremeno nuđeno da pregled na koji su upućeni obave u dopunskom radu u roku od nekoliko dana, za šta treba posebno da plate. Takođe, dopunski rad obavljan je u vreme redovnog radnog vremena ustanove i bez Zakonom propisane saglasnosti Ministarstva zdravlja.
Zaštitnik građana je nadležnima u ovoj ustanovi preporučio da bez odlaganja prestanu da obavljaju dopunski rad za koji nisu ispunjeni zakonom propisani uslovi, a posebno dopunski rad kojim se pružaju usluge za koje postoje liste zakazivanje, ukoliko je vreme zakazivanja duže od 30 dana. Među preporučenim merama je i nalog da pomenuti dom zdravlja vrati pacijentima novčani iznos koji su platili za zdravstvene usluge obuhvaćene obaveznim zdravstvenim osiguranjem, a koje su obavljene u dopunskom radu od 1. juna prošle godine.
Dr Ivanka Jovanović, pomoćnica direktorke Doma zdravlja „Voždovac, ali i lekarka prozvane Službe rendgena i ultrazvučnih pregleda, za „Politiku” je izjavila da će, naravno, postupiti po predloženim preporukama, ali je dodala da povodom ovog slučaja u domu zdravlja postoji ogorčenje zaposlenih.
– Znamo za ingerencije ombudsmana i nećemo da se sporimo, ali svi koji rade u dopunskom radu uvredili su se nakon ovog slučaja i svi su se sami izjasnili da neće više raditi u dopunskom radu, jer, kako su rekli, osećaju se prozvani kao da su kriminalci. Niko neće da bude maltretiran za minoran novac, od čega 50 odsto odlazi domu zdravlja. Pomenuta pacijentkinja, inače, radi u kancelariji ombudsmana – tvrdi dr Jovanović.
Zaštitnik građana, podsećamo, nepravilnosti u obavljanju dopunskog rada utvrdio je i u Institutu za onkologiju Vojvodine u Sremskoj Kamenici. Povraćaj novca je dobilo 75 osiguranika u ukupnom iznosu od 552.629 dinara preko Republičkog zavoda za zdravstveno osiguranje, a dvoje pacijenata je direktno isplatio Institut za onkologiju Vojvodine
O. Popović

Viljnus zbog NATO samita kao tvrđava, sistemi Patriot usmereni ka Kaljiningradu
VILjNUS – NATO je pretvorio Viljnus, prestonicu Litvanije, u tvrđavu branjenu naprednim oružjem kako bi zaštitio američkog predsednika Džozefa Bajdena i druge lidere Alijanse na samitu sledeće nedelje, koji se održava 32 kilometra od litvanske granice sa ruskim saveznikom Belorusijom.
Više od 3.000 litvanskih vojnika brinuće o bezbednosti samita NATO-a u Viljnusu.
Šesnaest NATO saveznika poslalo je ukupno oko 1.000 vojnika da obezbeđuju dvodnevni samit 11. i 12. jula, koji se održava samo 151 km od same Rusije, prenosi Rojters.
 Mnogi od njih su poslali i napredne sisteme protivvazdušne odbrane koji nedostaju baltičkim državama.
„Bilo bi više nego neodgovorno da naše nebo bude nezaštićeno u trenutku kada Bajden i lideri 40 zemalja stižu“, rekao je predsednik Litvanije Gitanas Nauseda.
Nemačka je rasporedila 12 raketnih sistema Patriot, koji se koriste za presretanje balističkih i krstarećih raketa ili ratnih aviona.
Španija je dopremila sistem protivvazdušne odbrane NASAMS, Francuska šalje samohodne haubice Cezar, i uz Finsku i Dansku raspoređuje vojne avione u Litvaniji.
Ova zemlja je, uz Britaniju, isporučila sredstva protiv bespilotnih letelica.
Poljska i Nemačka su poslale snage za specijalne operacije pojačane helikopterima.
Drugi šalju opremu za borbu protiv bilo kakvih potencijalnih hemijskih, bioloških, radioloških i nuklearnih napada.
Litvanski predsednik vidi ove akcije saveznika kao potvrdu da je potrebno da NATO hitno uspostavi stalnu protivvazdušnu odbranu u baltičkim državama.
„Razmišljamo o tome šta će se desiti nakon završetka samita i radićemo sa saveznicima na stvaranju rotirajućih snaga za trajnu vazdušnu zaštitu“, rekao je on novinarima.
U selima pored beloruske granice, meštani su saopštili Rojtersu da se osećaju potpuno bezbedno, uprkos ponudi Minska da se tu nakon pobune smeste ruske plaćeničke trupe Vagner grupe i rusko nuklearno oružje.
Na aerodromu u Viljnusu, osam nemačkih raketnih bacača Patriot raspoređeno je sa cevima usmerenim u pravcu ruskog Kalinjingrada, a još dva prema Belorusiji.
„Znate gde se nalazite geografski i prilično dobro znate odakle pretnja dolazi. Litvanija je tražila od nas zaštitu samita, a takođe je NATO tražio pomoć od Nemačke. Ovo je naš odgovor“, rekao je potpukovnik Štefen Lib, komandant jedinice Patriota.
Litvanija je utrostručila jedinice pogranične straže na beloruskoj i ruskoj granici tokom leta, uz oficire iz Letonije i Poljske.
Dve zemlje su takođe poslale policiju da pomogne u patroliranju po Viljnusu.
Gradonačelnik Viljnusa je preporučio stanovnicima da odu na odmor van grada, ako žele da izbegnu gužve u saobraćaju, jer će veliki delovi centra prestonice biti zatvoreni tokom samita.
Kako javlja izveštač Tanjuga, deluje da su građani poslušali apel gradonačelnika, s obzirom na to da je na ulicama prisutan mali broj ljudi, policija patrolira i povremeno prolaze vozila pod njenom pratnjom.
Grad je okićen zastavama Litvanije, Ukrajine i NATO-a.

Zemljotres jačine 5,6 stepeni po Rihteru pogodio Tajvan
Zemljotres jačine 5,6 stepeni po Rihterovoj skali pogodio je danas Tajvan, saopštio je američki Geološki zavod.
Epicentar zemljotresa bio je 87 kilometara istočno od grada Hengčuna sa oko 31.200 stanovnika.
Do sada nema izveštaja o eventualnim žrtvama ili šteti.
Nije izdato upozorenje na cunami, preneo je Tas, prenosi Tanjug.

Petković: Svečlja kriminalizacijom Srba opravdava prisustvo parapolicije
Direktor Kancelarije za Kosovo i Metohiju Petar Petković ocenio je danas da je pokušaji ministra unutrašnjih poslova privremenih prištinskih institucija Dželjalja Svečlje da kriminalizuje Srbe sa severa KiM imaju za cilj da opravdaju, kako je naveo, protivpravno prisustvo parapolicijskih jedinica, „gde danonoćno terorišu srpski narod”.
„Lažni ministar, a pravi nasilnik i ekstremista Dželjalj Svećlja, zajedno sa njegovim okupacionim falangama preobučenim u odela Kosovske policije, jedini su kriminalci na severu Kosova i Metohije i tu nemaju šta da traže”, naveo je Petković u saopštenju. Poručio je da bi bilo najbolje da Svećlja „pođe od sebe i optužnice koja je godinama podignuta protiv njega zbog napada kamenicama na pripadnike tzv. Kosovske policije, ali i zbog prevrtanja vozila misije Euleks”.
Dodao je da bi Svećlja, umesto što „nezakonito da privodi Srbe navodnom poznanju pravde i prava”, trebalo prvo sam da prestane da beži od tog istog prava i pravde.
„Da li je sprovođenje reda i zakona to što je kukavički poslao svoje falange da duge cevi uperuju u sina predsednika Aleksandra Vučića zbog jedne majice? Da li je vladavina prava kada Kurtijevi specijalci pucaju u leđa Dragiši Galjku, Miljanu Deleviću, Milanu Jovanoviću, braći Stojanović iz Gotovuše? Ili, kada brutalno pretuku srpsku decu Daru i Kristijana”, zapitao je Petković. Naglasio je da „hibridni rat koji Svećlja kukavički vodi iz Prištine protiv svega srpskog i posebno severa Kosova i Metohije”, rezultirao time da „nema tog čestitog Srbina koji bi ni javno ni tajno pristao da bude alibi Svećlji u njegovoj bolesnoj opsesiji okupacije severa i proterivanja Srba sa Kosova i Metohije”.
„To mu nikada neće uspeti”, poručio je Petković. Svečlja je ranije danas u intervjuu portalu Košev rekao da nije protiv srpskog naroda, već, kako tvrdi â€žšovinističkih projekata Srbije i kriminalaca”.

Ferstapen: Srećan sam što smo pobedili 11. put uzastopno
Vozač Red Bula Holanđanin Maks Ferstapen izjavio je danas da je srećan što je svom timu doneo pobedu na Velikoj nagradi Velike Britanije u šampionatu Formule jedan, prenosi Bi-Bi-Si.
Ferstapen je Red Bulu doneo 11. uzastopnu pobedu u Formuli 1, čime je ovaj tim izjednačio 35 godina star rekord Meklarena..
„Naravno da sam vrlo srećan što smo opet pobedili. Tu mislim i na 11. uzastopnu pobedu za ekipu. Mislim da je to prilično neverovatno, ali danas nije bilo tako jednostavno”, rekao je Ferstapen, koji je u Silverstonu stigao do šeste uzastopne pobede ove sezone.
Vozač Red Bula je ove godine zabeležio osam pobeda. Drugo mesto na VN Velike Britanije pripalo je vozaču Meklarena Landu Norisu.
„Veliko hvala celom timu napravili su neverovatan posao. Ništa od ovoga ne bi bilo moguće bez napornog rada koji su uložili. Stavili su me na tvrde gume, ne znam zašto - još su nejasni po pitanju nekih stvari”, rekao je Noris.
Vozač Mercedesa Luis Hamilton je stigao do trećeg mesta u Silverstonu.
„Hvala svima koji su me podržavali. Osetio sam energiju, osetio podršku i to je takođe razlog zašto smo se vratili ovde”, izjavio je Hamilton.
Prvo mesto u generalnom plasmanu vozača drži Ferstapen sa 255 bodova, dok je njegov timski kolega Serhio Peres osvojio 156.
Naredna trka u šampionatu F1 biće vožena 23. jula za Veliku nagradu Mađarske na stazi Hungaroring, prenosi Tanjug.

Na prelazu Gradina, na izlazu iz Srbije, čeka se četiri sata
Prema informacijama uprave granične policije u 17.15 časova, putnička vozila čekaju četiri sata na graničnom prelazu Gradina, na izlazu iz Srbije a na Preševu, na izlazu iz zemlje, putnička vozila i autobusi š zadržavaju 35 minuta, navode iz Auto-moto saveza Srbije (AMSS).
Teretna vozila najduže čekaju na Batrovcima, na izlazu iz Srbije i to dva sata dok se na prelazu Horgoš i Šid, na izlazu iz Srbije, zadržavaju 90 minuta.
Na ostalim graničnim prelazima nema dužih zadržavanja za sve kategorije vozila, prenose iz AMSS-a.

Tesla i Karađorđevići
Dr Oliver Subotić*
Dok sam iščitavao primarne izvore za potrebe pisanja knjige „Tesla: Duhovni lik”, imao sam prilike da se lično uverim u ono što su gotovo svi Teslini biografi u manjoj ili većoj meri uočili u njegovoj ličnosti, a to su izrazite „oscilacije” (neretko i protivrečnosti) u raznim temama. Ipak, primetio sam da postoji nekoliko tema u kojima, slikovito rečeno, ne postoje „sinusoide” i izražene „amplitude”, već isključivo „linearna funkcija”. Jedna od tih retkih tema gde Tesla pokazuje jasnu konstantu u stavovima je odnos prema srpstvu, Kraljevini Jugoslaviji i Kraljevskom domu Karađorđevića.
Nikola Tesla je tokom američkog perioda svog života postao izrazit kosmopolita, ostavši istovremeno srpski patriota. Tokom američkog perioda se formirao i kao ubeđeni srpsko-jugoslovenski monarhista, te je poput većine srpskih intelektualaca tog vremena vatreno podržavao koncept Kraljevine Jugoslavije i bio veliki poštovalac kraljevske loze Karađorđević. To poštovanje se već može uočiti u dostupnim dokumentima iz perioda Prvog svetskog rata, kada on izražava divljenje podvizima srpske vojske predvođene svojim nezaboravnim voždom, kraljem Petrom Prvim Oslobodiocem. Tako, povodom inicijative jeromonaha Nikolaja Velimirovića iz 1915. godine, da zajedno sa Mihajlom Pupinom i Pajom Radosavljevićem potpiše „Vidovdanski proglas” i pozove Srbe u SAD da pomognu svojim sunarodnicima na Balkanu, Tesla iznosi stav da bi taj apel američki Srbi najpre poslušali ako bi ga potpisala dva srpska kralja: Petar Karađorđević i Nikola Petrović.
Ličnost u kraljevskoj lozi Karađorđević, koju je Tesla posebno izdvajao, bio je kralj Aleksandar, koji ga je odlikovao Ordenom Jugoslovenske krune prvog stepena 1931. godine. Kralja Aleksandra je doživljavao kao vladara koji je uspeo da napravi snažnu državu (Kraljevinu Jugoslaviju) i ujedini tri balkanska naroda (Srbe, Hrvate i Slovence). U svom posmrtnom slovu Kralju Mučeniku, objavljenom 1934. godine u „Njujork tajmsu”, Tesla ovako zbori: „Poput Vašingtona, bio je sposoban i neustrašiv general koji je oslobodio svoju zemlju od ugnjetavanja; poput Linkolna bio je mudar i patriotski vođa koji je pretrpeo mučeništvo.” Tesla je, pritom, verovao da će mučenička krv kralja Aleksandra definitivno ujediniti narode Kraljevine Jugoslavije (što se, kao što je dobro poznato, nije desilo). Sa druge strane, strahovao je za jedinstvo mlade države, zbog čega je javno podsetio sve Hrvate i Slovence na činjenicu da je njihova sloboda kupljena cenom srpske krvi u Prvom svetskom ratu. Kralj Aleksandar je za Teslu bio i ostao ličnost koja zaslužuje da bude na „pijedestalu srpskih velikana” – pišući pozdravno pismo Srbima u Geriju (Indijana, SAD) uoči Drugog svetskog rata, on za kralja Aleksandra koristi epitete „Veliki” i „Mučenik”.
Kada je reč o kralju Petru Drugom Karađorđeviću, Tesla i prema njemu pokazuje odnos dubokog poštovanja i izrazite odanosti, približan onome koji je ukazivao kralju Aleksandru. U jednom pismu iz 1938. godine upućenom inženjeru Slavku Bokšanu, Tesla kralja Petra Drugog naziva „mladim orlićem iz gnezda velikog orla”, a Srbe u SAD javno poziva da budu odani mladom monarhu, koga naziva „zenicom u oku naroda”. On kralja Petra Drugog veliča u nekoliko javnih objava u SAD želeći mu mnoga leta. Na koncu, poslednji Teslin izlazak u javnost – tačno pola godine pred smrt – bio je osmog jula 1942. godine u hotelu „Njujorker”. On tada, već prilično ugroženog zdravlja, izlazi u pratnji svog sestrića, diplomate Save Kosanovića, da pozdravi kralja Petra Drugog. Mladi kralj je u to vreme bio u poseti SAD, sa ciljem da od predsednika Ruzvelta izmoli vojnu pomoć za generala Dragoljuba Mihailovića (koga je Tesla, po rečima čuvenog američkog istraživača Lelanda Andersona, smatrao za „simbol drevne srpske borbe za krst časni i slobodu zlatnu”). „Hrvatski glas” izveštava o susretu mladog monarha i Tesle, navodeći kako je genijalni pronalazač rekao da mu je kralj svojom posetom učinio najveću čast i da će mu to biti „najmilija uspomena”. Svoj uvodni govor kralju Petru Drugom Tesla je završio rečima: „Veličanstvo, Bog Vas blagoslovio!”. Prema Kraljevim memoarima, obojica su tokom rastanka plakala, a Tesla ga je otpratio podsećanjem na zaveštanje kralja Aleksandra: da čuva jedinstvo naroda Kraljevine.
Važno je ovom prilikom istaći da je Tesli bila apsolutna strana bilo kakva ideja Jugoslavije bez srpske krune na njenom čelu – ostao je odan kralju Petru Drugom Karađorđeviću i pored stalnih ubeđivanja okoline da pređe na stranu Tita i njegovih komunista, koji su se od samog početka rata spremali za revolucionarni prevrat i nasilno preuzimanje vlasti. O čvrstom Teslinom stavu prilično argumentovano piše Margaret Čejni, pozivajući se na hrvatskog profesora Bogdana Radicu, diplomatu Kraljevine Jugoslavije u SAD, koji je tokom rata prešao na Titovu stranu. Iz njene studije saznajemo da je Sava Kosanović bezuspešno pokušavao da privoli svog genijalnog ujaka da se od kralja okrene ka Titu. O svemu navedenom u svojim memoarima svedoči i Konstantin Fotić, ambasador Kraljevine Jugoslavije u SAD, koji navodi da je svaki pokušaj da se od Nikole Tesle izvuče bilo kakva poruka protiv Kralja Petra Drugog bila bezuspešna. Teslina odanost srpskoj kruni bila je do kraja života održana besprekorno.
Da li bi Tesla, da je danas među nama, od „linearne funkcije” skrenuo kao „sinusoidi” u navedenim temama? To je već domen pretpostavki. A ono što možemo pretpostaviti jeste da bi zbog gorkog iskustva Jasenovca, Jadovna i, na kraju, „Oluje” imao krajnje rezervisan stav prema nekoj novoj jugoslovenskoj ideji. Možemo slobodno pretpostaviti i to da bi se i danas zalagao za što bolje odnose Srba sa Hrvatima i Slovencima, koje je smatrao bratskim narodima. A ako ćemo suditi po ogromnom poštovanju koje je decenijama ukazivao Karađorđevićima – kao i ništa manjem poštovanju koje oni do dan danas ukazuju njemu – verovatno bi u naše vreme bio i počasni član Krunskog saveta.
*Osnivač Zadužbine „Petar Mandić”, dobročine ustanove koja neguje uspomenu na Tesline pretke

Vlada i prosvetari bez dogovora
Kompromisno rešenje ni sinoć nisu pronašli predstavnici tri sindikata prosvete u štrajku i predstavnici vlasti na sastanku u Ministarstvu finansija u Beogradu. Unija sindikata prosvetnih radnika Srbije, Granski sindikat prosvetnih radnika Srbije „Nezavisnost” i Sindikat radnika u prosveti Srbije ponudili su novi protokol o povećanju zarada prosvetara sa zahtevima za korigovanje Zakona o osnovama sistema obrazovanja i vaspitanja i Posebnog kolektivnog ugovora za osnovne i srednje škole i domove učenika. Taj dokument unapred su potpisali predsednici sindikata u štrajku ali ga sinoć nisu prihvatili Žarko Obradović i Diana Dragutinović, ministri prosvete i finansija. 
– Dogovorili smo se da ništa nije rešeno, osim što je sledeći sastanak u Ministarstvu finansija zakazan za petak. Ideja vlasti je da „zamrznemo” štrajk do aprila pa da onda nastavimo pregovore, to ne dolazi u obzir. Protokol, kao naša poslednja ponuda od koje nećemo odustati, sutra će biti tema razgovora sa Misijom MMF-a, a skraćenjem časova na 30 minuta štrajk nastavlja se u više od 1.100 škola – najavio je Leonardo Erdelji, predsednik Unije, posle sastanka. 
Predlog prosvetnih sindikata u štrajku je da se zarade prosvetara ove godine povećaju korekcijom koeficijenata u maju i oktobru za po pet odsto. Takođe, da plate u aprilu plate i oktobru budu usklađene sa indeksom potrošačkih cena za tri, odnosno za šest proteklih meseci, uz uvećanje za polovinu realnog rasta bruto domaćeg proizvoda u prethodnoj godini. Sindikalci traže da do kraja marta na račune penzionisanih školskih radnika legnu otpremnine, i da se jubilarne nagrade za 2009. i prošlu godinu isplate najkasnije do 30. septembra, a za 2011. godinu do kraja decembra. 
Govoreći o dodatnom zahtevu prosvetara – da pre 1. aprila počnu pregovori o izmenama i dopunama Zakona o osnovama sistema obrazovanja i Posebnog kolektivnog ugovora, Obradović je pojasnio da je Ministarstvo prosvete već planiralo da se u drugoj polovini februara razmatraju dobre i loše strane koje su se pokazale u primeni propisa. Stručnjaci i sindikalci uskoro će biti pozvani da kažu šta konkretno ne valja u zakonu. 
------------------------------------------------------
Sve škole rade 
Sve škole u Srbiji rade, saopštilo je juče Ministarstvo prosvete. Podaci pristigli iz školskih uprava potvrdili su da ni u jednoj školi nastava nije bila obustavljena. Posle 45 minuta zvono za kraj časa oglašavalo se u 1.016 osmoletki i srednjih škola, što je 56,6 odsto od ukupnog broja škola. U okvirima zakonskog štrajka u treću nedelju protestovanja ušlo je 778 kuća znanja (43,4 odsto) u kojima su časovi bili skraćeni na 30 minuta.

Danas je Sveti Trifun
BEOGRAD - Današnji praznik svetoga Trifuna nije obeležen crvenim slovom i nije zapovedan, ali se proslavlja kod svih pravoslavnih naroda, pogotovo na Balkanu.
Po predanju sveti Trifun je poticao iz Maloj Azije. Živeo je najverovatnije u trećem veku. Kao mlad, dobio je od Boga dar čudotvornog lečenja i isterivanja zlih duhova iz opsednutih. Tako je oslobodio nečistih duhova kćer rimskog cara Gordija.
U vreme velikog progona u svom kraju, odbio je da se odrekne Hrista te bio zato mačem posečen. Imao je samo 18 godina. Mletački trgovci su njegove mošti doneli u Kotor oko 800. godine i tu mu je podignuta katedrala 1166.
Današnjeg svetitelja slave neke srpske porodice kao krsnu slavu, a pored toga on je zaštitnik vinogradara. Njemu se moli da zaštiti polja od poplava, grada, raznih štetočina. Ponegde ga slave i gostioničari kao svog patrona.
Priziva se često i u crkvenim molitvama.
Današnjeg dana rimokatolička crkva proslavlja uspomenu na čak dva svetitelja istoga imena - Valentin, koji su po predanju zajedno i pogubljeni.
Jedan je bio Valentin, episkop ternijski, kome je odsečena glava 269. godine, za vreme cara Klaudija. Nad njegovim je grobom u 4. veku podignuta bazilika. Drugi se ne smatra istorijskom ličnošću, to je Valentin rimski.
Kult sv. Valentina ternijskog, episkopa i mučenika, brzo se proširio, prvo po Rimu, pa dalje po svetu. Prenet je u svoj grad, Terni, 1605. godine.
Prikazuje se kao sveštenik ili episkop, negde i kako isceljuje epileptičara, jer je zaštitnik od te bolesti, kao i od kolere. Na Zapadu ga počinju smatrati i pokroviteljem zaljubljenih, počev od 14. veka, prvo u Engleskoj i Francuskoj.
Po svemu sudeći, praznovanje sv. Valentina zamenilo je rimski kult boginje Junone, koja je slavljena istog dana. Ona je bila zaštitnica porodice i braka i na njen dan se ženama poklanjalo cveće.
Svetitelj se slavi i u pravoslavlju 12. avgusta, prenosi Via.

Birači više na Internetu od političara
Samo polovina parlamentaraca koristi Internet i čita elektronske biltene, rezultati su studije Digitalne demokratije koja je istraživala na koji način parlamentarci u Evropi koriste digitalne i društvene medije (forume, blogove, društvene mreže) u komunikaciji sa potencijalnim biračima. Među anketiranim političarima njih 30 odsto provede do tri sata nedeljno koristeći internetske medije što je duplo manje od prosečnog Evropljanina koji nedeljno provede od četiri do šest sati, citiraju istraživanje Pleon Olaf i Mekatir. Istraživanje je sprovedeno prošle godine među pripadnicima nacionalnih parlamenata u 27 država EU.
Više od 75 odsto anketiranih koristi on-lajn forume kao izvor informisanja, ali svega 20 odsto je koristilo blogove na Tviter društvenoj mreži za političku kampanju. U Evropi 30 odsto političara koristi blogove i on-lajn forume kao izvor informacija ali mali broj je onih koji na taj način komuniciraju sa biračima. Njihove kolege u Americi u mnogo većoj meri koriste internetske medije tokom kampanja.
„Pametni političari znaju koliko vremena birači provode na Internetu i usvajaju nove načine korišćenja medija kako bi uspostavili kontakt sa njima. Međutim, mnogo su više naklonjeni tradicionalnim načinima komunikacije kao što su skupovi i susreti. Verujemo da će ovo samo dodatno produbiti jaz u komunikaciji između njih i mlađih birača”, objašnjava Đani Katalfamo, šef digitala za Kečam Pleon vodeće komunikacione konsultantske kuće za čije je potrebe ovo istraživanje rađeno.
Dobijeni rezultati kose se sa stavom većine političara u Evropi da Internet predstavlja pozitivnu stranu demokratije jer u praksi samo mali deo njih koristi ovakav vid komunikacije sa biračima.
Kod nas ne postoje ovakva istraživanja i tek mali broj poslanika koristi ozbiljno internetske medije kao kanale komunikacije sa biračima. Nekada je to, dok je bio predsednik GSS-a, radio Goran Svilanović.
Balint Pastor, predsednik Poslaničke grupe manjina u Skupštini Srbije, kaže da prema njegovim saznanjima Internet kod nas ne koriste samo mladi. To vidi i po sajtu na koji mu stižu pitanja, a on na njih odgovara istog dana ili sutradan. Pitanja dobija i preko Fejsbuka i ličnog mejla. „I meni i stranci, ali i ljudima koristi ovakav vid komunikacije. Jer postoji fama da su političari nedodirljivi, a odgovarajući na pitanja, za šta nije uvek lako naći vremena, razbijate tu famu. Lakše je raditi ovaj posao ako znate šta ljudi misle. Ima tu i kritika. Ali ništa ne cenzurišem jer je to od velike koristi. Pitanje i odgovor su vidljivi za svakog, a ljudi cene otvorenost. Kako malo ljudi čita novine ovo je način da se informišu. Pored toga držimo i tribine”, kaže Pastor.
Poslanik SVM-a kaže i da je druga priča kada neko ima tim koji se bavi sajtom. „Ja mogu da nađem vreme, ali kada bih bio ministar ne bih stigao. Svaki dan putujem u Suboticu i to je dva puta po dva sata i sve novine čitam na Internetu. U Engleskoj skoro svaki poslanik ima sajt, ali on ne zna šta piše na njemu jer to drugi rade”, dodaje Pastor.
Željko Ivanji, poslanik G17 plus, komunicira sa građanima preko svog sajta i Fejsbuka. „Važno je imati komunikaciju sa građanima. Na sajtu objavljujem govore iz Skupštine Srbije i parlamentarne skupštine SE. Moramo biti odgovorni prema biračima, a na ovaj način im podnosim izveštaj jer se priča da ne radimo. Na Fejsbuku sam stavljao teze kako govor treba da izgleda. Građani mi postavljaju i pitanja što se pretvori u debatu i tako se dođe do kvaliteta. Mada ima i onih koji misle da treba da ih zaposlim ili da im pokrijem račun”, dodaje Ivanji.
Ivanji kaže da i u proporcionalnom izbornom sistemu na ovaj način možete biti odgovorni prema biračima. „Vreme uvek može da se nađe, a sajt mi je napravila kuma tako da nisam ništa platio. Sve stranke koriste društvene mreže ali nema interaktivnosti, jer to rade stranačke službe. Tačno je da ljudi vole neposredan kontakt ali se ipak nepravedno zanemaruje Internet”, zaključuje Ivanji.

Nemci kupuju simbol Volstrita
Njujorška berza, simbol kapitalizma u SAD, skoro je izvesno odlazi u ruke Nemaca. Doduše, dogovor o spajanju Njujorške i Frankfurtske berze još nije u potpunosti postignut, ali pregovori uveliko traju i međunarodni finansijski eksperti procenjuju da će detalji o tome kako će funkcionisati najveća berza na svetu biti saopšteni do kraja ovog meseca.
Spajanjem Njujorške berze (američki „NYSE Euronekst” koji je transatlantski operater sedam berza akcija, one u Njujorku ali i evropskih u Amsterdamu, Briselu i Lisabonu, okupljenih oko berze u Parizu) i Frankfurtske berze (nemačka „Dojče berza” – operater najveće evropske berze) nastaće finansijski div težak oko 24,8 milijardi dolara, koji će upravljati tržištem akcija mamutskih razmera.
Premda se govori o fuziji dve berze, već je izvesno da će Nemci voditi glavnu reč budući da je odnos ovih berze tri prema dva u korist nemačke berze koja je vredna oko 15 milijardi dolara, nasuprot „NYSE Euronekst” („New York Stock Exchange Euronekst”) teškoj oko devet milijardi.
Vodeći finansijski listovi prenose da se očekuje će sedište nove mamutske berze biti u Evropi, dok će na njeno čelo doći Dankan Niderojer, aktuelni direktor berze u Njujorku. Njegov kolega iz Frankfurta Reto Francioni ostaće u Nemačkoj, ali kao predsednik upravnog odbora ujedinjene berze.
Međutim, upravo za Dankana Niderojera finansijski eksperti kažu da je glavni krivac što simbol Volstrita sklapa brak sa Frankfurtom. Iako je pri imenovanju za direktora za berze u Njujorku pre tri godine rekao da nije čovek „za velike poslove”, upravo je on zaslužan za najverovatniju realizaciju ove ogromne i verovatno poslednje transakcije Njujorške berze, bar u formatu aktuelne kompanije „NYSE Euronekst”.
Premda je reč o poklapanju interesa dve kompanije, u aktuelnim pregovorima nije zanemarljivo ni ono što se zove „nacionalni interesi”. Naime, ime buduće berze postavlja se kao veoma važno pitanje. Dok zvaničnici pokušavaju da u budućem nazivu izbegnu reč „Dojče” i akronim za njujoršku berzu NYSE, američki senator Čak Šumer je saopštio da će podržati ovakav berzanski brak samo ako na početku buduće kompanije bude naziv „Njujorška berza” (New York Stock Exchange Euronekst).
Ipak, spajanje dva giganta je motivisano pre svega time da su berze prinuđene da snize svoje troškove, budući da trgovina Internetom predstavlja alternativno, ali poprilično narastajuće, tržište. Osim toga, i berze na Dalekom istoku postaju sve snažnije i „gutaju” jedna drugu. Pre samo mesec dana Singapurska berza je ponudila 8,5 milijardi dolara za kupovinu glavne australijske berze ASX, što će, ukoliko se realizuje, stvoriti petu po tržišnoj vrednosti berzu na svetu.
Nemci su imali i dodatne motive. Najpre, već duže vreme Dojče berza ne može da nađe dovoljno jakog partnera pa je tako bezuspešno pokušavala ujedinjenje sa berzom u Londonu (LSE), potom sa evropskom berzom „Euronekst” (koja se ujedinila sa Njujorkom), da bi propali i pregovori sa berzom u Varšavi. Međutim, Nemci će sada najverovatnije uspeti, a ušteda koju će postići ovim spajanje iznosi, prema prvim procenama, oko 300 miliona evra.
Finansijski analitičari dodaju i da Frankfurt brinu i predlozi koje se sve češće čuju u Evropi da se uvedu znatno rigoroznija pravila protiv berzanskih špekulanata. Konkretno, na meti bi bilo takozvano ultrabrzo trgovanje hartijama od vrednosti, što inače predstavlja čak 40 odsto prometa Frankfurtske berze.
Ova vrsta trgovine obavlja se elektronskim putem, a omogućava pravljenje takozvanih berzanskih mehurova od sapunice, odnosno da vrednosti određenih hartija od vrednosti dosegnu neslućeno visoke razmere bez obzira na to da li su utemeljene na njihovoj „stvarnoj” tržišnoj vrednosti.
Budući da se čak u Nemačkoj pominje eventualno uvođenja zakona koji bi zabranjivao ovakvo automatizovano i ultrabrzo trgovanje, Frankfurt žudi za spajanje sa Njujorkom jer bi ovakvi nacionalni propisi imali ograničenog uticaja na novog globalnog berzanskog giganta.
I Amerikanci dobijaju ovim poslom budući da bi zajednička berza preuzela čak trećinu evropskog tržišta akcija, a uspela bi da znatno više zaradi na sve unosnijim poslovima sa takozvanim finansijskim derivatima.
Ipak, mnogi u SAD još ne mogu da zamisle da će se čuvena Njujorška berza, nastala 1792. godine ispod jednog drveta na Volstritu, stopiti u jedan gigantski konglomerat pod drugim imenom. Zbog toga i ne čudi grčevita borba američkih zvaničnika da buduća firma zadrži u svom nazivu „Njujorška berza”.
N. Radičević

Žene protiv Berluskonija
Od našeg dopisnika
Rim – Italijanski premijer Silvio Berluskoni optužio je svoje političke protivnike da protestima hiljada žena širom zemlje pokušavaju da ga nedemokratskim sredstvima svrgnu s vlasti. Demonstracije na kojima su žene tražile ostavku Berluskonija, navodeći da im je njegovim seksualnim skandalima povređeno dostojanstvo, italijanski premijer je ocenio kao „izgovor” za dobijanje podrške za pravnu tužbu pokrenutu protiv njega, „koja nema veze sa stvarnošću”.
„Video sam uobičajenu partizansku mobilizaciju protiv moje ličnosti koju je organizovalo levo krilo koje koristi svaki izgovor da pokuša da pobedi protivnika koga ne može da pobedi demokratskim putem na izborima”, kazao je italijanski premijer, dodavši da se prema ženama „uvek ponašao sa najvećom pažnjom i poštovanjem.”
Međutim, žene širom Italije ne misle tako, štaviše proteklog vikenda su organizovani protesti posvećeni pravima ali i dostojanstvu žena i u Parizu, Londonu, Berlinu, Madridu, Bostonu, Tokiju.
„Ovog puta je drugačije”, ističu organizatorke do sada možda najvećeg protesta žena u Italiji. Ne samo protiv Berluskonija već i protiv trenutne izobličene kulture koja vlada svim segmentima društvenog života u Italiji. „Ako ne sada, kada?” – naziv je manifestacije koja je u nedelju održana u preko 230 italijanskih gradova.
Bilo ih je preko milion a većinom na jednom od najvećih trgova Večnog grada, Pjaci del popolo. Bez političkih simbola, ali sa zastavama i parolama „Sve smo mi Egipćanke”, „Berluskoni, daj ostavku”, „Bolje odmah neko nikad”, žene, ali i muškarci, svih godišta prisustvovali su ovoj naizgled ogromnoj žurci. Pevajući i igrajući uz pesme Arete Frenklin, Pati Smit, prisutni na trgu u Rimu isticali su da ne prihvataju više način na koji je ženski rod predstavljen ne samo među političarima već i u reklamama, novinama i televizijskim programima.
„Ovde sam jer se nadam boljem životu za moju ćerku, životu bez premijera kao što je to Berluskoni”, kaže mi Danijel Šaherl, držeći u naručju svoju ćerku od samo nekoliko meseci.
Probijajući se kroz reku ljudi, a posebno kroz grupu mladih devojaka koje su vikale „Sve smo mi Egipćanke”, stižem na predivni vidikovac Pinčo, na kome je takođe održan deo protesta i minut ćutanja nakon koga su prisutni svi uglas vikali: „Ako ne sada, kada? Sada!”
U gomili ljudi upoznajem mladog italijanskog studenta Luku Sanino koji svoje prisustvo na protestu komentariše: „Imam 24 godine i iskreno za mene u ovoj zemlji nema budućnosti. Ovde sam jer želim da istaknem da nismo svi kao Berluskoni.”
Ipak, politički predstavnici bili su nešto optimističniji. Susrećem jednog od predstavnika Demokratske partije, Darija Frančeskinija, koji pozdravljajući mnoge žene u prvom redu ogromnog protesta kaže da su „žene u Italiji spremne da promene ovu zemlju”.
„Umorne su od zastarelih i šovinističkih Berluskonijevih ideja o ženama. Danas je novi početak”, kaže Frančeskini.
Đovana Melandri, bivša ministarka kulture i jedna od predstavnica opozicione Demokratske stranke, dodaje: „Ovde smo jer mislimo da nije normalno da sedamdesetpetogodišnji premijer viđa mlade i maloletne devojke. Ovde smo jer mislimo da postoji nada za drugačiju Italiju. Ovo danas nije Italija.”
Protest „Ako ne sada, kada?” ideja je istoimenog komiteta koji je podržao i sekretar jednog od najbitnijih italijanskih sindikata, CGIL, Suzana Kamuso, režiserka Kristina Komenčini, ali i mnoge druge glumice i italijanske političarke.
Ideja za pomenutim demonstracijama nastala je nakon sudske istrage protiv italijanskog premijera Silvija Berluskonija povodom njegove navodne veze sa maloletnom Marokankom Karimom el Marug (poznatijom kao Rubi). Istraga je još u toku, a tokom ove sedmice sudija Kristina di Čenso trebalo bi da se izjasni povodom osnovanosti optužbi italijanskih tužilaca i zahteva za hitnim suđenjem premijeru.
Osim u Rimu, više od stotinu hiljada protestanata okupilo se i u Torinu, dok su u Milanu centralni trg Pjaca Kastelo demonstranti potpuno okupirali. Zanimljivo je da je protest održan i u mestu Arkore, kraj Milana, upravo u gradiću u kome se nalazi i Berluskonijeva vila San Martino u kojoj su, navodno, organizovane kontroverzne zabave.
Iako definisani kao nepolitički, pristalice italijanskog premijera izjavile su da se radilo o striktno političkim skupovima.
Nakon poslednjeg glasanja 14. decembra, u donjem domu parlamenta, poverenje italijanskom premijeru izglasano je sa samo tri glasa: 314 poslanika podržalo je premijera protiv čak 311. U gornjem domu, situacija je daleko stabilnija, a premijer je oduvek u Senatu raspolagao većinskom podrškom.
Berluskoni optužuje levičare da koriste ove demonstracije, ali s druge strane kaže da očekuje i da će uskoro u donjem domu imati 325 poslanika naklonjenih njegovoj vladi.
Marina Lalović

Iran nije Egipat, Azadi nije Tahrir
Od našeg specijalnog izveštača
Teheran – Inspirisani turbulentnim događajima po arapskom svetu, lideri iranske opozicije planirali su da u ponedeljak održe velike protestne marševe širom zemlje u nadi da će pokrenuti talas nezadovoljstva protiv konzervativnog režima.
Opozicioni prvaci računali su na podršku studenata po gradovima, kamiondžija, trgovaca zlatom po uticajnim bazarima ili mladog nezaposlenog sveta, mahom onih koji su učestvovali u žestokim demonstracijama juna 2009. posle predsedničkih izbora za koje je opozicija tvrdila da su lažirani kako bi Mahmud Ahmadinežad dobio drugi mandat.
Mir Hosein Musavi i Mehdi Karubi, tadašnji protivkandidati a danas lideri Zelenog pokreta, nadali su se da će, i uz pomoć apela sa „Fejsbuka”, na Azadi, teheranski Trg Slobode, uspeti da privuku više hiljada ljudi po ugledu na kairski Tahrir, Trg Oslobođenja.
Pristalice reformista su noć uoči mitinga u nekim delovima Teherana izlazili na krovove uzvikujući „Alahu akbar”, Bog je najveći, po ugledu na dane obaranja šaha Reze Pahlavija pre tri decenije ili tokom velikih protesta pre dve godine.
Ako su očekivali Tahrir, opozicionari nisu uspeli. Na Azadiju i oko trga pojavilo se tek nekoliko stotina ljudi, od kojih većina pripada generacijama rođenim posle revolucije.
Teheranski bazar, pouzdan barometar ovdašnjih političkih zbivanja, normalno je radio – što je bio prvi nagoveštaj da neće doći do ozbiljnijeg sukoba.
Tokom vožnje oko trga Azadi, velikom istoimenom avenijom i Ulicom Engelab koja vodi ka Teheranskom univerzitetu, primetio sam veliki broj pripadnika u crno obučenih specijalaca, u punoj opremi.
Snage reda kontrolisale su i aveniju Vali-je-Asr koja ovaj 15-milionski grad sa 700 metara visinske razlike preseca linijom sever–jug.
U prvim satima okupljanja demonstranata nije uočeno prisustvo pripadnika elitne Revolucionarne garde i paravojne milicije Basidža – koji su brutalno ugušili nerede decembra 2009. Kasnije su zbog učešća u demonstracijama dve osobe obešene, a veći broj je uhapšen.
Moguće je da je oštrina odgovora režima doprinela slabom odzivu protivnika vrhovnog vođe revolucije, ajatolaha Sajeda Ali Hamneija, i predsednika Ahmadinežada.
Agencije javljaju da je na nekoliko lokacija došlo do sukoba demonstranata i policije koja je morala da upotrebi suzavac. Pominju se hapšenja i manji protesti u Esfahanu i Širazu.
Očevidac s kojim je „Politika” kontaktirala kasnije u ponedeljak kaže da nije bilo ničeg vanrednog. „Policija je odradila svoj posao. Bio sam u području. Da se ne radi o ovom danu te ljude ne bi ni primetili”, kaže izvor „Politike”.
Vlasti su opoziciju upozorile da izbegnu „bezbednosnu krizu”, a prošle nedelje su odbile zahtev za održavanje skupa koji su organizatori nazvali manifestacijom podrške narodima Egipta i Tunisa, ali su svakako računali da ga iskoriste kao priliku da kritikuju režim Islamske Republike.
Iako zvanični Teheran zdušno hvali pokrete masa po Tunisu i Egiptu, koje je pokrenula „mašina Homeinijevog islama”, i obaranje „diktatora”, očito je da je režim preduzeo sve mere predostrožnosti kako se socijalni bunt arapske ulice bi ne preneo u Iran pritisnut sličnim problemima autoritarnosti i privrednih nedaća, pre svega nezaposlenošću i inflacijom.
Komandant Basidža Mohamed Reza Nagdi izjavio je da iza pokušaja održavanja manifestacija stoje strane sile koje pokušavaju da destabilizuju Iran.
Poznata i često korišćena retorika koja treba da naznači da u Iranu nema podela. Ne barem ozbiljnih. I da se Zapad ne nada da će uticati na iranska zbivanja.
Zapad se svojevremeno pitao da li će posle pada šaha Reze Iran uklizati u zagrljaj sovjetskog komunizma ili u islamsko srednjovekovlje.
Danas, priželjkujući da ponovo ovlada prostorom koji poseduje 10 odsto utvrđenih svetskih rezervi nafte i 15 odsto rezervi gasa, nesumnjivo najviše zazire od „izvoza revolucije”.
Ali, upravo je izvoz revolucije, kako ističu ovdašnji državni mediji, omogućio da 50 miliona ljudi (!) širom Irana slavi Homeinijev legat. Što, kako piše „Džumhuri eslami”, „potvrđuje lojalnost nacije revoluciji i sistemu Islamske Republike”.
Traganje za imidžom neokrnjenog jedinstva ne uklapa se, međutim, u agencijske izveštaje da je proteklih dana uhapšeno 18 opozicionih aktivista, uglavom članova Musavijevog užeg tima, da je Karubi u kućnom pritvoru i da je Musavijeva kuća blokirana.
Vlasti su upravo obznanile stvaranje posebnog biroa za medije i kulturu pri državnom tužilaštvu. Teheranski državni tužilac je agenciji IRNA rekao da je ova institucija „nužna” zbog „nekih ponašanja” u ovim oblastima.
„Na kraju krajeva, mi živimo u jednom islamskom društvu”, rekao je tužilac dodavši da će biro nadzirati sprovođenje normi koje je propisao vrh zemlje kojim dominiraju konzervativni ajatolasi i tehnokrate.
Ovih dana nastavljeno je ometanje sajtova opozicije, a blokirani su i Internet pristupi Bi-Bi-Siju na farsiju, Radiju Slobodna Evropa, Glasu Amerike ili Rojtersu. Satelitska televizija je u Iranu davno zabranjena.
Pooštravanje mera i zavođenje ograničenja prema domaćim i stranim medijima traje još od izbora 2009. Od tada su neki liberalni listovi ugašeni, više iranskih novinara je dobilo zabranu bavljenja poslom, a neki su uhapšeni.
Represivne mere učinile su da iranska opozicija tokom protekle dve godine bude potisnuta u stranu, čemu su nesumnjivo doprineli spoljni pritisci i sankcije UN zavedene Iranu zbog njegovog spornog nuklearnog programa, pretnje izraelskog bombardovanja i ubistva iranskih nuklearnih stručnjaka, sajber-rat virusima.
Sve je to homogenizovalo 75-milionsku zemlju u kojoj ni opozicija ne osporava temeljne vrednosti islamske revolucije.
Zeleni pokret procenio je da su obaranja autokrata u Egiptu i Tunisu, propraćena serijom zahteva za političkim, privrednim i socijalnim reformama, prilika da i Iran otvori slične procese.
Vlast ajatolaha je to na vreme shvatila preduzimajući sve mere da se to ovde ne dogodi.
Takve mere, uključujući naredbu elitnoj Imperijalnoj gardi da puca u narod, preduzimao je i Reza Pahlavi. Šahov režim odbijao je da ispuni zahteve teheranske ulice i – pao je otvarajući prostor socijalnim i političkim snagama koje i posle tri decenije nemaju odgovore na slične zahteve.
Teheranski univerzitet je 1979. bio pretvoren u veliku govorničku binu na kojoj su ljudi svakog dana mogli da slušaju šta imaju da im kažu šahovi protivnici, od liberalnih profesora do mula iz šiitskog svetog grada Koma.
Teheranski univerzitet ovog ponedeljka nije delovao kao mesto na kome se bilo šta događa. Strah? Apatija? Verovanje da će se ono što ne valja promeniti?
Ohrabren događajima u arapskom svetu, Musavi tvrdi da je Zeleni pokret živ, ali mnogi Iranci su razočarani jer stiču utisak da bivši premijer nema dovoljno hrabrosti da se suoči sa establišmentom.
Tako je ponedeljak prošao u oštrom kontrastu sa atmosferom u petak, kada je Ahmadinežad trijumfalistički izjavio da je islamska revolucija Irana konačno počela da se širi arapskim svetom, kada je obznanio početak stvaranja Alahove države na zemlji i najavio novi Bliski istok bez Izraela i američkog uticaja.
Iranci su pre 32 godine poverovali da će im ruhani – šiitsko sveštenstvo koje je rasteralo sve druge političke snage – doneti pravedno društvo, ali nisu bili manje gladni demokratije i boljeg života od Egipćana sa Tahrira danas.
Mnogi nezadovoljni Iranci danas bi da krenu tim putem. Kako stvari sada stoje, Iran nije Egipat, Tunis, Jordan, Jemen ili Alžir. Uz jedno podsećanje: kako su Bliski istok i Magreb izgledali početkom ove godine, a kako danas. Ništa nije rečeno.
Boško Jakšić

Njujork tajms: Mlade Egipćane inspirisao srpski „Otpor”
Mladi Egipćani su se, prilikom organizovanja protesta kojim je srušen režim Hosnija Mubaraka, u svojoj taktici nenasilnog otpora oslanjali delom i na iskustvo pokreta „Otpor” u Srbiji, piše današnji Njujork tajms.
List citira Ahmeda Mahera, jednog od lidera pokreta 6.april, koji je, proučavajući načine nenasilne borbe, posebno bio privučen iskustvom srpskog „Otpora” u rušenju Slobodana Miloševića.
Kako se navodi u tekstu američkog lista, taj pokret u Srbiji bio je podstaknut idejama američkog političkog mislioca Džina Šarpa.
Glavna Šarpova ideja bila je dobro skrojena za Mubarakov Egipat, pošto on ističe da je nenasilje izuzetno efikasan način da se podrije policijska država, jer se nasilni otpor može iskoristiti za opravdanje represije u ime stabilnosti.
Logo pokreta 6.april napravljen je po ugledu na logo srpskog „Otpora”, sa belom stisnutom pesnicom na crvenom polju, pošto su neki članovi tog egipatskog pokreta putovali u Srbiju da bi se sastali sa „otporašima”, piše Njujork tajms.
Kada su demonstracije počele i ljudi se okupili u velikom broju, organizatori su shvatili da bi neki od planova o kojima su raspravljali, kao što su napad na parlament ili zgradu državne televizije, bili upravo ono što bi režimu odgovaralo, pa su počeli da se oslanjaju na savete iz Tunisa i Srbije, navodi list.
U opširnom tekstu se govori o tome kako je pokret 6.april, nakon što je 14. januara izbila revolucija u Tunisu, odlučio da malo zapaženi praznik 25. januar, dan kada je za vreme britanske vlasti u Egiptu došlo do pobune policije, pretvori u nešto mnogo više, i kako je Fejsbuk iskorišćen da mobiliše ljude da izađu na protest.
Njujork Tajms citira i izjavu izvršnog direktora Fejsbuka u Egiptu Vaela Gonima, koji je 6.aprilu pomogao u organizaciji i marketingu, da nikad nije čuo za tako unapred najavljenu revoluciju.

Asteroid udara u Zemlju 2036?
NjUJORK – Prema tvrdnjama ruskih naučnika, asteroid Apofis težak oko 270 miliona tona mogao bi da se sudari sa Zemljom 2036. godine i tako izazove haos širom planete i smrt miliona njenih stanovnika, prenose američki mediji.
Američka svemirska agencija (NASA) se, međutim, ne slaže sa ovim prognozama i tvrdi da je verovatnoća da će Apofis udariti u Zemlju 1 prema 250.000.
Oni takođe ocenjuju da će sam udar, ukoliko dođe do njega, biti takve siline kao što je nuklearna eksplozija od 510 megatona i ističu da ovaj asteroid nikako nije „Armagedon”, ali da bi mogao izazvati strašne cunamije i smrt nekoliko miliona ljudi.
Ruskim i američkim naučnicima sada preostaje da u narednih 25 godina prate putanju Apofisa, i da ukoliko utvrde da je udar neizbežan nađu rešenja kako bi se njegova putanja promenila ili ublažile posledice udara. Naučnici tvrde da bi jedno od rešenja mogla biti i upotreba nuklearnog oružja za razbijanje Apofisa na manje delove.

„Sandej tajms”: Srpski obaveštajci u kineskoj ambasadi
LONDON - Bivši kineski predsednik Điang Cemin priznao je da su se pripadnici srpske vojne obaveštajne službe skrivali u kineskoj ambasadi u Beogradu u vreme NATO bombardovanja Srbije, tvrdi britanski list „Sandej tajms”.
List je preneo delove iz navodno neobjavljenih memoara bivšeg kineskog predsednika o okolnostima američkog bombardovanja kineske ambasade u Beogradu 1999. godine, koje je objavio hongkonški list „Ćiansao”.
Penzionisani 85-godišnji bivši predsednik Điang u njima, prema pisanju lista, navodi da je odgovorio na privatnu molbu tadašnjeg predsednika Slobodana Miloševića da pruži utočište obaveštajnim jedinicama Vojske Jugoslavije u zgradi kineske ambasade.
Iako su se Sjedinjene Američke Države izvinile za ovaj napad, žaleći se na pogrešno navođenje CIA, kineske vlasti nikad nisu prihvatile ovo objašnjenje, ali su bile prisiljene da se uzdrže od javnog izliva besa nakon što su im Amerikanci privatno predočili dokaze o srpskim elektronskim komunikacijama koje su dolazile iz zgrade njihove ambasade.
Diplomatska nagodba se izgleda sastojala u tome da su Amerikanci „sačuvali kineski obraz”, izvinivši se za „grešku”, dok su kineske vlasti dozvolile da se ulični protesti u zemlji, povodom ovog incidenta, prirodno ohlade, prenosi hongkonški list, koji je, kako tvrdi, rekonstruisao ovaj slučaj iz serije natpisa koje je Điang objavio otkad je u penziji.
Điang Cemin sada, prema ovim tvrdnjama, izražava kajanje što je dozvolio srpskoj vojsci da koristi kinesku ambasadu, jer je to bila ozbiljna diplomatska greška koja je dovela i do pogibije 14 srpskih i tri kineska državljana.
List navodi da su za odluku o pristanku na Miloševićevu molbu, pored političke solidarnosti kada je reč o separatizmu, postojala još navodno dva razloga: da se nadigra Rusija, koja je prethodno odbila isti zahtev, ali i da se uzvrati za uslugu nakon što su srpske vlasti predale Kini neke delove američkog „nevidljivog” aviona koji je oborila Vojska Jugoslavije.

Viljnus zbog NATO samita kao tvrđava, sistemi Patriot usmereni ka Kaljiningradu
VILjNUS – NATO je pretvorio Viljnus, prestonicu Litvanije, u tvrđavu branjenu naprednim oružjem kako bi zaštitio američkog predsednika Džozefa Bajdena i druge lidere Alijanse na samitu sledeće nedelje, koji se održava 32 kilometra od litvanske granice sa ruskim saveznikom Belorusijom.
Više od 3.000 litvanskih vojnika brinuće o bezbednosti samita NATO-a u Viljnusu.
Šesnaest NATO saveznika poslalo je ukupno oko 1.000 vojnika da obezbeđuju dvodnevni samit 11. i 12. jula, koji se održava samo 151 km od same Rusije, prenosi Rojters.
 Mnogi od njih su poslali i napredne sisteme protivvazdušne odbrane koji nedostaju baltičkim državama.
„Bilo bi više nego neodgovorno da naše nebo bude nezaštićeno u trenutku kada Bajden i lideri 40 zemalja stižu“, rekao je predsednik Litvanije Gitanas Nauseda.
Nemačka je rasporedila 12 raketnih sistema Patriot, koji se koriste za presretanje balističkih i krstarećih raketa ili ratnih aviona.
Španija je dopremila sistem protivvazdušne odbrane NASAMS, Francuska šalje samohodne haubice Cezar, i uz Finsku i Dansku raspoređuje vojne avione u Litvaniji.
Ova zemlja je, uz Britaniju, isporučila sredstva protiv bespilotnih letelica.
Poljska i Nemačka su poslale snage za specijalne operacije pojačane helikopterima.
Drugi šalju opremu za borbu protiv bilo kakvih potencijalnih hemijskih, bioloških, radioloških i nuklearnih napada.
Litvanski predsednik vidi ove akcije saveznika kao potvrdu da je potrebno da NATO hitno uspostavi stalnu protivvazdušnu odbranu u baltičkim državama.
„Razmišljamo o tome šta će se desiti nakon završetka samita i radićemo sa saveznicima na stvaranju rotirajućih snaga za trajnu vazdušnu zaštitu“, rekao je on novinarima.
U selima pored beloruske granice, meštani su saopštili Rojtersu da se osećaju potpuno bezbedno, uprkos ponudi Minska da se tu nakon pobune smeste ruske plaćeničke trupe Vagner grupe i rusko nuklearno oružje.
Na aerodromu u Viljnusu, osam nemačkih raketnih bacača Patriot raspoređeno je sa cevima usmerenim u pravcu ruskog Kalinjingrada, a još dva prema Belorusiji.
„Znate gde se nalazite geografski i prilično dobro znate odakle pretnja dolazi. Litvanija je tražila od nas zaštitu samita, a takođe je NATO tražio pomoć od Nemačke. Ovo je naš odgovor“, rekao je potpukovnik Štefen Lib, komandant jedinice Patriota.
Litvanija je utrostručila jedinice pogranične straže na beloruskoj i ruskoj granici tokom leta, uz oficire iz Letonije i Poljske.
Dve zemlje su takođe poslale policiju da pomogne u patroliranju po Viljnusu.
Gradonačelnik Viljnusa je preporučio stanovnicima da odu na odmor van grada, ako žele da izbegnu gužve u saobraćaju, jer će veliki delovi centra prestonice biti zatvoreni tokom samita.
Kako javlja izveštač Tanjuga, deluje da su građani poslušali apel gradonačelnika, s obzirom na to da je na ulicama prisutan mali broj ljudi, policija patrolira i povremeno prolaze vozila pod njenom pratnjom.
Grad je okićen zastavama Litvanije, Ukrajine i NATO-a.

Zemljotres jačine 5,6 stepeni po Rihteru pogodio Tajvan
Zemljotres jačine 5,6 stepeni po Rihterovoj skali pogodio je danas Tajvan, saopštio je američki Geološki zavod.
Epicentar zemljotresa bio je 87 kilometara istočno od grada Hengčuna sa oko 31.200 stanovnika.
Do sada nema izveštaja o eventualnim žrtvama ili šteti.
Nije izdato upozorenje na cunami, preneo je Tas, prenosi Tanjug.

Petković: Svečlja kriminalizacijom Srba opravdava prisustvo parapolicije
Direktor Kancelarije za Kosovo i Metohiju Petar Petković ocenio je danas da je pokušaji ministra unutrašnjih poslova privremenih prištinskih institucija Dželjalja Svečlje da kriminalizuje Srbe sa severa KiM imaju za cilj da opravdaju, kako je naveo, protivpravno prisustvo parapolicijskih jedinica, „gde danonoćno terorišu srpski narod”.
„Lažni ministar, a pravi nasilnik i ekstremista Dželjalj Svećlja, zajedno sa njegovim okupacionim falangama preobučenim u odela Kosovske policije, jedini su kriminalci na severu Kosova i Metohije i tu nemaju šta da traže”, naveo je Petković u saopštenju. Poručio je da bi bilo najbolje da Svećlja „pođe od sebe i optužnice koja je godinama podignuta protiv njega zbog napada kamenicama na pripadnike tzv. Kosovske policije, ali i zbog prevrtanja vozila misije Euleks”.
Dodao je da bi Svećlja, umesto što „nezakonito da privodi Srbe navodnom poznanju pravde i prava”, trebalo prvo sam da prestane da beži od tog istog prava i pravde.
„Da li je sprovođenje reda i zakona to što je kukavički poslao svoje falange da duge cevi uperuju u sina predsednika Aleksandra Vučića zbog jedne majice? Da li je vladavina prava kada Kurtijevi specijalci pucaju u leđa Dragiši Galjku, Miljanu Deleviću, Milanu Jovanoviću, braći Stojanović iz Gotovuše? Ili, kada brutalno pretuku srpsku decu Daru i Kristijana”, zapitao je Petković. Naglasio je da „hibridni rat koji Svećlja kukavički vodi iz Prištine protiv svega srpskog i posebno severa Kosova i Metohije”, rezultirao time da „nema tog čestitog Srbina koji bi ni javno ni tajno pristao da bude alibi Svećlji u njegovoj bolesnoj opsesiji okupacije severa i proterivanja Srba sa Kosova i Metohije”.
„To mu nikada neće uspeti”, poručio je Petković. Svečlja je ranije danas u intervjuu portalu Košev rekao da nije protiv srpskog naroda, već, kako tvrdi â€žšovinističkih projekata Srbije i kriminalaca”.

Ferstapen: Srećan sam što smo pobedili 11. put uzastopno
Vozač Red Bula Holanđanin Maks Ferstapen izjavio je danas da je srećan što je svom timu doneo pobedu na Velikoj nagradi Velike Britanije u šampionatu Formule jedan, prenosi Bi-Bi-Si.
Ferstapen je Red Bulu doneo 11. uzastopnu pobedu u Formuli 1, čime je ovaj tim izjednačio 35 godina star rekord Meklarena..
„Naravno da sam vrlo srećan što smo opet pobedili. Tu mislim i na 11. uzastopnu pobedu za ekipu. Mislim da je to prilično neverovatno, ali danas nije bilo tako jednostavno”, rekao je Ferstapen, koji je u Silverstonu stigao do šeste uzastopne pobede ove sezone.
Vozač Red Bula je ove godine zabeležio osam pobeda. Drugo mesto na VN Velike Britanije pripalo je vozaču Meklarena Landu Norisu.
„Veliko hvala celom timu napravili su neverovatan posao. Ništa od ovoga ne bi bilo moguće bez napornog rada koji su uložili. Stavili su me na tvrde gume, ne znam zašto - još su nejasni po pitanju nekih stvari”, rekao je Noris.
Vozač Mercedesa Luis Hamilton je stigao do trećeg mesta u Silverstonu.
„Hvala svima koji su me podržavali. Osetio sam energiju, osetio podršku i to je takođe razlog zašto smo se vratili ovde”, izjavio je Hamilton.
Prvo mesto u generalnom plasmanu vozača drži Ferstapen sa 255 bodova, dok je njegov timski kolega Serhio Peres osvojio 156.
Naredna trka u šampionatu F1 biće vožena 23. jula za Veliku nagradu Mađarske na stazi Hungaroring, prenosi Tanjug.

Na prelazu Gradina, na izlazu iz Srbije, čeka se četiri sata
Prema informacijama uprave granične policije u 17.15 časova, putnička vozila čekaju četiri sata na graničnom prelazu Gradina, na izlazu iz Srbije a na Preševu, na izlazu iz zemlje, putnička vozila i autobusi š zadržavaju 35 minuta, navode iz Auto-moto saveza Srbije (AMSS).
Teretna vozila najduže čekaju na Batrovcima, na izlazu iz Srbije i to dva sata dok se na prelazu Horgoš i Šid, na izlazu iz Srbije, zadržavaju 90 minuta.
Na ostalim graničnim prelazima nema dužih zadržavanja za sve kategorije vozila, prenose iz AMSS-a.

Tesla i Karađorđevići
Dr Oliver Subotić*
Dok sam iščitavao primarne izvore za potrebe pisanja knjige „Tesla: Duhovni lik”, imao sam prilike da se lično uverim u ono što su gotovo svi Teslini biografi u manjoj ili većoj meri uočili u njegovoj ličnosti, a to su izrazite „oscilacije” (neretko i protivrečnosti) u raznim temama. Ipak, primetio sam da postoji nekoliko tema u kojima, slikovito rečeno, ne postoje „sinusoide” i izražene „amplitude”, već isključivo „linearna funkcija”. Jedna od tih retkih tema gde Tesla pokazuje jasnu konstantu u stavovima je odnos prema srpstvu, Kraljevini Jugoslaviji i Kraljevskom domu Karađorđevića.
Nikola Tesla je tokom američkog perioda svog života postao izrazit kosmopolita, ostavši istovremeno srpski patriota. Tokom američkog perioda se formirao i kao ubeđeni srpsko-jugoslovenski monarhista, te je poput većine srpskih intelektualaca tog vremena vatreno podržavao koncept Kraljevine Jugoslavije i bio veliki poštovalac kraljevske loze Karađorđević. To poštovanje se već može uočiti u dostupnim dokumentima iz perioda Prvog svetskog rata, kada on izražava divljenje podvizima srpske vojske predvođene svojim nezaboravnim voždom, kraljem Petrom Prvim Oslobodiocem. Tako, povodom inicijative jeromonaha Nikolaja Velimirovića iz 1915. godine, da zajedno sa Mihajlom Pupinom i Pajom Radosavljevićem potpiše „Vidovdanski proglas” i pozove Srbe u SAD da pomognu svojim sunarodnicima na Balkanu, Tesla iznosi stav da bi taj apel američki Srbi najpre poslušali ako bi ga potpisala dva srpska kralja: Petar Karađorđević i Nikola Petrović.
Ličnost u kraljevskoj lozi Karađorđević, koju je Tesla posebno izdvajao, bio je kralj Aleksandar, koji ga je odlikovao Ordenom Jugoslovenske krune prvog stepena 1931. godine. Kralja Aleksandra je doživljavao kao vladara koji je uspeo da napravi snažnu državu (Kraljevinu Jugoslaviju) i ujedini tri balkanska naroda (Srbe, Hrvate i Slovence). U svom posmrtnom slovu Kralju Mučeniku, objavljenom 1934. godine u „Njujork tajmsu”, Tesla ovako zbori: „Poput Vašingtona, bio je sposoban i neustrašiv general koji je oslobodio svoju zemlju od ugnjetavanja; poput Linkolna bio je mudar i patriotski vođa koji je pretrpeo mučeništvo.” Tesla je, pritom, verovao da će mučenička krv kralja Aleksandra definitivno ujediniti narode Kraljevine Jugoslavije (što se, kao što je dobro poznato, nije desilo). Sa druge strane, strahovao je za jedinstvo mlade države, zbog čega je javno podsetio sve Hrvate i Slovence na činjenicu da je njihova sloboda kupljena cenom srpske krvi u Prvom svetskom ratu. Kralj Aleksandar je za Teslu bio i ostao ličnost koja zaslužuje da bude na „pijedestalu srpskih velikana” – pišući pozdravno pismo Srbima u Geriju (Indijana, SAD) uoči Drugog svetskog rata, on za kralja Aleksandra koristi epitete „Veliki” i „Mučenik”.
Kada je reč o kralju Petru Drugom Karađorđeviću, Tesla i prema njemu pokazuje odnos dubokog poštovanja i izrazite odanosti, približan onome koji je ukazivao kralju Aleksandru. U jednom pismu iz 1938. godine upućenom inženjeru Slavku Bokšanu, Tesla kralja Petra Drugog naziva „mladim orlićem iz gnezda velikog orla”, a Srbe u SAD javno poziva da budu odani mladom monarhu, koga naziva „zenicom u oku naroda”. On kralja Petra Drugog veliča u nekoliko javnih objava u SAD želeći mu mnoga leta. Na koncu, poslednji Teslin izlazak u javnost – tačno pola godine pred smrt – bio je osmog jula 1942. godine u hotelu „Njujorker”. On tada, već prilično ugroženog zdravlja, izlazi u pratnji svog sestrića, diplomate Save Kosanovića, da pozdravi kralja Petra Drugog. Mladi kralj je u to vreme bio u poseti SAD, sa ciljem da od predsednika Ruzvelta izmoli vojnu pomoć za generala Dragoljuba Mihailovića (koga je Tesla, po rečima čuvenog američkog istraživača Lelanda Andersona, smatrao za „simbol drevne srpske borbe za krst časni i slobodu zlatnu”). „Hrvatski glas” izveštava o susretu mladog monarha i Tesle, navodeći kako je genijalni pronalazač rekao da mu je kralj svojom posetom učinio najveću čast i da će mu to biti „najmilija uspomena”. Svoj uvodni govor kralju Petru Drugom Tesla je završio rečima: „Veličanstvo, Bog Vas blagoslovio!”. Prema Kraljevim memoarima, obojica su tokom rastanka plakala, a Tesla ga je otpratio podsećanjem na zaveštanje kralja Aleksandra: da čuva jedinstvo naroda Kraljevine.
Važno je ovom prilikom istaći da je Tesli bila apsolutna strana bilo kakva ideja Jugoslavije bez srpske krune na njenom čelu – ostao je odan kralju Petru Drugom Karađorđeviću i pored stalnih ubeđivanja okoline da pređe na stranu Tita i njegovih komunista, koji su se od samog početka rata spremali za revolucionarni prevrat i nasilno preuzimanje vlasti. O čvrstom Teslinom stavu prilično argumentovano piše Margaret Čejni, pozivajući se na hrvatskog profesora Bogdana Radicu, diplomatu Kraljevine Jugoslavije u SAD, koji je tokom rata prešao na Titovu stranu. Iz njene studije saznajemo da je Sava Kosanović bezuspešno pokušavao da privoli svog genijalnog ujaka da se od kralja okrene ka Titu. O svemu navedenom u svojim memoarima svedoči i Konstantin Fotić, ambasador Kraljevine Jugoslavije u SAD, koji navodi da je svaki pokušaj da se od Nikole Tesle izvuče bilo kakva poruka protiv Kralja Petra Drugog bila bezuspešna. Teslina odanost srpskoj kruni bila je do kraja života održana besprekorno.
Da li bi Tesla, da je danas među nama, od „linearne funkcije” skrenuo kao „sinusoidi” u navedenim temama? To je već domen pretpostavki. A ono što možemo pretpostaviti jeste da bi zbog gorkog iskustva Jasenovca, Jadovna i, na kraju, „Oluje” imao krajnje rezervisan stav prema nekoj novoj jugoslovenskoj ideji. Možemo slobodno pretpostaviti i to da bi se i danas zalagao za što bolje odnose Srba sa Hrvatima i Slovencima, koje je smatrao bratskim narodima. A ako ćemo suditi po ogromnom poštovanju koje je decenijama ukazivao Karađorđevićima – kao i ništa manjem poštovanju koje oni do dan danas ukazuju njemu – verovatno bi u naše vreme bio i počasni član Krunskog saveta.
*Osnivač Zadužbine „Petar Mandić”, dobročine ustanove koja neguje uspomenu na Tesline pretke


  </body>
 </text>
</TEI>