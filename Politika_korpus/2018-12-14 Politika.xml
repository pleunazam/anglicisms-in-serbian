<TEI version="3.3.0" xmlns="http://www.tei-c.org/ns/1.0">
 <teiHeader>
  <fileDesc>
   <titleStmt>
    <title>Politika 2018-12-14</title>
   </titleStmt>
   <publicationStmt>
    <p></p>
   </publicationStmt>
   <sourceDesc>
    <p>https://www.politika.rs/sr/articles/archive/2018/12/14/page:1?url=</p>
   </sourceDesc>
  </fileDesc>
 </teiHeader>
 <text>
  <body>
    <div id="kolumna">
Nelogičnosti zakona o TV pretplati
Retko ko se nije nasmejao pročitavši naslov teksta u „Politici” od 6. decembra: „TV pretplata i za štale”. Ali, tek kada se pročita tekst, jasno je da onima koji plaćaju TV taksu na strujomere u štalama i dubinskim bunarima nije nimalo do šale.
Povezivanje TV pretplate sa električnim brojilima, krajnje je neprimerena i nezakonita odluka. Vlada je predložila, a skupština izglasala zakon i time pokazala nemoć da pronađe neki bolji način za ubiranje TV takse. Skinula je brigu s vrata i prebacila je na nenadležnu Elektrodistribuciju Srbije.
Ne čudim se onda što TV pretplatu plaćaju i oni koji nemaju televizore, a imaju strujomere. I oni u krajevima Srbije kojima je TV signal teško dostupan.
Zato pojedini vlasnici vikendica, koji cele godine u njih nisu ni kročili, a kamoli gledali televizijski program, i čiji strujomeri pokazuju nulu potrošnje u sve tri zone, plaćaju TV pretplatu uz „troškove garantovanog snabdevanja”, osnovicu i pun iznos akciza, a takođe i PDV, koji se kreće oko 700 dinara mesečno.
Da su nadležni pre donošenja odluke sagledali sve nelogičnosti zakona o TV pretplati, ne bi došlo do apsurdne situacije da se i za štale, obore i bunare koji imaju strujomere, naplaćuje TV taksa.
Dr Miroslav Todorović,
Beograd

(Ne)kultura u javnom prevozu
Svakodnevna slika u vozilima javnog prevoza svedoči o tome da nemamo kulturu ponašanja u tramvajima, autobusima i trolejbusima. Opštem haosu doprinosi i neredovan saobraćaj, autobusa često nema desetak minuta, a onda dođu po dva-tri vozila sa iste linije. A kada stigne dugo čekani prevoz, putnici pohrle na sva troja vrata, besomučno se gurajući. U opštoj gužvi u autobusu, oni koji imaju busplus kartice ne mogu da priđu do validatora da ih očitaju. Nekada je postojalo nepisano pravilo da na prednja vrata ulaze majke sa decom, stariji putnici sa štapovima i drugim pomagalima. Danas toga nema.
U zemljama poput Austrije, Švajcarske, Nemačke, Holandije, Danske, vozila gradskog prevoza saobraćaju u minut tačno, sat može da se navija po redu vožnje. Vozači gledaju kada ulazi starija osoba da li je sela, pa tek onda zatvaraju vrata i kreću. U tim zemljama putnici strogo poštuju pravila ponašanja u vozilima javnog prevoza.
Zašto ne možemo da živimo kao sav normalan svet?
Ljiljana Nilitović Simić

„Vidovdan” u Vičenci
Na severu Italije postoji nekoliko društava, organizacija i ustanova čiji su osnivači srpski iseljenici. Jedna od takvih organizacija je i „Vidovdan”, savez srpskih kulturno-umetničkih društava, koji broji oko trista članova. Savez sačinjavaju ogranci iz M. Mađore, Trenta i Brunika. Svako od ovih društava je celina za sebe, ali svi zajedno čine jedinstveni savez.
U Meledu kod Vičence SSKUD „Vidovdan” je nedavno organizovao kulturno veče kojem su prisustvovali brojni gosti, Srbi i Italijani, odrasli i predstavnici mlađih generacija.
U raznovrsnom i bogatom dvočasovnom programu emitovana je video-projekcija o istoriji Srba, od Nemanjića do danas, a potom su članovi folklorne sekcije izveli program igara i pesama iz Srbije.
Na svečanosti su nastupili srpski i italijanski pisci: Rada Rajić Ristić i Karla Galvan iz Vičence, kao i dr Milutin Đuričković, profesor i književnik iz Beograda.
Učenice srpske dopunske škole Marina Đurić i Stefanija Janković na emocionalan i inspirativan način recitovale su stihove naših najpoznatijih pesnika.
Organizacija ovog skupa bila je na najvišem nivou, a veče je proteklo u prijatnoj atmosferi. Zaslužnim članovima su uručene počasne članske karte društva.
Goste je pozdravio i zahvalio im se na učešću Dejan Mitić, predsednik društva „Vidovdan”.
Dr Danica Stolić

Prestroge profesore niko ne kontroliše
Svi oni koji su nekada bili predavači u školi ili na fakultetu, ili su pak sedeli u đačkim ili studentskim klupama, dobro znaju da ispitivač može na ispitu da obori svakog svog ispitanika. Kao ispitivači, profesori se obično dele na blage i stroge, sa više nijansi između te dve krajnosti. Na žalost, na nekim fakultetima se povremeno pojavljuju i oni za koje se može ređi da su maligno strogi. Na takvim predmetima se javlja grupa studenata koji godinama izlaze na isti ispit, zaostaju sa studijama, ne mogu da se zaposle, zasnuju porodicu i nastave normalan život. Neki od njih prinuđeni su i da zatraže pomoć psihijatra.
Maligno strogi ispitivači trebalo bi da budu predmet psiholoških istraživanja. O takvim profesorima se priča među studentima, kolegama, a nekada i u javnosti, čime stiču svojevrsnu slavu. I na fakultetu na kome sam ja proveo više od četiri decenije bilo je ovakvih profesora, ali koliko znam sada ih više nema. Sećam se jednog takvog, koji je kretao na ispit sa rečima: „Idem da obaram studente”. Iz mog iskustva, student optimalno znanje stiče pri prvom ispitu, eventualno drugom ili trećem. Nakon pet i više neuspešnih izlazaka na ispit, student postepeno pada na psihološkom planu, što za posledicu ima i degradaciju znanja. Međutim, kod nas nijedan od maligno strogih profesora nije bio kažnjen zbog svog štetnog delovanja. Oni nanose štetu pre svega studentima, a zatim i fakultetu, a takođe nanose svojevrsnu uvredu svojim kolegama, za koje bi se moglo reći da od studenata zahtevaju manje znanja.
Koliko znam, na svetskim fakultetima ovako nešto nije moguće. Tamo studenti imaju pravo da izađu na ispit samo dva-tri puta, posle čega gube pravo školovanja. Međutim, maligno strogi profesor bi već posle prvog ispitnog roka dobio od dekana crveni karton i morao bi da traži drugi posao. Kao što je bilo i u vreme moje karijere, i danas niko od merodavnih ne preduzima energične mere prema malignim ispitivačima – prodekani za nastavu, dekani, prorektor za nastavu, rektor, niti ministar prosvete.
Osvrnimo se na najveće među profesorima Beogradskog univerziteta. Mihailo Petrović nije poznat kao strogi ispitivač, već kao veliki matematičar i osnivač beogradske matematičke škole, to jest kao profesor naših kasnijih profesora. Neka bilo ko otvori udžbenik „Nebeska mehanika”, Milutina Milankovića. Malo ko od Milankovićevih studenata je mogao da do u detalje nauči sve složene aspekte ove visokoteoretske materije. Međutim, Milankovića niko ne pominje kao strogog, a pogotovu ne kao prestrogog ispitivača.
Na kraju bih pomenuo jednu anegdotu o Josifu Pančiću, iz knjige „Zapisi starog Beograđanina”, srpskog diplomate Koste Hristića, (oca kompozitora Stevana Hristića). Pančić je na ispitu iz botanike tražio od jednog studenta da kaže šta zna o biljci šafran. Student je ćutao, pa je profesor odlučio da mu pomogne rečima da je to cvet iz naših bašta koji rano u proleće cveta. Pošto ni ta pomoć nije bila dovoljna, profesor je nastavio da pomaže, podsećajući da se osušeni delovi ovog cveta koriste kao začin u supi. Na to je student progunđao: „Profesore, ja ne volim da jedem supu”. Profesor nije oborio studenta, već se sa osmehom obratio ostalima: „Kada svako od vas sedne za ispit, neka mi prvo kaže šta voli da jede”. To je bio veliki profesor, osnivač akademije nauka, čiji se spomenik nalazi u Studentskom parku.
Dr Dragan Stanković,
profesor ETF u penziji, Beograd

Kako potisnuti neukus
Gradovi koji drže do kulture prostora ne odriču se nijednog sloja svoje graditeljske baštine. To je ugledni obrazac koji neguju savremeni planeri evropskih gradova, ne samo na zapadu. Zato danas imamo prepoznatljivu graditeljsku kulturu Atine, Rima, Milana, Venecije, Pariza, Beča, Londona, Praga, ali i Petrograda, Moskve, Bratislave, Budimpešte i, svakako, Madrida, Barselone... Oni čuvaju vrednosti svog nasleđa iz prošlih vremena i mi u njima vidimo bogati niz ambijentalnih specifičnosti. Primera je mnogo.
Danas ne treba zaboraviti Akropolj, grad na brdu, u savršenoj harmoniji sa prirodom, gde je došla do izražaja visoka urbana i likovna kultura, koja odlikuje i mnoge potonje grčke gradove, gde je nastao spoj autentične antike sa duhom Vizantije, a potom i orijenta i savremenog evropskog graditeljstva. Neizostavno je ukazati i na Versaj kraj Pariza, na crkvu Notr Dam, mostove Sene, Luvr, Jelisejska polja, gotičku katedralu u Šartru, Trg Svetog Marka... Barselonu sa katedralom Sagrada familija Gaudija, vilu na vodopadu F. L. Rajta...
Gradovi koje smo pomenuli nose u sebi izuzetna urbana, arhitektonska ili ambijentalna rešenja, potvrđuju svoj veliki značaj na mapi svetske kulturne baštine. U nekim gradovima prepoznajemo stilsko jedinstvo u graditeljstvu, u drugima različitost arhitektonske estetike. Ali za sve je zajedničko poštovanje prostora u kome se promišljeno planiraju i stvaraju najlepše kompozicije arhitektonskih sadržaja, oblikuje osobenim delima vajarstva i hortikulture. To je danas kulturna istorija i civilizacijska mera za graditeljsku budućnost. Šta nam danas nudi graditeljska praksa?
Na prostoru Srbije sačuvana je jedinstvena arhitektura srednjovekovnih manastira. Vredna ostvarenja planerske i urbane prakse do danas su očuvana u jednom broju gradova. Najznačajnije su i danas u Beogradu. Tu prepoznajemo „evropske obrasce prostorne kulture”, pre svega u Knez Mihailovoj ulici. Osobena vizuelna celovitost ambijenta održava se u kompleksu Narodne skupštine, Terazija… U delu grada na Skadarliji delimično je očuvan ambijent tradicionalne gradske arhitekture i njena arhaična urbanistička organizacija. U vidokrugu ovog kratkog razmatranja zapaženo mesto imaju i neki gradovi u Srbije, a među njima su, svakako, Kruševac sa Trgom kosovskih junaka, Trg srpskog ratnika u Kraljevu, centralne zone Raške, Šapca, Novog Sada, Sremskih Karlovaca... Taj vredan niz danas je sve manji.
Ta konstatacija jednaka je pozivu na odgovornost prema budućnosti. A on je utoliko važniji ukoliko se shvati da pred našim očima negativni trendovi ubrzano razaraju autentičnu urbanu i ambijentalnu strukturu naših gradova. Ovi udari na uspostavljene vrednosti menjaju njihov identitet i fizionomiju. To je opomena planerima i arhitektama, ali ne samo njima, da se u ove delatnosti vrati etika struke kako bi se u njenom okrilju ponovo uspostavila simbioza znanja i stvaralaštva. Svakako, izvan politike profita, a u službi kreativne kulture. Danas nam je potrebno odgovorno i stručno urbanističko planiranje i promocija autorske arhitekture koja će potisnuti jevtine kopije, kič i neukus. Ovi proizvodi agresivne graditeljske ekspanzije predstavljaju štetni trend koji je, pored gradova, duboko zahvatio i preosetljivi organizam banjskih i klimatskih mesta i vredne ambijentalne celine. Zato je preko potrebno da se planiranje i oblikovanje prostora vrati proverenim stručnjacima, onima koji svoju struku razumeju kao istraživački proces gde rezultati nastaju u kreativnom jedinstvu nauke i umetnosti. Savremena autorska arhitektura, kao i savremeno urbanističko planiranje, treba da se podrazumeva kao kvalitet, kao pristup koji se drži konteksta u oblikovanju postojeće ili nove prostorne aglomeracije. Nasleđene vrednosti iz prošlosti obavezuju na stvaranje novog kvaliteta za budućnost uz visoke stručne interdisciplinarne procene. Svaka praksa u prostoru, u urbanom ili nekom ambijentalnom tkivu, treba da se zasniva na neprikosnovenosti struke tako da se projektu revitalizacije ili rekonstrukcije pristupa istraživački, a planovi za nove sadržaje (urbanistički plan, arhitektura, hortikultura...) mogu se realizovati samo ukoliko doprinose poboljšanju njihovih estetskih i funkcionalnih vrednosti. Ovaj stav je od presudne važnosti jer u aktuelnoj praksi agresivne prostorne izgradnje promovišu se lažne vrednosti, a kultura prostora dobija profil surogata. Državna uprava (od opštine do Republike) u nastalim okolnostima treba sa mnogo pažnje i odgovornosti da stvori uslove za rad stručnim i kredibilnim institucijama, kako u oblasti urbanističkog planiranja, tako i na planu njegove stručne kontrole.
Akademski vajar, profesor univerziteta u penziji
 

I posle Tita – Tito
Pitali me ovih dana neki mladi ljudi, povodom 29. novembarskog dana, kada se iz Jajca iz godine u godinu izleže komunistička Jugoslavija, kako je to mogao neki Josip Broz da vlada Srbima i Srbijom? Dugačka je to priča, pomislih, ali su mi dve reči pale na pamet: strahovlada i propaganda. I jedna parola koja svedoči o te dve reči kada njega više nije bilo. I posle Tita – Tito.
Ova parola je trebalo da učini jedno stanje trajnim. Kod nas dakle, i danas, komunizam nije pao, ukoliko titoizam i dalje predstavlja politički uzor. Instalacije režima koje je postavila Crvena armija u istočnoj Evropi pale su zajedno sa padom Berlinskog zida, ali ne i u Beogradu, odnosno Titovoj Jugoslaviji. Nije pao, iako je i njega i nju „oslobađala” Crvena armija.
Kako to? Odgovor je jednostavan. Taj režim je pre Crvene armije, a i posle njenog odlaska, podržao Zapad, sa Engleskom na čelu. U tom višeslojnom političkom i strateškom aranžmanu žrtva je bila Srbija. Čak i tada, kao i sada uostalom, Srbija je paradoksalno optuživana da je Jugoslavija velikosrpska tvorevina.
To je uzrokovalo i politički patološku situaciju u kojoj i današnja Srbija više funkcioniše kao ostatak Jugoslavije, nego kao država koja ima sopstvenu istoriju nastanka. Uvođenje višestranačkog uređenja kao da je samo iskomplikovalo život ljudi. Istovremeno se odvija i rušenje države u kojoj ti ljudi žive.
Nije došlo do povratka onih vrednosti koje su bile osuđene na uništenje u komunizmu, a prišlo se jednom uređenju koje nije čak ni neoliberalizam, već razvratnički i pljačkaški liberalizam. Stoga ne čudi da se u mutnom najbolje snalaze prevejana „deca komunizma” i iz njih proisteklo seme drugih i drugačijih Srbija od one okupirane, ubijane i silovane Srbije.
One, koja je imala sopstveni, a ne ideološki identitet. One Srbije kakva je građena na njenim svetosavskim duhovnim i kulturnim vrednostima.
Niko nije obznanio da se vraćamo korenima srpske države, već smo državu „dobili” onako kako su neprijatelji Srbije hteli.
Od komunista u Jajcu, koji su nam s petokrakom urezivali i granice, do neoliberalnih moćnika sa Zapada, koji su bombardovali sve što je srpsko i tada i sada, i uvek sa porukom koju su delili sa komunistima: „Što manja  Srbija, to bolje – ako može da je nema”. Oni su, pre svega, ciljali Srbiju.
Tako dobismo državu „zahvaljujući” svima koji su napustili Jugoslaviju.
I zaista, ovo što zovemo Srbija samo spolja na nju liči. Suštinski je ona ostatak. Ostatak Jugoslavije i komunizma. Vlast i dalje imaju oni kojih više nema – titoisti. Oni imaju moć uticaja na društvena kretanja iako nema više komunista, ali zato ima „progresivnih snaga”, kao i medija koji to potvrđuju. I to, da je „bravar” bio sjajan lik. I trebalo mu je donositi štafete. I štrumpfete.
Valjda smo zaslužili tu sudbinu da „imamo njega za maršala”.
Putokazi i usmerenja za društvo dolaze od naprednih snaga. Javno mnjenje oblikovano je istim onim kvalifikacijama kao i u vreme „jednoumlja”, odnosno jednopartijske diktature onih koji u društvu najbolje znaju kuda i kako.
Tako je moguće da vlast u Srbiji razmišlja kako da se „razgraniči” od Kosova, baš kao i Tito, i njegovi sledbenici u Srbiji. To je ujedno i razlog zašto se mediji drže pod kontrolom. Mnogi su i ranije, kao i danas, atakovali na srpski integritet, ali nikada do sada to nije bio neko iz vrha vlasti. Da bi se to „prodalo” Srbima, odnosno kako pristati na prodaju vere za večeru, a da to bude legitimno, obavezno je da se Srbi ubede kako je neophodno zaustaviti „veliku Albaniju” na obroncima Kopaonika kako ne bi došli do Niša ili Kraljeva, recimo. Treba ih podsetiti da on, vlast, radi na opstanku Srba južno od Ibra, jer ukoliko ne dođe do „kompromisa” oni će biti ugroženi. U stvari, ne zna se ko je talac, oni ili mi, ali važno je izaći iz talačke situacije.
Sejanje straha od novih sankcija ili bar odsustva investicija, ide uz korak sa brigom za pripadnike snaga bezbednosti, penzionera i svih onih koji će umeti da računaju. Jer, ovde je u pitanju zemaljska, a ne nekakva nebeska Srbija. Neka Srpska pravoslavna crkva ponavlja priče o Kosovu kao svetinji do mile volje. „Knjige, braćo, knjige, a ne zvona i praporci”, govorio je Dositej u svom vremenu, a te reči ponavljaju bez osnova današnji rukovodioci.
Štapa i šargarepe, a onda i hleba i igara. I, sve po redu, baš kako je Tito vladao Srbima.
Profesor Beogradskog univerziteta
 </div>
<div id="magazin">
Švedska raj za žene
Ako želite da budete srećna, zdrava i moćna žena, spakujte kofer i pravac – Švedska. Jer, kako pokazuju skandinavska istraživanja, ova zemlja nalazi se na prvom mestu liste zemalja u kojima žene najbolje žive.
Eba von Sidov, urednica najtiražnijeg ženskog magazina u Švedskoj „Vecko revyn” (Nedeljna revija), ne samo da je jedna od najlepših žena Skandinavije već je i lider kampanje protiv pušenja. Njeno lice nalazi se na hiljadama bilborda širom Švedske jer, pored ostalog reklamira i novu švedsku modnu liniju.
„Svaka devojčica u Švedskoj sanja da postane Eba jer je ona žena koja poseduje sve – uspeh u karijeri, moć, ugled, pamet i lepotu”, tvrdi popularni švedski magazin „Mari Kler”.
Prema tome, Eba je savršen dokaz onoga što pokazuju istraživanja – da je Švedska zaista zemlja u kojoj žene najbolje žive. Štaviše, izveštaj Svetskog ekonomskog foruma ustanovio je da je ova zemlja „mesto najsavršenije na svetu za život žene jer joj nudi ogroman stepen ravnopravnosti, moći, zdravlja i socijalne sigurnosti”, dok su se SAD u tom izveštaju našle na skromnom, gotovo razočaravajućem 17. mestu – samo jednom ispred Kostarike.
Švedska, sa devet miliona stanovnika, ima dugu tradiciju politike naklonjene ženama. Država je svojim stanovnicama omogućila da nasleđuju imanje još 1845, a 1901. godine usvojen je prvi u svetu program porodiljskog odsustva.
Švedska Luteranska crkva promenila je kanonsko pravo 1958. godine kojim je ženama dozvoljeno da budu sveštenice. Sada, oko polovine poslanika u švedskom parlamentu čine – dame.
U proseku više od 60 odsto studenata na koledžima i univerzitetima činile su žene pa Šveđani strancima slikovito i duhovito objašnjavaju žensko-muške odnose u svojoj zemlji: „Kod nas žene voze autobuse i kamione, a muškarci guraju kolica sa bebama”...
Privrženost ravnopravnosti Šveđanke pokazuju i kroz izbegavanje dvostrukih standarda i fanatično brane svoje pravo da na sastanku s momkom u restoranu plaćaju svoj deo računa. „Osećala bih se neugodno da mi mladić plati večeru ili piće jer bih pomislila da mu nešto dugujem”, izjavila je jedna studentkinja prava.
Doduše, retko će se naći u toj situaciji jer švedski „kavaljeri” ne baš tako često navaljuju da plate račun, ali ne upražnjavaju ni konvencionalne učtivosti kao što su da dami otvore vrata ili da pridrže kaput.
„Retko vam prilaze i započinju ćaskanje ili udvaranje – sem kad su pijani”, tvrdi Ana-Marija, novinarka u listu „Aftonbladet”.
Zbog toga, shvatanje većine u Švedskoj da su „žene agresivne u odnosima s muškarcima”, dobija potvrdu: Ana-Marija se redovno viđa sa nekoliko muškaraca u isto vreme, ali za takvo ponašanje ne nailazi na osudu društva jer u ovoj zemlji, tvrdi reporterka lista „Mari Kler”, vladaju najliberalnija shvatanja pa su „seks na brzaka” i „ljubav za jednu noć” uobičajeno ponašanje.
„Možete spavati sa kim god hoćete, s koliko njih hoćete i veliki broj seksualnih partnera za ženu nije nikakva sramota”, naglašava Ana-Marija, ali dodaje da se nada da će jednog dana ipak upoznati muškarca s kojim će biti u trajnoj vezi (brak nije obavezan) i imati puno dece.
Uz sve prednosti i beneficije, koliko je zaista sladak život Šveđanki? Najupečatljivija neravnopravnost postoji u platama – žene za isti posao primaju 83 odsto dohotka muškarca. „Amnesti internešenel” kritikovao je Švedsku što ne čini dovoljno da se energičnije obračuna s nasiljem u porodici.
Da li je Švedska zaista raj za žene? Odgovor zavisi od tačke gledišta. Japanke žive duže, Amerikanke zarađuju više, Grkinje ređe obolevaju...
Ipak, Šveđanke tvrde da su srećne, zdrave i moćne. Zato spakujte kofer i pravac – Švedska.
</div>
<div id="sport">
U zvezdinoj kasi 50 miliona evra
Doskora je Crvena zvezda izazivala sažaljenje – soko koji je nekada leteo i iznad najviših evropskih i svetskih planina pao je na najniže grane. Poneki put i ispod njih.
Bivši evropski i svetski prvak (1991) ne samo što nije mogao da se pohvali velikim rezultatima, nego je bio željan i prosečnih ostvarenja.
Ovu godinu, međutim, završava s vrlo ohrabrujućim učinkom. U prošloj sezoni dogurao je do proleća u Evropi (prvi put posle 1992), a ove se konačno probio u grupno takmičenje Lige šampiona!
Zvezda nije među 16 klubova koji će od Deda Mraza moći da požele titulu prvaka Evrope, ali je opet digla glavu.
Prolaz kroz kvalifikacije za Ligu šampiona do ove godine je bio neostvariva mašta. A kad se našla među evropskim fudbalskim zverima, kakve su Pari Sen Žermen, Liverpul i Napoli, očekivalo se da se sakrije u mišju rupu. Međutim, „crveno-beli” su se isprsili i zaslužili pljesak od srca kad se zavesa spustila.
Osvojili su četiri boda, što je u takvoj konkurenciji lep uspeh. A da ne govorimo koliki je značaj kad se pobedi engleski predstavnik, višestruki evropski šampion. Da je od početka bilo više samopouzdanja – ko zna šta bi bilo.
Ono što je bilo – to je nešto više od pedeset miliona evra u Zvezdinoj kasi! Kada su do sada spominjane takve vrtoglave cifre, to se uglavnom odnosilo na njene dugove. Liga šampiona stvorena je da se u njoj zarađuje i Crvena zvezda je pokazala da to može i klub iz Srbije.
Od prodaje igrača dobila je nešto više od 26 miliona evra, a od učešća u najznačajnijem evropskom klupskom takmičenju – bezmalo 25 miliona.

Vujko: Sledeći cilj da budemo šampioni Evrope
U nastojanju da po svaku cenu prate savremene trendove u jednom od najrasprostanjenijih sportova na planeti, džudisti Crvene zvezde su, sa mladim i ambicioznim predsednikom Stojanom Vujkom iz godine u godinu podizali lestvicu želja i napora, da bi u 2018. uspeli da ispune san mnogih generacija. Malo ko je mogao da pretpostavi da će 2018. godina biti u potpunom znaku džudista Crvene zvezde. Ali, nakon sjajnog nastupa Milice Nikolić (bronza) i Nemanje Majdova (srebro) na šampionatu Evrope u Tel Avivu, apetiti kluba iz Ljutice Bogdana su znatno porasli, posebno pred novi pokušaj u Ligi šampiona. Ekipa Crvene zvezde otputovala je u Bukurešt sa ne malim ambicijama, željna da u trećem pokušaju, posle Beča i Ankare, konačno stigne do pobedničkog postolja.
Čitav projekat delo je Ivana Todorova, dugogodišnjeg predsednika kluba, koji je od pre nekoliko dana otišao u srpsku diplomatiju. Iza sebe ostavio je stabilan i po evropskim standardima organizovan klub, ambiciozne stručnjake i sjajne takmičare. Zato se danas s pravom može kazati da je Crvena zvezda dostigla najviše evropske standarde i da uspeh u Rumuniji nije slučajan.
– Ovaj uspeh, najveći do sada u ekipnom takmičenju, svakako je podstrek za nove sportske projekte koje planiramo za iduću godinu, kaže predsednik Stojan Vujko. Ponosan sam na timski duh koji godinama vlada u našoj ekipi, na sve takmičare i trenere.
O budućim planovima predsednik džudista Crvene zvezde kaže:
– Iz godine u godinu stalno podižemo lestvicu. U Beču smo pre četiri godine bili sedmi, u Ankari 2016. peti a ove godine u Bukureštu treći. Sad nam je cilj da budemo šampioni Evrope i da zajedno sa fudbalerima i vaterpolistima našeg Sportskog društva sa ponosom možemo da kažemo da smo se popeli na krov Evrope, ističe Vujko.
Šampionsku ekipu koja se popela na pobedničko postolje u Bukureštu činili su: Vali Kuržev, Ivajlo Ivanov, Filip Živojinović, Nemanja i Stefan Majdov, Strahinja Bunčić, Dmitri Gerasimenko i kapiten Bojan Doše. Ekipa, koju je sa klupde predvodio Aleksandar Trpković otputovala je u glavni grad Rumunije sa puno optimizma.
– Iza našeg kluba je jedna od najuspešnijih godina, kaže sa ponosom trener osvajača bronzane medalje u Ligi šampiona. Zvezda je među osam najboljih klubova u Evropi pokazala karakter, nismo se uplašili ni jednog rivala i na kraju prvi put doneli našoj zemlji vredan pehar. Ovo je uspeh cele ekipe, stručnog štaba a veliku zahvalnost dugujemo i predsedniku Upravnog odbora Stojanu Vujku kao i idejnom tvorcu čitavog ovog projekta počasnom predsedniku Ivanu Todorovu.
Sada se džudisti Crvene zvezde spremaju za novi izazov na domaćoj sceni.
– Sa nestrpljenjem čekamo takmičenje u superligi, koja je na programu 21. i 22. decembra u ,,Šumicama”. Imamo velike ambicije, želimo da osvojimo prvo mesto. Naš klub ima devet sekcija i oko 300 dečaka i devojčica, stručni tim ljudi koji ih trenira, tako da ne brinemo za budućnost, ne krije trener Trpković.
Niska uspeha započeta pre četiri godine u Holandiji kada su ,,crveno – beli” osvojili bronzanu medalju u Ligi Evrope, nastavljena je dve godine kasnije u Beogradu, a nedevno je u Bukureštu stigla potvrda da Srbija trenutno ima jedan od najjačih džudo timova u Evropi. Uspeh je utoliko veći ako se ima u vidu činjenica da je u odlučujućem meču savladana domaća ekipa CSM Bukurešt sa 3:2.
U Zvezdi takođe ne kriju da iza uspeha stoji timski rad, dugoročna politika kluba koja se pre svega zasniva na stalnom usavršavanju i praćenju modernih trendova u ovom olimpijskom sportu. I da je bez toga gotovo nemoguće uvrstiti se u evropski krem, gde danas dominiraju Portugalci, Rusi...
Ne tako davno, pre otprilike dve decenije džudisti Rekorda iz Rakovice su bili glavni reprezenti srpske džudo scene, posle njih vladali su takmičari Milicionara a sada je na sceni puna dominacija Zvezdinih majstora na tatamiju. Zato se s pravom pitamo, koje su granice ovog šampionskog tima...​

Obradović: Nisam zadovoljan
Selektor ženske rukometne reprezentacije Srbije Ljubomir Obradović kaže da ne može da bude zadovoljan ubedljivim porazom od Francuske (38:28) za kraj na Evropskom prvenstvu, ali da je dobro što su sve igračice dobile priliku.
Srbija je kontinentalni šampionat u Francuskoj završila na 11. poziciji i sa ukupno četiri poraza i samo jednom pobedom.„Čestitam reprezentaciji Francuske na pobedi i plasmanu u polufinale. Pratili smo meč Rusija - Švedska i nadali se da bi Ruskinje pobedom mogle da učine da nas pobeda nad Francuskom vodi u borbu za peto mesto. Posle pobede Šveđanki odlučio sam da šansu dam devojkama koje nisu puno igrale u dosadašnjem delu prvenstva. Nisam zadovoljan rezultatom, ali jesam zato što su dobile priliku da igraju”, rekao je Obradović posle meča u Nantu.
Golman Marina Pantić kaže da Srbija nije mogla više protiv domaćina.„Dale smo sve od sebe u ovom trenutku i nadale da ćemo imati šansu u ovom sjajnom ambijentu. Idemo dalje”, zaključila je Pantić.
U polufinalu turnira sastaju se Rusija - Rumunija i Holandija - Francuska.

Pet kandidata za domaćina Završnog mastersa od 2021. godina
LONDON – London, Mančester, Singapur, Tokio i Torino podneli su kandidaturu za domaćina Završnog mastersa od 2021. godine, saopštila je Teniska asocijacija profesionalaca (ATP).
Više od 40 gradova sveta izrazilo je želju da organizuju taj turnir od 2021. do 2025. godine, a ATP je skratio listu na pet, među kojima je i London, koji je domaćin tačno deceniju, javlja Tanjug.
London ima ugovor sa ATP-om do 2020. i već u martu naredne godine znaće se da li će ostati organizator Završnog mastersa ili će neki od preostala četiri grada dobiti poverenje.
Rekorder po broju titula na Završnim mastersima je Švajcarac Rodžer Federer sa šest, jednom više od Novaka Đokovića, Pita Samprasa i Ivana Lendla.

Beograd domaćin finalnog turnira vaterpolo Svetske lige
HANDžU – Vaterpolo savez Srbije (VSS) i grad Beograd dobili su organizaciju finalnog turnira Svetske lige sledeće godine.
VSS i Beograd poverenje su dobili na današnjem birou Svetske plivačke federacije (FINA).
„Veliki je to događaj za naš Savez. Ujedno to je i priznanje za vrhunsku organizaciju proteklih nekoliko takmičenja u nadležnosti FINA. Ljubitelji vaterpola moći će da vide osam vrhunskih reprezentacija, a sa takmičarske strane važan je podatak da prvak turnira dobija olimpijsku vizu. To je naš glavni cilj”, rekao je prvi čovek VSS Viktor Jelenić, javlja Tanjug.
Finalni turnir Svetske lige, koju su vaterpolisti Srbije osvajali čak devet puta, u Beogradu se održava od 18. do 23. juna 2019. godine.

Savić nije više trener vaterpolista Crvene zvezde
Najbolji vaterpolo stručnjak na svetu Dejan Savić podneo je neopozivu ostavku na mestu trenera Crvene zvezde.
Savić je završio drugi mandat među crveno-belima odlukom da ode posle eliminacije u četvrtfinalu Kupa Srbije od kragujevačkog Radničkog, što je opisao kao „moralni čin”.
„Posle niza neuspeha i loših rezultata, kao i eliminacijom iz Kupa Srbije savest i dostojanstvo mi ne daju mira. To je razlog podnošenja neopozive ostavke. Nisam uspeo da povežem osnovne parametre za stvaranje tima i nije bilo lako naći kompromis između ličnog sistema vrednosti, načina rada, kao i shvatanja vaterpolo igre s a onim što se od mene kao trenera očekivalo”, rekao je Savić za Sportski žurnal.
Aktuelni selektor selekcije Srbije, sa kojom je osvojio sve što se moglo osvojiti, preuzeo je odgovornost za slabije rezultate.
„Na ovaj način možda izazovem reakciju i buđenje ekipe koja će nadam se pokazati kvalitet u daljem takmičenju”, poručio je Savić, koji se zahvalio upravi na prilici i odluku objasnio kao moralni čin, a ne posledicu ishitrene odluke zbog sukoba, konflikta ili nesporazuma, preneo je Tanjug.
Savić se u drugom mandatu na klupi Zvezde zadržao 16 meseci, dok je u prvom bio dve godine i u tom periodu osvojio dve „duple krune” u Srbiji, Ligu šampiona i Superkup Evrope.

Hardenovih 50 poena u pobedi Hjustona
HJUSTON – Košarkaši Hjustona pobedili su prošle noći na svom terenu ekipu Los Anđeles Lejkersa sa 126:111, predvođeni Džejmsom Hardenom koji je postigao 50 poena.
Harden je uz 50 poena upisao i 10 skokova i 11 asistencija za svoj drugi tripl-dabl u sezoni, a 37. u karijeri.
Njega je najbolje pratio Klint Kapela sa 16 poena i 14 skokova, poen manje ubacio je Danuel Haus, dok je Kris Pol postigao 14.
Na drugoj strani, najbolji je bio Lebron Džejms sa 29 poena, dok je Kajl Kuzma dodao 24.
Hjuston sada ima 13 pobeda i 14 poraza, a Lejkersi skor 17/11.
Košarkaši San Antonija slavili su na svom terenu protiv Los Anđeles Klipersa sa ubedljivih 125:87 i tako upisali četvrtu uzastopnu pobedu.
U redovima pobedničkog tima sedmorica igrača imala su dvocifren učinak, a predvodio ih je Lamarkus Oldridž sa 27 poena. Rudi Gej je postigao 21, dok su po 14 ubacili Demar Derozan i Marko Belineli.
U ekipi Klipersa, koja je odigrala slab meč i u poslednjoj četvrtini postigla samo 10 poena, najefikasniji su bili Tobajas Haris sa 17 i Danilo Galinari i Ejveri Bredli sa po 15 poena, javlja Beta.
Boban Marjanović je postigao samo dva poena, uz tri skoka, za devet minuta na terenu, dok se Miloš Teodosić nije upisao u strelce za 12 minuta koliko je proveo u igri.
Klipersi su upisali 11. poraz, drugi uzastopni, dok San Antonio sada ima 15 pobeda i 14 poraza.
Košarkaši Feniksa su prošle noći prekinuli niz od 10 poraza u nizu pošto su na svom terenu pobedili Dalas sa 99:89.
Feniks je do tek pete pobede u sezoni vodio Tidžej Voren sa 30 poena. Džamal Kroford dodao je 17, a Džoš Džekson 14 poena.
U Dalasu je najbolji bio Harison Barns sa 15 poena, Deandre Džordan je upisao 14 poena i 15 skokova, dok je Luka Dončić meč završio sa 13 postignutih poena.
Košarkaši Orlanda pobedili su Čikago sa 97:91 u meču odigranom u Meksiko sitiju i tako prekinuli niz od tri poraza.
Najefikasniji u pobedničkom timu bio je Nikola Vučević sa 26 poena, dok je Di Džej Avgustin dodao 15. U ekipi Čikaga, koja je upisala 23. poraz, istakao se Zak Levin sa 23 poena.

UEFA kaznila Milan sa 12 miliona evra
NION – Evropska fudbalska unija (UEFA) kaznila je italijanskog velikana Milan sa 12 miliona evra i pretnjom suspenzije na godinu dana van evropskih takmičenja zbog kršenja propisa finansijskog fer-pleja (FFP).
UEFA je saopštila da će Milan biti izbačen iz Evrope ukoliko do juna 2021. godine ponovi greške u pravilima FFP.
Sedmostruki šampion Evrope na taj način ostao je bez nagrade UEFA za nastup u Ligi Evrope, koju je završio u grupnoj fazi jučerašnjim porazom u Pireju od Olimpijakosa (3:1), javlja Tanjug.
UEFA je prvobitno u junu izbacila Milan iz istog razloga, ali je kasnije uvažena žalba „rosonera” Sudu za sportsku arbitražu u Lozani (CAS) i igrali su u Ligi Evrope.
Italijanski mediji pišu da će se Milan u Lozani žaliti i na ovu odluku UEFA.

Milojević: Da trijumfalno završimo godinu
Fudbaleri Ctvene zvezde, osvajači jesenje titule, obeležili su prvi deo sezone u domaćem šampionatu. Oni poslednje kolo pred zimsku pauzu, u kom će se sutra sastati sa Čukaričkim na Banovom brdu (15 č), dočekuju sa devet bodova prednosti u odnosu na drugoplasirani Radnički i sa skorom od 18 pobeda i samo dva remija.
Sa druge strane njihov protivnik, koji se nalazi na četvrtoj poziciji, ima učinak od 11 pobeda, šest remija i tri poraza.
– Čeka nas poslednja, izuzetno teška utakmica, pošto gostujemo ekipi koja ima najbolji kontinuitet igara od početka prvenstva i koja nije mnogo menjala sastav. Moj kolega Simo Kurnić jako dobro radi posao što se vidi i po mestu koje Čukarički zauzima na tabeli. Spremićemo se na najbolji mogući način i bez obzira na vremenske prilike, verujemo da ćemo pružiti maksimum. Nadam se da ćemo završiti godinu trijumfalno kako smo i počeli – kaže trener Vladan Milojević.
On na poslednjem susretu ove godine neće moći da računa na najjači sastav pošto se nekoliko igrača još nije oporavilo od povreda.
– Nećemo računati na Milana Pavkova. Ima problem sa ligamentom, ima otok i nadam se da nije ozbiljnije prirode. Ima još nekoliko rovitih igrača i onih koji su se žalili na povredu. Videćemo kakva je tačno situacija posle treninga. Čuli smo da će biti loše vreme, niko ne voli da igra po lošim i teškim terenima. I Čukarički i Zvezda žele da igraju fudbal, i ako vreme ne bude dobro, igra će ići u nekom drugom pravcu.
To neće biti prvi put jer je ove sezone više puta morao da kombinuje pošto nije mogao da računa na sve adute.
– Imam jako dobar tim i presrećan sam što je svaki igrač pružio svoj maksimum i uspevao da nadoknadi bilo čije odsustvo. Pokušavali smo i sa rotacijama zbog povreda i zamora, imali smo Rodića koji je došao pravo sa Mundijala bez odmora. I kada smo mogli da predahnemo, brojni reprezentativci su odlazili da igraju za svoje zemlje. Postoji žal što nisam mogao nijednom na sve da računam, kao trener bih voleo da uvek mogu da računam na sve i da izaberem najbolje oružje za datu utakmicu – rekao je Milojević.

Zvezdini igrači dominiraju najboljim timom Super lige
U najboljem timu polusezone fudbalskog prvenstva Srbije nalaze se petorica igrača Crvene zvezde, objavljeno je juče na svečanosti Zajednice Super lige u beogradskom hotelu Hilton.
Pored petorice igrača Zvezde u Prvom timu Super lige su po dvojica igrača Radničkog iz Niša i Partizana, kao i po jedan iz Čukaričkog i Napretka.
U timu polusezone po glasovima trenera i kapitena Super lige nalaze se Milan Borjan (Crvena zvezda), Filip Stojković (Crvena zvezda), Miroslav Bogosavac (Čukarički), Nemanja R Miletić (Partizan), Miloš Degenek (Crvena zvezda), El Fardu Ben (Crvena zvezda), Nikola Drinčić (Radnički Niš), Marko Marin (Crvena zvezda), Danilo Pantić (Partizan), Nermin Haskić (Radnički Niš) i Aleksa Vukanović (Napredak).
Najperspektivniji igrač Super lige je napadač Čukaričkog je Slobodan Tedić, a za najhumanijeg izabran je Milan Pavkov iz Zvezde.
Njima su na svečanosti u hotelu Hilton dodeljeni laureati i sponzorski dresovi.
</div>
<div id="kolumna">
Više nema magareće klupe
Teško je civilizaciji ogrezloj u logiku matematički izbalansiranog odnosa uzimanja i davanja među bližnjima, navikloj na bogatstvo i raskoš, objasniti da pravo na sreću imaju i oni koji nemaju ništa.
Ili oni kojima je oduzeto sve.
Ili oni koji su se svega odrekli poželevši  da negde daleko od svih pronađu sopstveni mir.
Trebalo je tako po nekad, na primer, lepotici koja se prirodi radovala jedino na slikama instagrama objasniti da šetnja nasumice, bez pravca i cilja ume da bude lepša od šopinga.
- Kuda idemo, pitala bi.
- Nikuda. Šetamo.
- Ali ja moram da znam kuda idem, bivala bi uporna.
- Ali ja to nikada nisam znao,.. slegao bih ramenima.
A tek šetnja po kiši, po jesenjim i prolećnim danima. To je zanat koji se uči. Ti dani u kojima život miriše na vinjak ili jeftin viski u Nišu bi započinjali u „Vazdušnoj banji” pa bi se preko Kazandžijskog sokačeta i galerije ”Divin” oteturali do neke od birtijica ili kafića oko Čaira.
U Medisonu oni bi počinjali u „Viski Džeksu” na Stejt Stritu, nastavljali se oko „Esen Hausa” pored jezera, a onda bi produžavali duž „Vili strita” sa nekoliko usputnih stanica i završavali se u „Karibuu”, malenom ćošak baru u ulici Džonson. Ono što im je zajedničko jesu dani dosade, prohladan vazduh, ruke zagrejane ispod džepova kaputa i odsutne misli.
Pa onda klupe, kakvih sve klupa ima...

Posao je išao loše te pakleno vruće nedelje, dolari su sporo kapljali. Ostalo je dovoljno da se plate račini ali za luksuz skoro ništa. A vrućina je bila nesnosna.
Ume da ogreje na srednjem zapadu a kartonski građene kuće pružaju slabu zaštitu, naročito noću, kada se krovovi preko dana napeku sunca i onda zrače toplotu do zore. I zato sam se te avgustovske noći oteturao do frižidera, uključio fen i pronašao džez na radiju. Trudio sam se da je ne budim ali vrućina je učinila svoje pa se silueta riđokose devojke izmešala sa senkama u sobi i spustila se na kauč do mene.
- A da ti popraviš klimu?
- Šta će mi, smeta mi zujanje, meni je potreban mir.
- I flaša.
- Konzerva. Samo malo da osvežim dušu.
Sedeli smo malo tako u mraku uz džez a kapljice znoja polagano su se slivale niz naša tela. Kratka majica natapala se znojem ocrtavajući obrise njenih grudi i učinivši još jednu noć trenutkom ukradene i nezaslužene sreće.
Lepota je skupa stvar, pomislih. Sigurno se ne plaća dušom, ako ja dušu uopšte više imam. Lepote je prekupa, dušu nema ko da kupuje. Možda mi je vreme da se uzmem u pamet i da počnem da se menjam. Bar popravim klimu. A opet, možda će baš ovakve noći pamtiti kada jednom bude bila daleko od mene i kada bude imala sve osim nečega što će joj faliti, samo što to neće umeti da objasni ni sebi ni drugima, niti će to ikada uspeti da imenuje i prevede u reči.
- Hajdemo napolje, predložio sam.
- Gde ćeš bre u ovo doba noći?
- Hajde, pokazaću ti jedno skriveno mesto, tu je blizu. Svežije je napolju nego u ovoj sobi.
- Ti si lud.
Mala plaža u komšiluku, par ulica dalje, na jezeru Mendota znana je samo radoznalcima i malobrojnim komšijama koji su uspeli da je pronađu. Slučajno sam nabasao na stazu koja vodi do nje i tu po nekada navraćao, a te noći, desetak minuta kasnije, nas dvoje sedeli smo na klupi pored jezera. Mrzovolja mlade Jevrejke bila je potisnuta iznenađenjem.

- Ne mogu da verujem da nisam znala za ovo mesto. Kako si ti ovo pronašao, pa nikada se ne bih setila da sama tumaram ovuda.
- Ne bi. Tumaranje dušo, to ti je zanat. To se uči. Svaka stvar, ulica, lice, sve ima svoje skrivene tajne, samo se valja zagledati.
- Mrzim način na koji me oduševljavaš. Taman kad pomislim da si lud i da mi je dosta pojaviš se sa ovako nečim. Mrzim te.
- Uskoro će jutro. Biće još lepše, mrzećeš me još više. Kada si zadnji put dočekala zoru na obali jezera?
- Ne pamtim. Kako si uopšte pronašao ovo mesto.
- Tako lepo. Tražio sam klupu.
- Klupu?
- Da, klupu.
Tražio sam je i ona me je zvala svojom energijom mrtve prirode, navodila me je nekim koordinatama univerzuma. U svakom gradu u kome boravim moram da imam svoju klupu. Da bude na nekom skrivenom mestu na kome ću moći da razmišljam i samujem. Da bude samo moja a da je opet pokažem po nekom, ali samo retkima. Mesta na kojima boraviš moraš po nekada da oplemeniš sa po nekom tajnom o sebi, a klupe umeju da čuvaju tajne.
Tamo lepotice, gde sam ja rođen, klupe su ti kao neka institucija. Postanu ti prijatelji kad-tad. Ima tamo, na Balkanu, klupa i klupa, različitih imena, funkcija i namena, a i dobar deo života ti se odvija na kupama i oko njih. I zato sam ja uvek imao svoju klupu.
- A kakvih sve to vrsta ima?

- Pa, najpre se recimo sretneš sa školskom klupom. I ona ti i odredi dobar deo život, sve zavisi u kojoj klupi sediš. Imaš prvu, odmah do učitelja, tu obično sede zbunjena deca, štreberi, dobrice kakav sam ti ja bio.
A imaš i poslednju, magareću, tu su se nekada slala deca po kazni a danas mislim da toga nema, od kada su uvedena dečija prava i ostale zapadne budalaštine. To se sada valjda zove tortura nad decom.
Nekada su nas učili da postoje sankcije za grehove i greške i slali nas u tu poslednju klupu da ih okajavamo. Danas se pretvaramo da grešaka nema, nema ni kazni, nema ni kajanja...
A tu ti je, da ne zaboravim, obično i ljubav iz školske klupe. To je klinka koja te ne primećuje i nikada ne sazna da si maštao o njoj. Ali i ona ti odredi život, obično kasnije nastaviš da juriš neke slične njoj.
Klupe u parkovima su ti ipak najzanimljivije. Išarane, istrošene, izrezane perorezima, na njima se najviše živi. One su te koje kriju prave priče.
Čekanje na klupi ti je poseban ritual!
Dođeš malo ranije, nervozan si dok ona ne dođe, hvata te panika kad zakasni, gledaš na sat, a onda se u daljini pojavi njena silueta u odenuta u novu letnju haljinu i ti odahneš, ali ubrzo te oblije novi talas nervoze i ti smiruješ otkucaje srca sa prividnim mirom na licu dočekuješ lepotu koja će tog popodneva biti samo tvoja.
A kasnije, ako ti se posreći, posle nekoliko takvih sureta, to postaje „vaša klupa”.
Sastanci tada postaju regularni, posećujete je u razno doba dana i noći, sedite sve duže, jer, obično još uvek ne živite sami, na Balkanu ume da se oduži sedenje kod roditelja. Jedne takve večeri vadiš perorez iz džepa i urezuješ vaša imena uokvirena srcem. Za takve stvari na zapadu dobiješ kaznu i smatraju te vandalom, a kod nas je manje više uobičajeno da grafitima i rezbarijama beležimo svoje uspomene. Zato ove klupe ovde i izgledaju kao nove dok se na našima primećuju tragovi života.

Ako nemaš sreće, jedne večeri na toj istoj klupi jedno od vas ostaje samo i plače. Posle toga se ta klupa izbegava neko vreme.
Kažu da nisi osetio šta je život ako bar jednom nisi spavao na klupi, ako te vrtlozi života bar jednom nisu pijanog ili treznog odbacili na neku klupu. Ni to nije strašno kao što izgleda, bitno je  samo da se ne predaš pa da zauvek tu ostaneš.
Postoje zatim dve vrste klupa koje su neobično zanimljive, i nekako idu zajedno. To su ti poslanička i optuženička. Za ovu prvu se mnogi otimaju a na ovoj drugoj mnogi završavaju. Ali nije redak slučaj da jedni te isti sede čas na jednoj čas na drugoj. Balkanci su narod koji slabo pamti ko gde i kada sedi, pa to tako kod nas ide...
Ima tu i pregršt drugih klupa, da te ne davim sada.
Klupa po čekaonicama, polomljene klupe na kojima je neko prethodne noći iskalio bes, sportske klupe na kojima sediš celu sezonu iako bi silno vole da zaigraš, ali meni su najbitnije one pored vode. Ne mogu da živim u gradu koji nema reku ili jezero.
Gledala me je tako neko vreme zbunjena dok sam besedio. Malo je ćutala a onda je potegla gutljaj votke iz pljoske koju sam u međuvremenu izvadio iz džepa.
- Mnogo mrzim to što mi se sviđa način na koji si uvrnut. Bude mi krivo što ne umem da gledam na stvari kao ti. Ali ovo je tvoja klupa. Nije naša. I ne znam, možda i urežeš moje ime jednog dana, a možda budeš i sedeo sam plačući. Ali sada ću da se pobrinem da je jako dobro zapamtiš!
I dok su prvi zraci sunca budili grad na četiri jezera, skinula je sa sebe majicu, uzele me za ruku i povukla prema vodi.
 
Predrag Rudović
</div>
<div id="ekonomija">
Slovenija podiže minimalac na 700 evra
LjUBLjANA – Slovenački parlament usvojio je izmene zakona o minimalnoj zaradi, što će doneti postepeno povećanje minimalca na neto 700 evra u 2020. godini.
Za izmene zakona glasalo je 56 poslanika, a niko nije bio protiv, prenosi slovenačka agencija STA, a javlja Tanjug.
Minimalac će, u skladu sa izmenama, biti povećan na 667 evra u narednoj godini sa dosadašnjih 638 evra, da bi 2020. godine dostigao 700 evra.
Osim toga, bonusi, koji su trenutno uključeni u podatke o minimalnoj zaradi, biće od 1. januara 2020. godine isključeni iz minimalne zarade.
</div>
<div id="kultura">
Lutanje rukopisa „Na Drini ćuprija“
ODISEJA JEDNOG PREVODA
Gotovo slučajno, raščišćavajući podrumske prostorije sadašnji stanari zgrade u kojoj je živeo prevodilac Ivo Rotkvić naišli su na neke njegove rukopise. Pozvali su njegovu kćerku, pa je ona došla da pregleda pakete. Ostvarivanje namere da se Na Drini ćuprija štampa na esperantu traje od 1963. godine...
Često knjige, poput ljudi, imaju neobične sudbine. Tako su nesvakidašnja zbivanja pratila i prevod poznatog romana Iva Andrića Na Drini ćuprija na esperanto od njegovog nastanka do pojave u obliku knjige. Prevod je „čekao“ objavljivanje nešto duže od 55 godina. Interesantno da je dočekao da se u Srbiji predstavi 15. decembra, baš na Svetski dan esperantske knjige, odnosno na dan rođenja Lazara Ludovika Zamenhofa, kreatora ovog jezika.

Još dok je trajao prevod  Antonije Sekelj se obratio pismom Ivi Andriću da mu dozvoli da prevod objavi na međunarodnom jeziku, napominjući da su esperantisti uglavnom siromašni i da neće moći da plate neku veću nadoknadu za pravo da objave prevedenu knjigu. Andrić je odobrio prevođenje i odrekao se bilo kakve nadoknade za objavljeni prevod.

Poznato je da je Švedska akademija nauka dodelila Ivi Andriću (1892-1975) Nobelovu nagradu za književnost 26. oktobra 1961. godine. Tako se naš književnik našao u probranom društvu svetskih literarnih veličina H. Sjenkjevića, R. Tagore, A. Fransa, Dž. B. Šoa, A. Žida, E. Hemingveja, A. Kamija i drugih, izazvavši interesovanje za ovu balkansku vetrometinu i naš mali jezik. To je istakao i sekretar Švedske akademije obrativši se Andriću rečima da je „za Švedsku akademiju bilo veliko zadovoljstvo da u vama nagradi predstavnika jednog jezičkog područja, koje do sada nije bilo zastupljeno u redu nosilaca nagrade“. Tada je, što je i razumljivo, počelo naglo prevođenje njegovih dela na razne jezike sveta, između ostalih i na esperanto.
O jeziku esperantu
U tadašnjoj Jugoslaviji je bio prilično jak pokret ljubitelja međunarodnog jezika esperanta. Pravo da se naziva međunarodnim jezikom esperantu je dala trajnost – to je jezik koji je nastao pre 131 godinu, preživeo mnoge promene u svetu, a danas njegovi zagovornici i poznavaoci postoje u 140 zemlja, a organizacije esperantista u 80 zemalja. Sve esperantske organizacije objedinjava Svetski savez esperantista (UEA) sa sedištem u Roterdamu. Procenjuje se da nekoliko miliona ljudi u svetu govori ovaj jezik, dok je za oko hiljadu njih to i maternji jezik. Deca, doduše, brzo nauče i majčin i očev jezik, pa mnoga deca iz esperantskih brakova imaju po tri „maternja“ jezika.
Dimitrije Janičić
INTERVJU
Stalno se pitamo šta nas još čeka
Iz očaja čovek može i da se vine uvis, poučen iskustvima s dna. To je dobra strana očaja. S druge strane, kad je prevelik, očaj čoveka može naterati da zanemi ili da presvisne. Čitamo kod Getea i ovo: oni koji su srećni treba dvostruko da se plaše, jer imaju odakle da padnu. A kolika je verovatnoća da će pasti?

Dragan Stojanović
U obilju domaće proze premalo je dobrih novela, a u knjizi Ćerka španskog borca Dragana Stojanovića, dugogodišnjeg profesora Opšte književnosti na Filološkom fakultetu Univerziteta u Beogradu i književnika, nalaze se tri kraće proze koje čine veliku razliku. Ovo izdanje objavio je Dom kulture „Studentski grad“, koji je na prošlom Međunarodnom beogradskom sajmu knjiga posle 23 godine ponovo imao svoj štand. U okviru celine ovog dela, novele „Patro“, „Erihova smrt“ i „Ćerka španskog borca“ prate vremenski tok prelomnih događaja 20 veka. Počinju od balkanskih ratova, nastavljaju se Prvim i Drugim svetskim ratom, da bi crta zakonomernosti stradanja junaka iz naroda bila podvučena temom treće novele, po kojoj je knjiga i nazvana, a to je tiha nepravda otetog od pobeđenih u komunizmu. Sinovi koji nasleđuju sudbine poginulih očeva, slom starih imperija i rađanja novih ideologija, sudbine stvarnih i izmišljenih nacista, brze ljubavi koje su prekinute regrutacijama ili ustaškim pucnjima u leđa, laži koje su toliko puta prepričane da postaju istine, to su detalji koji tkanju ove proze daju nenadmašnu čitalačku privlačnost upravo i zbog neočekivanosti ishoda.
Da li bismo mogli da kažemo da je jedna od niti koje povezuju tri novele u knjizi Ćerka španskog borca odnos pojedinca i istorije, „o kompleksnom sagledavanju čovekovog položaja u istoriji“, što ste davno napisali u predgovoru Manovog Doktora Faustusa?
Za razliku od Mana, koji u pomenutom romanu pokušava do povuče liniju od Lutera do Hitlera, moja namera je bila da „rezimiram“ šta se nama od, recimo, Cerske i Kolubarske bitke do danas dogodilo i šta nije moglo da se dogodi, a trebalo je; otkud toliko apsurdnih smrti, umesto životnih obasjanja i ispunjenja, koja život čine vrednim življenja.
Marina Vulićević
IZLOŽBE
Jedan okvir menja sve
Iako je plakat za Dan mladosti 1987. najpre odabran na konkursu kao pobednički, njegovi kreatori su krivično gonjeni jer se doznalo da je ovo delo bilo redizajn nacističkog postera Riharda Klajna iz 1936. godine. „Jedan general je rekao da je plakat dobar, ali je crno-beli, pa deluje ’metalno’. Ja sam rekao da je to zato što je Tito bio metalski „radnik“, kaže Roman Uranjek, član grupe Irwin

Kontroverzni plakat iz 1987. kreiran za Dan mladosti
Poslednja decenija Titove vladavine u Jugoslaviji na kulturnom planu bila je obeležena izvanrednom kreativnom energijom čiji su nosioci, između ostalih, bili i  avangardni umetnički pokreti. Jedan od tipičnih predstavnika ovog pravca osamdesetih godina 20. veka bila je grupa Noje sloveniše kunst, nastala 1983. godine u Ljubljani, a koja je između ostalih obuhvatala pozorišnu trupu Sestre Scipio Našica (nazvane po rimskom imperatoru koji je naredio da se spale svi teatri u Rimu), slikarsku grupu Irwin, muzičku grupu Lajbah kao i dizajnersku grupu Novi kolektivizam. Članovi grupe Irwin i Novog kolektivizma Roman Uranjek i Miran Mohar bili su autori kontroverznog postera povodom dana mladosti 1987. godine koji je izazvao nesvakidašnji politički skandal u Jugoslaviji.
Roman Uranjek i Miran Mohar pronašli su nacistički poster na kojem je bio prikazan goli mladić s bakljom, nemačkim orlom i nacističkim krstom, a ovi umetnici su nacističke simbole zamenili socijalističkim – jugoslovenskom trobojkom i golubicom.
Iako je ovakav plakat najpre odabran na konkursu kao pobednički, njegovi kreatori su krivično gonjeni jer se ubrzo doznalo da je ovo delo bilo redizajn nacističkog postera Riharda Klajna iz 1936. godine.
– Otišao sam na sastanak gde su sedeli funkcioneri tadašnjeg Saveza komunista, predstavnici vojske i pokazao sam im naš plakat. Na tom sastanku, sećam se, bio je neki general koji je komentarisao da je poster suviše hladan jer je u crno-belim bojama, da je mnogo „metalan“. Inače mu se dopao. Ja sam se u trenutku dosetio, kada je on upotrebio reč metalan, da mu kažem: „Pa druže generale, Tito je bio metalski radnik, zato je to crno-belo i ’metalno’“. Ta moja primedba bila je ključna da se rad primi – priča nam Roman Uranjek jedan od kreatora kontroverznog plakata.
A onda se javio izvesni Gašić iz Niša koji je otkrio poreklo motiva, i vest je objavljena u Politici.
Marija Đorđević
GOSTUJUĆA IZLOŽBA
Sedam mudraca u šumi bambusa
Bez postulata, znanja i veština koje čine esenciju konfučijanstva ne bi mogla biti dosegnuta lična celovitost svakog od pripadnika elitnog sloja kineskog društva čiji svet oslikava izložba „Sva lica kulture. Slikarstvo i život učenjaka drevne Kine“ koja od juče traje u Narodnom muzeju Porcelanski tanjir u pet boja s prikazom ceremonije u Paviljonu feniksa, dinastija Ćing, vladavina cara Kangsija (1662−1722) Sedam mudraca u šumi bambusa, dinastija Ćing (1644−1911), autor Ju Ling, vodene boje na svili Figurina od trobojne glazirane keramike, dinastija Tang (618−907), iskopano 1957. u grobnici Sjenju Tinghui, grad Sijan, provincija Šansi

Sedam mudraca u šumi bambusa, dinastija Ćing (1644–1911), autor Ju Ling, vodene boje na svili (Foto: Nacionalni muzej Kine)
Minuciozna izložba koja nam do u detalj približava jedan više nego udaljen svet, najpre prostorno, potom idejno a onda, u najvećem broju artefakata i vremenski, sežući u vekove pre nove ere. Tako bi se u jednoj rečenici mogao dočarati raspon postavke „Sva lica kulture. Slikarstvo i život učenjaka drevne Kine“, prve međunarodnog karaktera organizovane u Narodnom muzeju od kad je letos ponovo otvorio svoje zdanje na Trgu republike i one kojom je na veliku scenu od sinoć svečano vraćena čuvena velika sala na drugom muzejskom spratu, prostor upamćen po tome što je oduvek bio ponosan domaćin brojnim tematskim izložbama.
Ako bi trebalo da se ukratko sublimira suština filozofije kojom odiše preko 110 eksponata na oko 200 kvadratnih metara izložbenog prostora, posebno parcelisanog za ovu priliku, bilo bi to ime Konfučije. Jer, lična celovitost na putu individuacije svakog od pripadnika elitnog sloja kineskog društva istaknutog u samom izložbenom naslovu ne bi mogla biti dosegnuta bez duboke posvećenosti postulatima, znanjima i veštinama koje čine esenciju konfučijanstva.
Milica Dimitrijević
FESTIVALI
Južno od severa, istočno od zapada
Program festivala Alternative film/video je široko koncipiran, uključuje raznolike radove i ne ograničava se na filmske i video-radove namenjene bioskopima, već i na audio-vizuelne pokretne slike namenjene galerijama i drugim izložbenim prostorima, kao i na umetnike s fluidnijim pristupom

Iz video-rada „Znam“ Jovane Ikonić, Srbija
Festival Alternative film/video (Dom kulture Studentski grad) uvek se posvećeno uključivao u regionalne tokove. Kada je osnovan, 1982. godine, koncipiran je kao nacionalni festival, fokusiran na audio-vizuelne radove koji su bili alternativa glavnom toku. U to vreme nacija se konstituisala unutar Socijalističke Federativne Republike Jugoslavije, koja se sastojala od šest relativno velikih republika i dve autonomne pokrajine srednje veličine. Bilo je mnogo radova koji su se mogli uključiti, posebno zato što je postojao relativno veliki broj aktivnih kino-klubova u svim republikama. Jugoslavija je imala izvrsnu, mada potcenjenu, istoriju avangardizma u filmu i vizuelnim umetnostima uopšte, jedinstvenu i jaku tradiciju neprofesionalne kulturne aktivnosti koja je zvanično podržavana od države.
U 21. vek pomenute republike ušle su kao nezavisne, mada sa relativno slabijom produkcijom, kako iz ekonomskih, tako i iz političkih razloga. Ali čak i u zlatno doba socijalističke Jugoslavije region nije tretiran kao važan u očima imperijalnih centara moći u Zapadnoj Evropi i Severnoj Americi, a isto je i danas. Regionalna kinematografija smatrana je manjinskom, nesavršenom, neprevodivom i pogodnom da se sažima u anonimnu masu prezrenih „komunističkih“ kinematografija
Greg de Kjur mlađi
OPŠIRNIJE U ŠTAMPANOM I DIGITALNOM IZDANjU

Održan zimski beogradski noćni market
Na 17. Zimskom beogradskom noćnom marketu na novobeogradskoj pijaci „Blok 44” bilo je preko 150 izlagača, dizajnera, umetnika, zanatlija koji su na svojim tezgama predstavili svoje proizvode.

Posetioci su imali priliku da probaju raznovrsne specijalitete, dobro se zabave i uživaju u kupovini poklona dragim osobama za predstojeće praznike.

Noćni market je je uvršten u turističku ponudu Beograda i do sada je ovaj muzičko-gastronomski festival posetilo preko 500.000 ljudi.
</div>
<div id="vesti">
Radojičić: Grad spreman za padavine
Grad Beograd je spreman za padavine, izjavio je gradonačelnik Zoran Radojičić i dodao da su ekipe raspoređene na terenu.
„Više od 120 kamiona je na ulicama, posipanje soli je počelo. Od danas, više od 1.600 radnika i 300 vozila će na beogradskim ulicama, u tri smene, voditi računa da Beograd funkcioniše najbolje moguće”, rekao je Radojičić koji je predsedavao Štabom za vanredne situacije.
Gradonačelnik je razgovarao sa predstavnicima javnih preduzeća i službi zaduženih za funkcionisanje grada.
Na sednici su saradnici obavestili gradonačelnika da su komunalne službe spremne i koordinisane, s obzirom na to da se tokom vikenda očekuje više od 30 centimetara snega.
Radojičić je naveo da se zbog padavina moraju očekivati manji problemi, pre svega u saobraćaju, i apelovao na građane da budu strpljivi, a na vozače da prednost u kretanju daju vozilima komunalnih službi.
On je istakao da će svoje saradnike rasporediti na svim važnim punktovima u gradu, a da će se ujutru redovno proveravati stanje na ključnim lokacijama, kako bi se znali da li sistem funkcioniše.
„Spremni smo za padavine i daćemo maksimum da grad dobro funkcioniše tokom padavina”, rekao je Radojičić, prenosi Tanjug.

Iriški venac zatvoren za saobraćaj
Iriški venac na Fruškoj gori zatvoren je danas u potpunosti za saobraćaj zbog snega, što je izazvalo stvaranje velike kolone vozila.
Radio-televizija Vojvodine prenosi da je Iriški venac za saobraćaj zatvoren malo pre 18 sati.
U smeru ka Rumi došlo je do zastoja, a kolona se prostire sve do izlaska iz Sremske Kamenice, odnosno do naselja Paragovo.
Kako se navodi, Banstol je trenutno prohodan i nema zastoja, a autoputevi su takođe prohodni, prenosi Tanjug.

U Vojvodini 55 porodica dobilo novac za veći stambeni prostor
Novi Sad – Bračni par Slobodanka i Zoran Popović iz Apatina, koji su ove godine dobili treće dete, preći će iz podstanarstva u sopstvenu kuću koja će im biti kupljena novcem iz budžeta Vojvodine. To je nova pronatalitetna pokrajinska mera koja se odnosi na stambeno proširenje porodica kojima se rodi treće ili četvrto dete. Popovići nisu jedini koji su konkurisali i dobili bespovratan novac. Na prvom konkursu finansirano je 55 porodica sa 63 miliona dinara. Sledeće godine, najavljuje vojvođanski premijer Igor Mirović, biće 175 miliona dinara za ovu namenu jer je interesovanje veliko. 
Najveći iznos koji su kandidati mogli da dobiju na prvom konkursu propisan je na 1,2 miliona dinara i ta suma je uglavnom i podeljena. 
„Podstanari smo, imamo troje dece, a treće je beba od šest meseci, pa smo se javili na konkurs. Kuću smo našli u selu Svilojevo. Planiramo poljoprivredno gazdinstvo, da se bavimo organskom proizvodnjom, a zasad je dobro za stanovanje. Ja sam vozač, a supruga Boba je trenutno na porodiljskom”, kaže za naš list Zoran Popović.
U Novi Sad, na dodelu ugovora o besplatnim sredstvima, došao je juče sa suprugom i dvoje dece, dok je beba ostala na čuvanju. Priča nam o svom životu, da je pokušao da se bavi malinama, čiji uzgoj je jedno vreme bio popularan u zapadnoj Bačkoj, ali da je to propalo jer sa cenom nije mogao da se izbori, kao i da je razmišljao o odlasku u Nemačku, gde su vozači traženi. „Ali ni tamo ne cvetaju ruže, nije baš to tako kako se predstavlja. Nigde nije lepše nego ovde”, dodaje.
Konkurs je bio raspisan krajem avgusta i trajao je 45 dana a stiglo je 137 prijava kojima je potraživano 143,5 miliona dinara. Moglo se konkurisati za kupovinu nekretnine i za dogradnju, adaptaciju, rekonstrukciju. Više novca traženo je za obnovu (oko 92 miliona), nego za kupovinu nekretnine (oko 52 miliona). U ishodu konkursa, sume za kupovinu i adaptaciju su približno iste. 
„Za Srbiju nema važnije stvari od borbe za veći natalitet, od borbe za ostanak ljudi u našoj zemlji i od borbe za posao za sve naše porodice. Te tri stvari su možda ravnopravne, ali ona temeljna i najvažnija je borba za naše porodice, za njihovu višečlanost i što više dece”, naglasio je predsednik pokrajinske vlade Mirović, koji je porodicama uručio ugovore.
Napomenuo je da je ova mera jedna od dve nove mere pronatalitetne politike u Vojvodini, nakon donošenja novog zakona o finansijskoj podršci porodici sa decom. Druga će početi da se primenjuje 2019. godine. 
„Od 1. januara će nezaposlene majke sa troje ili četvoro dece dobijati dodatnu naknadu od 15.000 dinara u trajanju od dve godine iz budžeta AP Vojvodine”, naveo je Mirović.
Krov nad glavom jedan je od važnih faktora i motivacija mladima da budu roditelji ili da prošire porodicu, ukazao je pokrajinski sekretar za socijalna pitanja, demografiju i ravnopravnost polova Predrag Vuletić. 
Prema njegovim rečima, budžet za mere populacione politike od 2016. godine je skoro udvostručen i danas iznosi 60 odsto ukupnog budžeta sekretarijata.

Uklonjen opasan otpad iz Pančeva, Alibunara i Bavaništa
Pančevo – Sa ove lokacije uklonjeno je više od 260 tona opasnog otpada, sa još jedne u opštini Alibunar 44, a u Bavaništu će biti odneto 22 tone, s tim da se pretpostavlja da se u ciglani tog sela nalazi još 250 tona za koju tek treba da se utvrdi o čemu je reč. Ovo je jedno od mesta u kojem je na ovakav način zakopano na hiljade tona opasnog otpada, a zemljište zatrovano– rekao jer ministar ekologije Goran Trivan. On je sa predstavnicima nadležnih organa i institucija i u pratnji gradonačelnika Pančeva Saše Pavlova obišao sada raščišćeno privatno imanje na Novoseljanskom putu u Pančevu na kojem se gotovo dve godine nalazio opasan otpad, za čije nepropisno odlaganje i skladištenje je okrivljena firma „Eko 21”. 
Opasno đubre otkriveno je sredinom marta ove godine u akciji koju resorno ministarstvo vodi u saradnji sa BIA i tužilaštvom, na tri lokacije – dve u Pančevu i u tunelima stare ciglane kod Bavanište u opštini Kovin. Nekoliko tona sumnjivih materija, industrijski kanisteri i metalna burad, kofe i kante sa emulzijama, korišćenim uljem i mazutom, nekoliko teretnih vozila, utovarivača i prikolica sa aparaturom, koja bi mogla poslužiti kao mešaona za tečni otpad, stajalo je po tvrdnjama prvih komšija za naš list, na otvorenom među njivama i baštama dve godine. Po nalogu tužilaštva, ekotoksikolozi Zavoda za javno zdravlje u Beogradu uzeli su uzorke zatečenih materija, i rezultati su pokazali da se uskladišteni otpad svrstava u opasan, jer sadrži ugljovodonike i vanadijum.
– Sve što je opasno odneto je. Ovde je ovaj otpad dosta dugo ležao i postojala je mogućnost da kontaminira zemlju. U prvoj fazi rasuti otpad je selektovan, upakovan, ispitan, obeležen i potom dolazi skladištenje i tretman. Oko deset odsto pripada hemijskom otpadu, koji ide u inostranstvo na spaljivanje, a ostatak je organski, razni naftni derivati i goriva, koji će biti tretirani kod nas. Ostaje nam hemijski otpad u Bavaništu, ali će njegovo izvlačenje iz tunela ciglane biti problematično – kazao je dr Slobodan Tošović savetnik ministra ekologije.
Državu izmeštanje, tretman i izvoz ovog mešanog otpada košta oko hiljadu evra po toni, a na naše pitanje zašto su prošli meseci dok je izmešten, ministar Trivan podseća na procedure sa čijim detaljima se ministarstvo susretalo, dok iskustva ne postoje, kao i da je trebalo obezbediti sredstva, jer u Srbiji nema kapaciteta za preradu opasnog otpada. 
– Problem je što je nekome dobro plaćeno da transportuje i uskladišti i onda on ne uradi posao, a novac stavi u džep. To krivično delo je ključno i mora da se kažnjava. U lancu tretiranja opasnog otpada nema nevinih, dešava se i da se falsifikuju dokumenti da je otpad zbrinut na propisan način – rekao je ministar. 
„Eko 21” je registrovan za obavljanje delatnosti skladištenja i tretmana opasnog otpada, ali je pokrajinski resorni sekretarijat, 2017. godine protiv nje podneo krivičnu prijavu za nezakonito tretiranje, odnosno odlaganje opasnog otpada, kada im je i oduzeta dozvola za rad. Krajem novembra Osnovno javno tužilaštvo u Pančevu podnelo je optužni predlog protiv Ljubomira Milićevića, vlasnika firme „Eko 21” za unošenje opasnih materija u Srbiju i nedozvoljenu preradu, odlaganje i skladištenje opasnog otpada.
Milićević nije dostupan državnim organima,pa je  od Osnovnog suda je zatraženo da se postupak vodi bez njegovog prisustva. Prema zakonu za ovo delo zaprećena je novčana i kazna zatvora u trajanju od šest meseci do pet godina.
</div>
<div id="kultura">
Otvorena izložba Nacionalnog muzeja Kine
Izložba Nacionalnog muzeja Kine iz Pekinga pod nazivom „Sva lica kulture. Slikarstvo i život učenjaka drevne Kine” otvorena je večeras u Narodnom muzeju u Beogradu.
U nastojanju da predstavi različite aspekte života viševekovne elitne društvene grupacije učenjaka, koji su istovremeno bili državni službenici, odabrano je 110 predmeta - od predmeta likovne i primenjene umetnosti, koji svedoče o njihovim umetničkim izrazima i traganjima, do detalja koji su bili deo svakodnevice, oslikavajući estetska polazišta i moralna uverenja.
Izložbu je otvorio politički savetnik u Ambasadi Kine u Beogradu Tian Jišu koji je istakao da je tradicionalno prijateljstvo Srbije i Kine duboko i podsetio je da je Srbija u okviru centralne i istočne Evrope prva uspostavila sveobuhvatno strateško prijateljstvo sa Kinom.
On je naglasio da Srbija čvrsto podržava i učestvuje u inicijativi „Pojas i put”, a rezultat je razmena i saradnja na svim poljima, a podstaknuto je i međusobno povezivanje i dalji razvoj biletaralnih odnosa, prenosi Tanjug.
Jišu je izrazio uverenje da će građani Srbije, zahvaljujući izložbi „Sva lica kulture”, produbiti svoje razumevanje kineske tradicionalne kulture i da će ona pospešiti saradnju dva muzeja i najavio da će u budućnosti obe strane nastaviti da jačaju saradnju.

Ikari i žene Kose Bokšan
Dela Kosare Bokšan (1925–2009), naše poznate slikarke i članice čuvene „Zadarske grupe”, nisu u poslednje vreme često viđana na našim prostorima pa je, stoga, izložba koja se otvara večeras u 19 sati u Galeriji Rima u Kragujevcu lep izuzetak. U fokusu postavke, koja je naslovljena imenom autorke i koja traje tačno mesec dana, biće ciklusi slika „Ikar” i „Žena planina”, koji su, kako piše Marija Stanković, istoričarka umetnosti i kustos beogradskog ogranka ove galerije, jedinstveni likovni narativi u istoriji srpske i evropske moderne umetnosti.
Umetnički opus ove autorke nastaje u Beogradu, Zadru i Parizu, pa se može reći da je reč o umetnici koja je podjednako pripadala srpskom, odnosno jugoslovenskom i francuskom kulturnom prostoru, čiji je likovni izraz upleten u mrežu društvenih, političkih i kulturnih dešavanja posle Drugog svetskog rata i tokom druge polovine 20. veka, praćen silovitim i samosvojnim traganjima za slobodom. U opusu koji je raznorodan po svojoj stilskoj, tematskoj i konceptualnoj orijentaciji može se prepoznati jedna konstanta – posvećenost prirodi kao mestu boravka i stvaranja, kao uporištu inspiracije i prostoru slike, o čemu je sama Kosa i govorila sećajući se detinjstva i porodičnih okolnosti.

Kosa Bokšan u ateljeu, 1977. (Foto Lična arhiva)
Radovi objedinjeni naslovima „Ikar” i „Žena planina” nastali su početkom sedamdesetih godina prošlog veka metodičnim istraživanjem odnosa između viđenog, doživljenog i simboličkog. „Nema površ slike sa početka sedamdesetih godina predstavlja uporište iz koga se razvijaju dva paralelna toka likovnih prostora u kojem obitavaju Ikar, kao predstavnik muškog principa, i Žena, kao meta, boginja i planina, kao predstavnica ženskog principa oličena ženskom figurom/fragmentima tela kao atributima ženskosti. Telo žene prvobitno predstavlja konstitutivni element slike, da bi naposletku postalo prostor (i priroda) slike”, ocenjuje Marija Stanković. Primetna je i potreba za mitologizacijom likovnog sadržaja, umetnicu ne zanimaju svakodnevni, efemerni trenuci, ona slika istine uzvišenih ljudskih stremljenja i ideala. Zanimljivo je pomenuti da je delo koje pripada ciklusu „Ikar”, i to ono pod nazivom „Ikarov let” iz 1973, moglo da bude viđeno tokom prethodnih meseci u sklopu izložbe „Sekvence”, kojom je prošle jeseni za javnost ponovo otvoren Muzej savremene umetnosti Beograd.
Podsetimo, umetničko obrazovanje Kosare Bokšan, nakon početnog dečjeg impulsa za crtanjem, počelo je u školi Mladena Josića na Kolarčevom narodnom univerzitetu, a nastavilo se u ateljeu Zore Petrović 1944. Upisala je Akademiju likovnih umetnosti u Beogradu 1945. i bila u klasi Ivana Tabakovića. Posle udaje za Petra Omčikusa seli se u Pariz 1952, gde nastavljaju za žive, dok ona samostalno izlaže u Lilu, Parizu, Strazburu, Rimu, Beogradu, Zagrebu, Novom Sadu… Tokom karijere učestvovala je na brojnim grupnim izložbama i važnim umetničkim smotrama, a njena dela se nalaze u važnim privatnim i javnim kolekcijama u Srbiji i inostranstvu.

Pjer iz „Politike”
Čačak – U Umetničkoj galeriji „Nadežda Petrović“ u Čačku večeras će biti otvorena izložba „Akvizicije II/2015–2017”, pripremljena u sastavu svečanosti povodom Dana grada, a deo postavke jeste portret novinara Dušana Lopandića (bio novinar Politike 1925), delo slavnog karikaturiste „Politike”, kojeg su svi oslovljavali sa Pjer.
Petar Pjer Križanić (Glina 1890 – Beograd 1962) počeo je da objavljuje u „Politici” 1922. godine, po seobi iz Zagreba u Beograd, i u našem listu proveo radni vek, do penzionisanja 1950. godine. Neobičnim spletom životnih puteva brojni Pjerovi radovi čuvaju se upravo u Čačku, u Umetničkoj galeriji „Nadežda Petrović”. Ova kuća je, najpre, 90 Križanićevih karikatura i crteža dobila od porodice Siniše Paunovića (1903–1995), dugogodišnjeg novinara i urednika „Politike”, prevodioca i kolekcionara, ali i Pjerovog prijatelja.
– Prošle godine, od Sinišinog sina Branka dobili smo još 17 Pjerovih karikatura i crteža, pa iz tog dela je i portret Dušana Lopandića koji je retko bio izlagan. Možda, samo u Maloj galeriji Siniše Paunovića – kaže za „Politiku” Marija Radisavčević, kustos UG „Nadežda Petrović” i autor izložbe.
U protekle tri godine zbirni fond Galerije značajno je uvećan otkupom eksponata po konkursu Ministarstva kulture i informisanja Republike Srbije, kao i poklonima samih autora, darodavaca, te i kolekcionara, tako da Galerija danas u svom posedu ima ukupno 1.700 umetničkih ostvarenja.
S obzirom na broj radova, njihov višemedijski karakter, tematsku i stilsku raznorodnost, izložba „Akvizicije” se realizuje kroz nekoliko delova, kako bi se omogućio bolji pregled pojava i izraza pribavljenih radova i njihovih autora.
Na izložbi „Akvizicije II /2015–2017” zastupljeno je 10 umetnika čiji radovi pripadaju zbirkama: „Nadežda i savremenici” (radovi Ljubomira Ivanovića), „Crteži i karikature Pjera Križanića i Savremena umetnost” (radovi Nebojše Bežanića, Maria Leona Bralića, Dragane Žarevac, Siniše Ilića, Irene Kelečević, Milorada Mladenovića, Milivoja Miška Pavlovića i Ane Prodanović).
Tokom izložbe, u okviru pratećeg programa, biće održani susreti sa umetnicima. U subotu 15. decembra, u 13 časova, održaće se, prvi u nizu, razgovor sa umetnikom Sinišom Ilićem, čiji je rad „Strategija, raskadrirani dokument o izvesnosti današnjice” nagrađen na 27. „Memorijalu Nadežde Petrović” (2014) i tim povodom je otkupljen 2017. godine.

Učenjaci drevne Kine u Narodnom muzeju
U Narodnom muzeju u Beogradu večeras u 19 sati biće otvorena prva međunarodna tematska izložba. Reč je o gostovanju Nacionalnog muzeja Kine iz Pekinga sa izložbom  „Sva lica kulture. Slikarstvo i život učenjaka drevne Kine”. U nastojanju da predstavi različite aspekte života viševekovne elitne društvene grupacije literata, odnosno učenjaka koji su istovremeno bili državni službenici, postavka obiluje raznovrsnim materijalom: predmetima likovne i primenjene umetnosti koji oslikavaju njihov umetnički izraz, ali i estetska polazišta i moralna uverenja njihove svakodnevice. Posetioci izložbe moći će da uživaju u kineskom slikarstvu, kaligrafiji, upotrebnim predmetima od keramike, žada, bronze i delovima nameštaja i tekstilu.
</div>
<div id="ekonomija">
Raste minus na tekućem računu države
Deficit tekućeg računa Srbije, prema projekcijama Narodne banke Srbije (NBS), iznosiće ove godine između pet i šest odsto bruto domaćeg proizvoda svega što privreda i građani stvore za godinu dana. Minus na tekućem računu države je za prethodnih šest godina prepolovljen i to sa oko 11 odsto iz 2012. godine na pomenutih pet ili šest odsto. Deficit platnog računa ne obuhvata samo onaj spoljnotrgovinski, već i saldo plaćenih kamata i dividendi povučenih iz Srbije, kao i suficit koji nastaje po osnovu doznaka.
Milan Trajković, zamenik generalnog direktora Sektora za ekonomska istraživanja i statistiku NBS, kaže da je ključni faktor smanjenja tekućeg deficita bio rast izvoza robe i usluga, koji je u prethodnih šest godina povećan skoro 10 milijardi evra.
– Važno je što će taj deficit i ove, kao i u prethodne tri godine, biti više nego pokriven stranim direktnim investicijama – naglašava Trajković.
Prema projekciji NBS, deficit tekućeg računa u tekućoj godini trebalo bi da iznosi 5,2 odsto BDP-a, s tim što „aktuelne tendencije pokazuju da postoji verovatnoća da bude nešto veći, pre svega kao rezultat investicionog ciklusa, odnosno pojačanog uvoza opreme i sirovina”.
Na privremeno povećanje deficita utiče i rast svetskih cena nafte, na koji se, kako dodaje Trajković, donekle i računalo. – Efekat cena nafte bio je najizraženiji prošle i ove godine, pri čemu je u toku prošle godine, rast svetske cene nafte doveo do povećanja tekućeg deficita oko 0,6 procenata, dok bi ove godine taj efekat mogao da iznosi nekih 0,7 odsto – kaže Trajković.
U periodu januar-oktobar 2018. godine, oko 88 odsto tekućeg deficita odnosilo se na minus u spoljnotrgovinskoj razmeni nafte, goriva i gasa. Naredne godine bi, smatra, taj efekat trebalo da bude dosta niži, imajući u vidu aktuelno kretanje svetske cene nafte, kao i projekcije za narednu godinu.
Takođe ističe da, uzimajući u obzir projekciju za ovu godinu, kumulativna stopa privrednog rasta u Srbiji za protekle četiri godine iznosi skoro 12 procenata, pri čemu su fiksne investicije porasle više od 30 odsto. – U takvim uslovima je normalno da imate pojačan rast uvoza opreme, kao i pojačan rast uvoza sirovina, što se upravo i dogodilo u poslednje dve godine – objašnjava Trajković.
Milojko Arsić, profesor na Ekonomskom fakultetu u Beogradu, kaže da se i u drugim zemljama, s kojima se mi poredimo, poput centralno istočne Evrope (CIE), prošle godine povećao deficit tekućeg računa što je posledica većih cena nafte, ali da rast privrede nije na to uticao.
– Druge zemlje su u sličnim okolnostima što znači da kupuju naftu, ali ipak imaju manji tekući deficit. Većina zemalja CIE ima uravnotežen račun tekućeg plaćanja ili je on u suficitu. Samo kod nas i susednih država veliki je deficit spoljnog platnog bilansa – kaže Arsić.
U NBS smatraju da je, s obzirom na aktuelni rast domaće privrede, dinamično i izvozno orijentisano privremeno povećanje tekućeg deficita uobičajena pojava. Mnogo je važnija činjenica da je rast postavljen na dugoročnim i održivim temeljima, što će dovesti i do kontinuiranog rasta standarda naših građana. Pojašnjavaju da je ključan doprinos ekonomskom rastu potekao od prerađivačke industrije, građevinarstva i usluga pretežno privatnog sektora.
Pozitivan doprinos dali su i sektori informaciono-komunikacionih tehnologija, trgovine, saobraćaja, turizma i ugostiteljstva. Posmatrano po izvorima rasta, najznačajniji doprinos dao je investicioni ciklus započet 2015. godine, pri čemu je kumulativni rast investicija u osnovna sredstva za četiri godine iznosio preko 30 odsto. Pored toga, kontinuirani oporavak tržišta rada i rast kreditne aktivnosti podržan monetarnom politikom NBS, rezultirao je i oporavkom lične potrošnje, koja od 2016. godine ima održiv rast.

Obavezna evidencija stvarnih vlasnika firmi
Novi pravilnici koji detaljno uređuju pitanja stvarnih vlasnika privrednih društava i drugih pravnih lica od sutra stupaju na snagu.
Reč je o Pravilniku o načinu i uslovima elektronske razmene podataka između Agencije za privredne registre, državnih organa i Narodne banke Srbije radi sprovođenja evidentiranja stvarnih vlasnika i o Pravilniku o sadržini Centralne evidencije radi sprovođenja evidentiranja stvarnih vlasnika registrovanog subjekta.
Zakonom o centralnoj evidenciji stvarnih vlasnika, koji je stupio na snagu u junu ove godine, uvedena je obaveza registracije svih fizičkih lica koja na bilo koji način imaju 25 posto ili više vlasništva u nekom pravnom licu, odnosno imaju glavni uticaj na vođenje poslova ili obezbeđuju novac za poslovanje pravnih lica.
Tim Zakonom su obuhvaćena: sva privredna društva, osim javnih akcionarskih društava, zatim zadruge, ogranci stranih kompanija, sva poslovna udruženja i druga udruženja, osim političkih stranaka, sindikata, sportskih organizacija i udruženja, crkava i verskih zajednica.
Ovaj zakonski akt takođe se odnosi i na fondacije i zadužbine, ustanove, kao i na predstavništva stranih privrednih društava, udruženja, fondacija i zadužbina.
Centralnu evidenciju stvarnih vlasnika će voditi APR, i ista će biti uspostavljena do kraja 2018. godine, a svi navedeni subjekti su dužni da najkasnije do 31. januara 2019. godine evidentiraju relevantne podatke preko internet stranice APR-a.
Za nepostupanje po odredbama ovog zakona, propisane su stroge krivične sankcije - zatvor u trajanju od tri meseca do pet godina, odnosno novčane kazne od 500.000 do 2.000.000 dinara za pravno lice, i od 50.000 do 150.000 dinara za odgovorno lice u firmi, prenosi Tanjug.

Svaki treći korisnik menjao mobilnog operatora
U Srbiji je skoro svaki treći vlasnik mobilnog telefona menjao operatora, a u 35 odsto slučajeva to su činili zbog niže cene usluga, pokazalo je danas objavljeno istraživanje Regulatorne agencije za elektronske komunikacije i poštanske usluge (RATEL).
Kako je saopštio RATEL, 29 odsto ispitanika promenilo je operatora na preporuku poznanika, a 12 odsto zbog promotivnih cena usluga.
Mogućnost zadržavanja broja telefona prilikom menjanja operatora iskoristilo je 40 odsto ispitanika. Skoro 15 odsto ispitanih nisu znali da mogu da zadrže broj, a oko 11 odsto se izjasnilo da im je novi operator rekao da ne mogu da zadrže stari broj, prenosi Beta.
Više od trećine ispitanih nema SIM karticu, ni telefon koji podržava 4G mrežu, a dve trećina ispitanika troši do tri gigabajta podataka mesečno.
„Kvalitet usluga prenosa podataka koji pružaju sva tri operatora u Srbiji je veoma dobar i na nivou je mobilnih mreža u Evropi. Međutim, jedna trećina mobilnih korisnika nema ili ne koristi internet na mobilnom telefonu”, naveo je u saopštenju RATEL.
Dodaje se da sva tri operatora mobilnih komunikacionih mreža u Srbiji imaju zadovoljavajući kvalitet usluga koje pružaju korisnicima koji, s druge strane, ne upotrebljavaju u raspoloživom kapacitetu usluge koje su im omogućene.
U istraživanju RATEL-a sprovedenom u novembru ove godine učestvovalo je 1.200 ispitanika.
</div>
<div id="vesti">
Godišnjica zločina u kafiću „Panda” u Peći: počinioci nepoznati i posle dve decenije
Na današnji dan navršava se 20 godina od ubistva šestorice srpskih mladića u kafiću „Panda”, u Peći, zločina za koji istraga nakon rata na Kosovu nije pokrenuta, a ubice ni danas nisu poznate.
Bekim Bljakaj, direktor Fonda za humanitarno pravo rekao je, povodom godišnjice od ubistva u kafiću „Panda”, da taj fond nema nikakvih detaljnih podataka o počiniocima i nalogodavcima ovog zločina, ni 20 godina posle.
„Moram da kažem da je to strašan zločin. Šest mladih života je prekinuto pre 20 godina, naravno da je sada najteže njihovim porodicama i zbog toga što se i dalje manipuliše time ko mogu biti počinioci i nalogodavci. Ne da nisu videli pravdu, nego ne znaju ni istinu. Mi nemamo nikakvih detaljnih podataka, znamo kako se dogodilo, imamo izjave porodica ali smo sakupili sve moguće informacije”, rekao je Bljakaj, prenela je RTK2.
Dodao je da će u organizaciji tog fonda biti održan javni čas u Gradskoj biblioteci, sa fokusom na žrtve tog događaja.
Pre dve decenije, 14. decembra 1998, dvojica maskiranih ljudi ušli su u kafić „Panda”, u centru Peći, i rafalnom paljbom iz automatskog oružja usmrtili petoricu srpskih srednjoškolaca i jednog studenta.
Ubijeni su: Ivan Obradović, Zoran Stanojević, Svetislav Ristić, Dragan Trifović i Vukosav Gvozdenović, svi odlični učenici pećke gimnazije „Sveti Sava” i student Ivan Radević.
Lokal „Panda” nalazi se preko puta pećke gimnazije, a vlasnik tog kafića je odmah nakon tog masakra lokal dao na prodaju.
Posle rata, slučaj „Panda” ne postoji u kosovskom pravosuđu.
Kancelarija za Kosovo i Metohiju je ranije zatražila od međunarodne zajednica da konačno počne sa rasvetljavanjem tog i svih ostalih zločina počinjenih nad srpskim narodom u Pokrajini.
Tužilaštvo za organizovani kriminal je do prošle godine ispitalo 34 svedoka u okviru istrage, koju od maja 2016. vodi protiv nepoznatih izvršilaca ubistva šest srpskih mladića, i pribavilo je, prema izveštajima medija, brojne materijalne dokaze.
Najavljeno je tada ispitivanje još jednog broja svedoka i pribavljanje dokaza koji mogu biti od koristi za ovaj postupak.
Naredbom o sprovođenju istrage, od 12. maja 2016. godine, više nepoznatih učinilaca tereti se za krivično delo terorizam koje je za posledicu imalo smrt šest i ranjavanje tri lica.
Slučaj „Panda” je Tužilaštvo za organizovani kriminal preuzelo krajem 2015. godine od Tužilaštva za ratne zločine, pošto je delo izvršeno pre početka marta 1999. godine, odnosno pre NATO bombardovanja (koji bi krivičnom delu dao element ratnog zločina).
Predsednik Srbije Aleksandar Vučić je u više navrata sada, i dok je bio premijer, izjavljivao da postoje „neka saznanja” o ubistvu šestorice mladića, ali da „nadležni organi Srbije tragaju za dokazima”.
Verovao je, kazao je, da će slučaj biti ranije rešen i dodao da država sa velikom pažnjom radi na tome.
Poručio je u više navrata i da država Srbija neće kriti od javnosti, posebno ne od roditelja, ko su počinioci ovog ubistva, ko god da je u pitanju, a nije isključio mogućnost da nam se istina, kada jednom bude utvrđena, neće dopasti.
Zbog nedostatka konkretnih informacija o ovom ubistvu, kružile su i kruže brojne spekulacije.
Najpre se, naime, zločin pripisivao pripadnicima tzv. Oslobodilačke vojske Kosova, kao i pripadnicima stranih službi, a od pre nekoliko godina pominje se i moguća umešanost tadašnjih pripadnika MUP-a Srbije, prenosi Tanjug.

Episkop Filaret traži od SPC da ga rehabilituje
Vla­di­ka Fi­la­ret za­tra­žio je od pa­tri­jar­ha srp­skog Iri­ne­ja, čla­no­va Sve­tog ar­hi­je­rej­skog si­no­da i Sa­bo­ra da ga, ka­ko je na­veo u svom pi­smu, u pot­pu­no­sti re­ha­bi­li­tu­ju.
„Va­ša sve­to­sti, da Vas pod­se­tim da ste mi re­kli da će­te pra­ti­ti ak­tiv­no­sti do Sa­bo­ra, i da će­te moj zah­tev za re­ha­bi­li­ta­ci­ju re­ši­ti, a sa­da po­no­vo is­ti­čem zah­tev da me re­ha­bi­li­tu­je­te. Na­po­mi­njem da je ovo mo­ja po­sled­nja mol­ba i mo­je po­sled­nje pi­sme­no obra­ća­nje u ve­zi sa mo­jom re­ha­bi­li­ta­ci­jom”, na­vo­di se u pi­smu ko­je je vla­di­ka Fi­la­ret, raz­re­še­ni epi­skop mi­le­šev­ski, upu­tio pa­tri­jar­hu srp­skom Iri­ne­ju, kao pred­sed­ni­ku Si­no­da, i čla­no­vi­ma ovog cr­kve­nog te­la. 
Nje­go­vo pi­smo upu­će­no 20. no­vem­bra ju­če je ob­ja­vlje­no na po­je­di­nim in­ter­net por­ta­li­ma. Vla­di­ka Fi­la­ret osvr­nuo se, iz­me­đu osta­log, i na svoj sa­da­šnji po­lo­žaj, na­vo­de­ći da je sve­šten­stvu i mo­na­štvu za­bra­njen kon­takt sa njim i iro­nič­no se osvr­ću­ći na to da je gost u svo­joj epar­hi­ji (tre­nut­no bo­ra­vi u ma­na­sti­ru Sve­te Tro­ji­ce u se­lu Bo­že­ti­ći). Ta­ko­đe, epi­skop Fi­la­ret na­veo je da sma­tra da je prog­nan iz Epar­hi­je mi­le­šev­ske „bez ika­kvih oprav­da­nja ko­ja se osla­nja­ju na ka­no­ne i za­ko­ne” i da je uve­ren da iza nje­go­ve sme­ne, kao i sme­ne ne­kih dru­gih epi­sko­pa, a u pi­smu je ime­nom na­veo još i vla­di­ku Ge­or­gi­ja i Ar­te­mi­ja, sto­ji ame­rič­ka am­ba­sa­da. 
„Iz­gle­da da vla­di­ka Ar­te­mi­je, Ge­or­gi­je i ja ni­šta ni­smo ra­di­li ne­go smo pot­kra­da­li cr­kvu. Ka­ko isti­nu go­vo­ri­li mi i vi, i va­ma i na­ma, ona­ko Bog po­mo­gao i Sve­ti Sa­va. Isti­na se zna i isti­na je jed­na, da iza svih sme­na u Sa­bo­ru Srp­ske pra­vo­slav­ne cr­kve sto­ji ame­rič­ka am­ba­sa­da”, na­vo­di se u pi­smu vla­di­ke Fi­la­re­ta.
On se osvr­nuo i na raš­či­nje­nje Ar­te­mi­ja, na­vo­de­ći da se iz­gu­bio trag pi­sa­nim do­ku­men­ti­ma, do­ka­znom ma­te­ri­ja­lu pri­pre­mlje­nom za Sa­bor ka­da se ras­pra­vlja­lo o ka­non­skoj kri­vi­ci ta­da­šnjeg epi­sko­pa ra­ško-pri­zren­skog. Na kra­ju pi­sma vla­di­ka Fi­la­ret je po­zvao pa­tri­jar­ha Iri­ne­ja da sre­di sta­nje u cr­kvi „dok još ni­je ka­sno”, kao i da „sve svo­je ne­ga­tiv­ne od­lu­ke za sve nas sta­vi­te van sna­ge, a na pra­gu ve­li­kih ju­bi­le­ja na­še sve­te Cr­kve”. 
Ka­ko nam je po­tvr­đe­no, pi­smo epi­sko­pa Fi­la­re­ta je­ste sti­glo u Pa­tri­jar­ši­ju u Be­o­gra­du. Me­đu­tim, ob­ja­šnje­no nam je da Si­nod mo­že da is­pi­tu­je slu­čaj, pri­pre­ma ma­te­ri­ja­le i iz­ve­šta­je za Sve­ti ar­hi­je­rej­ski sa­bor, ali ovo naj­vi­še cr­kve­no te­lo je­di­no mo­že da do­no­si ko­nač­ne od­lu­ke ko­je se ti­ču ar­hi­je­re­ja. Ta­ko je bi­lo i u slu­ča­ju ka­da je epi­skop Fi­la­ret raz­re­šen upra­vlja­nja Epar­hi­jom mi­le­šev­skom 2015. go­di­ne. Si­nod je ofor­mio ko­mi­si­ju ko­ja je is­pi­ti­va­la rad vla­di­ke Fi­la­re­ta, sa­sta­vio iz­ve­štaj o to­me i na osno­vu nje­ga ga pri­vre­me­no raz­re­šio upra­vlja­nja epar­hi­jom.
Ko­nač­nu od­lu­ku o nje­go­voj sme­ni do­neo je Sa­bor, na vr­lo bur­noj sed­ni­ci, ko­ja je za­po­če­la pod­no­še­njem pe­ti­ci­je 21 epi­sko­pa da se is­pi­ta­ju si­nod­ske od­lu­ke o pri­vre­me­nom raz­re­še­nju epi­sko­pa Fi­la­re­ta i Ge­or­gi­ja (ko­ji je ta­ko­đe ta­da raz­re­šen upra­vlja­nja Epar­hi­jom ka­nad­skom). U na­stav­ku za­se­da­nja vla­di­ci Fi­la­re­tu je pr­vo, na pred­log pa­tri­jar­ha Iri­ne­ja, dat rok od go­di­nu da­na da is­pra­vi ne­do­stat­ke u svo­joj epar­hi­ji, ali je su­tra­dan ipak, ka­ko je na­ve­de­no u zva­nič­nom sa­op­šte­nju Sa­bo­ra, traj­no raz­re­šen upra­vlja­nja Epar­hi­jom mi­le­šev­skom. Na istom za­se­da­nju vla­di­ka Ar­te­mi­je, ko­jeg u pi­smu po­mi­nje vla­di­ka Fi­la­ret, traj­no je is­klju­čen iz cr­kve­ne za­jed­ni­ce.

Za bolju zaštitu porodilja
U or­ga­ni­za­ci­ji ini­ci­ja­ti­ve „Ma­me su za­kon” su­tra će bi­ti odr­žan pro­test „Ma­me su lju­te”, jer bu­dže­tom za 2019. go­di­nu ni­su pla­ni­ra­na do­dat­na iz­dva­ja­nja za maj­ke i po­ro­di­lje. Ka­ko u raz­go­vo­ru za naš list is­ti­če na­rod­na po­sla­ni­ca Ta­tja­na Ma­cu­ra, ma­me će po­no­vo kre­nu­ti u pro­test­nu šet­nju, jer se ni­šta ne či­ni u ve­zi sa obe­ća­nim iz­me­na­ma Za­ko­na o fi­nan­sij­skoj po­dr­šci po­ro­di­ci sa de­com, zbog ko­jih po­je­di­ne po­ro­di­lje ima­ju pri­ma­nja od sve­ga ne­ko­li­ko hi­lja­da di­na­ra. 
– Obe­ća­nje mi­ni­star­ke za de­mo­gra­fi­ju i po­pu­la­ci­o­nu po­li­ti­ku da će mi­ni­stri­ma ra­da i fi­nan­si­ja pred­lo­ži­ti da se za po­ro­di­lje ko­je ima­ju ma­nje od šest me­se­ci sta­ža od­re­di za­kon­ski mi­ni­mum na­kna­de ko­ji ne­će bi­ti de­gra­di­ra­ju­ći i da se po­ro­di­lja­ma sa vi­so­kim pla­ta­ma, ume­sto sa­da­šnje tri, ob­ra­ču­na­va pet pro­seč­nih re­pu­blič­kih za­ra­da, pred­sta­vlja re­to­ri­ku bez po­kri­ća, jer je bu­džet za na­red­nu go­di­nu usvo­jen, a u nje­mu ni­je pred­vi­đen ni di­nar za po­ro­di­lje. Da bi­ste pla­ni­ra­li iz­me­ne za­ko­na, mo­ra­te ima­ti sred­stva iz bu­dže­ta. S ob­zi­rom na to da je bu­džet usvo­jen, obe­ća­nja dr Sla­vi­ce Đu­kić De­ja­no­vić ne­ma­ju po­kri­će. Ako i bu­de ne­kih da­va­nja, ona će bi­ti mi­zer­na – sma­tra Ta­tja­na Ma­cu­ra. 
Ona pod­se­ća da je pr­vi pro­test trud­ni­ca i po­ro­di­lja odr­žan 25. sep­tem­bra u Be­o­gra­du. Na­kon pro­test­ne šet­nje cen­tral­nim be­o­grad­skim uli­ca­ma, po­ro­di­lje, trud­ni­ce i po­sla­ni­ca Po­kre­ta cen­tra Ta­tja­na Ma­cu­ra pre­da­le su Skup­šti­ni Sr­bi­je Pred­log za­ko­na o iz­me­na­ma i do­pu­na­ma Za­ko­na o fi­nan­sij­skoj po­dr­šci po­ro­di­ca­ma sa de­com. U nje­mu se, iz­me­đu osta­log, tra­ži da na­kna­da za vre­me po­ro­dilj­skog od­su­stva ili od­su­stva ra­di ne­ge de­te­ta ne mo­že bi­ti ma­nja od mi­ni­mal­ne za­ra­de. 
Ta­tja­na Ma­cu­ra pod­se­ća da Ini­ci­ja­ti­va „Ma­me su za­kon” tra­ži iz­me­nu onih ta­ča­ka za­ko­na ko­je ugro­ža­va­ju po­ro­di­lje ko­je su ra­di­le ma­nje od 18 me­se­ci u kon­ti­nu­i­te­tu, maj­ke pred­u­zet­ni­ce, maj­ke ko­je ima­ju de­cu sa in­va­li­di­te­tom, de­cu ko­ja su ro­đe­na kao tre­će i če­tvr­to de­te u po­ro­di­ci pre 1. ju­la a ima­ju ma­nje od de­set go­di­na i maj­ke ko­je za­ra­đu­ju vi­še od tri re­pu­blič­ke pro­seč­ne pla­te. Nji­hov pred­log iz­me­ne Za­ko­na sa­dr­ži ja­sne tač­ke, me­đu ko­ji­ma je i ta da ni­jed­na po­ro­di­lja ne sme da pri­ma na­dok­na­du ma­nju od mi­ni­mal­ca u Sr­bi­ji.

Srbija primljena u članstvo CERN-a
Srbija je postala 23. punopravna članica Evropske organizacije za nuklearna istraživanja (CERN), saopštila je danas Vlada Srbije.
To je odlučeno juče u Ženevi jednoglasnim usvajanjem rezolucije Saveta CERN-a. Članstvo Srbije u CERN-u biće formalno potvrđeno pošto Skupština Srbije i Unesko ratifikuju tu odluku.
Uz Izrael, Švajcarsku i Norvešku, Srbija je četvrta zemlja koja nije članica EU, a punopravna je članica te naučne organizacije.
Punopravno članstvo u CERN-u omogućava da studenti i profesori iz Srbije rade istraživanja na svetskom nivou u Srbiji, kao i da domaća privreda učestvuje u većem obimu na projektima u CERN-u.
„Pored podizanja kvaliteta naučnih istraživanja, pristupa najnovijoj naučnoj opremi i tehnologijama kao i prenošenja iskustva i znanja, članstvo u CERN-u uticaće na sprečavanje odlaska obrazovanih mladih ljudi iz Srbije”, očekuje Vlada Srbije, prenosi Beta.
„Naši istraživači ravnopravno će učestvovati na svim konkursima CERN-a, od finansiranja projekata naučne izvrsnosti, redovnih letnjih škola za studente i diplomce, doktorskih i postdoktorskih stipendija, do finansijske podrške za naučne specijalizacije”, navodi se u saopštenju Vlade.
Privreda Srbije će imati značajnu korist od članstva u CERN-u jer će kompanije moći u većoj meri da učestvuju na svim tenderima koje raspisuje ta organizacija i tako se ravnopravno takmiče sa svetski uspešnim kompanijama.
Vlada smatra da će stalno članstvo u Evropskoj organizaciji za nuklearna istraživanja dati dodatni podsticaj jačanju domaće nauke, pogotovo što će od 1. januara 2019. godine početi da radi Fond za nauku koji će omogućiti konkurentno finansiranje naučnih istraživanja i bolju povezanost nauke i privrede.
„Ulaganje u inovativnu infrastrukturu od 100 miliona evra znači izgradnju naučno tehnoloških parkova u Nišu i Novom Sadu, proširenje naučno-tehnološkog parka u Beogradu, izgradnju zgrade BioSens instituta u Novom Sadu kao evropskog centra izvrsnosti u digitalnoj poljoprivredi, laboratorijske lamele Elektronskog fakulteta u Nišu, Data centra u Kragujevcu, te izgradnju novih zgrada FON-a i Instituta za fiziku u Beogradu”, piše u vladinom saopštenju.
Istaknuto je da je prijem Srbije u članstvo CERN „rezultat kontinuiranih napora Vlade Srbije za razvoj nauke i modernizaciju obrazovanja u Srbiji, koje je predsednica Vlade Ana Brnabić postavila kao svoje prioritete na početku mandata”.
Brnabić je u septembru posetila sedište CERN-a u Ženevi i predstavila reforme nauke i obrazovanja.
Zvaničan prijem Srbije kao stalnog člana CERN-a biće propraćen svečanim podizanjem njene zastave ispred zgrade CERN-a u Ženevi, čemu će prisustvovati državni vrh.
</div>
<div id="vreme">
Od večeras sneg, ponegde ledena kiša
U Srbiji će večeras, tokom noći i u subotu, u većini krajeva biti formiran snežni pokrivač, visine od 5 do 10 cm. Više snega očekuje se na severu i zapadu zemlje, a u subotu posle podne i na istoku, lokalno i više od 20 cm.
U centralnim i južnim predelima ponegde se očekuje pojava kiše koja će se lediti na tlu, saopštio je Republički hidrometeorološki zavod.
Danas će u Srbiji biti oblačno, mestimično sa snegom koji će uveče i tokom noći zbog kratkotrajnog porasta temperature u južnim i centralnim predelima prelaziti u kišu koja će se ponegde i lediti pri tlu.
Na severu Srbije pre podne suvo uz postepeno naoblačenje, posle podne oblačno sa snegom. Formiranje manjeg snežnog pokrivača očekuje se na severu i zapadu zemlje.
Vetar slab i umeren jugoistočni, krajem dana na jugu Banata i u donjem Podunavlju u pojačanju. Jutarnja temperatura od -5 do 0 stepeni, najviša dnevna od 0 do 6.
U Beogradu će biti oblačno, posle podne, uveče i noću sa snegom uz formiranje manjeg snežnog pokrivača, prenosi Tanjug.
Vetar slab do umeren jugoistočni. Jutarnja temperatura oko -1 C, najviša dnevna oko 1 stepen.
Izgledi vremena u Srbiji za nedelju dana:
Oblačno i hladno. U subotu uz formiranje i povećanje snežnog pokrivača, samo će na jugu i jugoistoku padati kiša koja će se ponegde lediti pri tlu, a uveče se očekuje prelazak kiše u sneg.
U nedelju prestanak snega i kratkotrajno razvedravanje i to prvo na zapadu zemlje. Zatim do kraja perioda vrlo hladno, ujutru slab i umeren mraz, dnevna temperatura oko nule, u brdsko-planinskim predelima uz provejavanje slabog snega.
</div>
<div id="politika">
Srbi u Mitrovici zajedno ispratili Vučićevo obraćanje
Srbi iz severnog dela Kosovske Mitrovice okupili su se večeras u velikom broju kod spomenika knezu Lazaru i zajedno ispratili obraćanje predsednika Srbije Aleksandra Vučića u Predsedništvu Srbije.

Na šetalištu u severnom delu grada postavljen je video bim preko kojeg su pratili Vučićev govor, prenosi Tanjug.
Prisustvovali su i predstavnici srpskih opština na severu i Srpske liste.

Čepurin kod Vučića, nosi poruku Moskve
Predsednik Srbije Aleksandar Vučić primio je večeras ambasadora Rusije Aleksandra Čepurina, koji mu nosi „poruku Moskve”, nakon današnje odluke Prištine o transformaciji KBS u vojsku Kosova.
Čepurin je u Predsedništvo Srbije stigao pola sata pre najavljenog vanrednog obraćanja predsednika Vučića javnosti, a povodom poteza Prištine, kojem se, kako su danas konstatovali ovdašnji, ali i strani mediji, uključujući američku agenciju AP, protive i Srbija i NATO.
Ruski ambasador je, na ulasku u Predsedništvo, na pitanje Tanjuga šta je predmet nenajavljenog sastanka s predsednikom Vučićem, odnosno nosi li Vučiću poruku Moskve, kratko odgovorio: „da”.
Sastanak Vučića i Čepurina nije bio najavljen.

Imali su jednu nameru - da zgaze Srbiju
Predsednik Srbije Aleksandar Vučić istakao je večeras da je stvorena atmosfera da je gaziti i rušiti Srbiju dobro.
On je, u vanrednom obraćanju javnosti, naveo da se Srbiji prebacuje to što je mirnom, demokratskom politikom nastojala da zaštiti svoje državne i nacionalne interese.
Vučić je podsetio da nam neretko spolja zameraju da smo se, navodno suprotno dijalogu, zalagali za povlačenje priznanja takozvanog nezavisnog Kosova od pojedinih zemalja koje su ga priznale.
„Kažu, to nije u duhu dijaloga i to ne treba da se radi, a zaboravili su da kažu da je dok smo vodili dijalog čak 19 zemalja priznalo nezavisnost Kosova, a onda im smeta kada 12 zemalja povuče priznanje”, rekao je Vučić.
Prištini, kaže, ni dan danas ne pada na pamet da izvši formiranje Zajednice srpskih opština.
„Ali, gaziti i rušiti Srbiju je dobro, jer Srbija valjda treba da učestvuje kao 'pile koje donosi glavu na panj' i svako tu glavu može da odseče”, primetio je Vučić, prensoi Tanjug.
Vučić:Izlagao sam se ličnom i političkom riziku zarad kompromisa
Predsednik Aleksandar Vučić izjavio je večeras da je Beograd vodio dijalog, jer je želeo kompromis.
Naveo je da je bio na meti opšte kritike celokupne srpske javnosti, jer je predlagao ono što mu se, kaže, činilo da je svakom racionalnom čoveku jedino normalno i logično rešenje.
Za one koji su se protivili, kaže, uvek je imao odgovor - jeste li ovo želeli?
„To, da imate danas čuvanje teritorijalnog integriteta i suvereniteta celog Kosova? Pa zato ćutite i danas se ne izjašnjavate. A bili ste protiv toga da Srbi imaju svoje teritorije i da Srbija ne izgubi sve”, rekao je on.
Kako je dodao, izlagao se riziku, ličnom i političkom, govoreći koliko je potreban mir i kompromis.
Predsednik je poručio da je danas sasvim jasno da Albanci i njihovi sponzori ni jednog trenutka nisu želeli kompromis, kao i da iza svega što su radili stoje SAD, Velika Britanija, a po pitanju kosovske vosjke i Nemačka.
„Mi smo tom činjenicom razočarani, ali to za nas nije nikakva novost”, podvukao je Vučić.
Albanci i njihovi američki sponzori imali su samo jednu nameru 
Predsednik Srbije Aleksndar Vučić izjavio je večeras da su Albanci i njihovi američki sponzori imali samo jednu nameru - da zgaze Srbiju u političkom, vrednosnom smislu, tako da Srbija ne može da se podigne.
On je podsetio da je Srbija od prvog trenutka govorila, i kada su uvodili takse, da je to sumanuta odluka, koju razuman čovek ne može da donese u 21 veku.
Govorili smo, kaže, o vladama i ljudima koji ne znaju kako funkcioniše savremeni svet, ali su i tada imali podršku, inače bi bili zaustavljeni još posle uvođenja taksi od 10 odsto.
„Ali, išla su samo saopštenja, pa još blaža saopštenja”, primetio je predsednik Vučić i dodao da su računali s tim da niko u Srbiji ne sme da kaže nešto.
„Kada sa mnom razgovaraju, ćute o tome, a kada nisam prisutan, svašta pričaju”, rekao je.
Nije bilo dovoljno što su uveli takse, ćutali su, kaže, o protestima Srba.
Ambasadori su govorili da oni ne treba da se porede sa žrtvama nacističkog terora, rekao je Vučić.
Šta Srbija traži: SB, i da se sve vrati u pređašnje stanje
Srbija je uputila hitan zahtev za održavanje sednice SB UN o KiM, rekao je predsednik Srbije Aleksandar Vučić i dodao da je spreman lično da učestvuje.
„Verujem da „velikani” neće uskratiti maloj Srbiji da kaže činjenice o tome kako se krši pravo na Zapadnom Balkanu i kakve su opasnosti i bezbednosni rizici za očuvanje mira ove odluke”, rekao je Vučić na vanrednoj konferenciji za novinare, povodom formiranja vojske Kosova.
To je, kaže, učinjeno jer je sve što su Albanci radili suprotno međunarodnom javnom pravu i duhu dijaloga, kao i njihovim internim i ilegalnim propisima, a pre svega zbog činjenice da su ovom odlukom ugrozili mir i bezbednost u celom regionu Zapadnog Balkana, kao i oni koji su sponzorisali njihovo ponašanje.
Kako je rekao, ne veruje da jedna malena Srbija i njen glas i reč mogu da ih uplaše.
„Računam da su demokratske zemlje i da žele da čuju šta Srbija i neki drugi žele da kažu. Računam da će želeti da čuju. Neće valjda na nedemorkatski način da nas nadglasaju, sa 9-6 ili 8-7 u SB UN i ne dozvole da se naš glas čuje”, rekao je Vučić.
Na osnovu kog to akta su odlučili o formiranju vojske?
Predsednik Aleksandar Vučić zapitao je večeras na osnovu kog to akta su Albanci doneli odluku o formiranju vojske.
Jasno je kaže da su Albanci na Kosovu i Metohiji došli na ideju da kažu da treba da se zaokruži državnost, ali, ističe, nisu to sami smislili, videlo se i ko im je pomogao.
„Neću sada američkom ambasadoru da govorim šta sve mislim o njemu, nije ni vreme”, primetio je, međutim, i nastavio:
„Sve što su uradili je suprotno Rezoluciji 12 44, članu 9, stav b, član 15 u kojima se zahteva: demilitarizacija OVK i dugih naoružanih grupa kosovskih Albanca i da OVK i ostale naoružane grupe prekinu odmah ofanzive akcije i pridržavaju se zahteva za demilitarizaciju”, kaže on.
Pa kakva onda vojska, na osnovu kog akta su Albanci doneli odluku o formiranju vojske, pita Vučić.
„Tražim od svih stručnjaka da kažu jedan akt, stav , tačku na osnovu kojeg su se drznuli da pogaze međunarodno pravo. To ne postoji”, rekao je on..
Kako je rekao, Srbija je za njih bila kriva, jer nije izgubila glasanje u Interpolu, ENCO, kriva jer nije izgubila u Unesko.., a nijedno od tih glasanja nije pokrenula Srbija, ističe, naprotiv.
„Molili smo Albance u Briselu: nemojte to da tražite, nije u duhu dijaloga, hajde na nađeno kompromis. Nisu hteli”, rekao je on citira Tanjug.
Dodao je da, međutim, nisu uspeli da zgaze Srbiju.
„Mala teritorijalno i po broju stanovnika, ali velika po duhu, slobodarska Srbija se suprotstavila i pobedila ih sa sve Amerikancima. Zamislite te drskosti da mi tako mali da pokušamo da čuvamo i spasavamo svoju zemlju? I sačuvali smo je, kad to nisu mogli da istrpe, krenuli su sa taksama”, kaže Vučić.
Dodaje da ćemo preživeti i bez 100 miliona profita, ali će biti muka za naš narod na KiM, i oni su to znali i znali su da je to usmereno protiv našeg naroda.
„Izdali su dva mlaka saopštenja i posle više ni reči.”
Srbima na KiM: Nećemo vas se odreći, kao ni trobojke i ponosa
Predsednik Aleksandar Vučić obratio se večeras, tokom vanredne konferencije, Srbima na Kosovu i Metohiji, porukom da će ih Srbija zaštiti ako pokušaju da ih napadnu.
„Želim da se obratim Srbima na Kosovu i Metohiji”, rekao je predsednik, tokom vanrednog obraćanja, koje su u Kosovskoj Mitrovici Srbi, inače, pratili preko video bima u centru grada, i nastavio:
„Dragi prijatelji, znam kako su vam teški dani. Nisu laki ni za nas.
Miran sam, jer smo sve uradili što možemo da mir sačuvamo
Miran sam i spokojan, jer i sami znate koliko sam puta dolazio na KiM i molio ih da to ne rade.
Ne brinite, svaki pokušaj napada na Srbe, Srbija će imati snage da vas štiti
Svaka zloupotreba njihove vojske i ulaz tamo gde je zabranjeno, u skladu sa sporazumom koji je Srbije sklopila sa NATO I bez saglasnosti srpskog lokalnog stanovništva neće biti dozvoljena.
Nema ulaska na sever.
Ukoliko vas budu napali, Srbija će imati snage da vas zaštiti.
Srbija se neće odreći svoje trobojke, svoga dostojanstva i ponosa”, zaključio je predsednik Vučić.
Sa svima ostalima u regionu - za najbolje moguće odnose
Srbija će i u budućnosti, sve dok Priština ne ukine svoje mere, nastaviti da propagira politiku najboljih mogućih odnosa sa svim ostalima u regionu, poručio je večeras predsednik Aleksandar Vučić.
„Da regionalna ekonomska zona postane stvarnost, da bude sve više inicijativa za formiranje takve zone, gde će podsticaji za investitore biti isti, takse, carine što sličnije, da bi naše zemlje mogle da idu napred i da bismo sačuvali mir”, ističe Vučić.
„Za Srbiju je mir od najvećeg značaj i interesa, ničim ga nismo ugrozili i nećemo”, istakao je Vučić i nastavio:
„Nisam večeras došao u uniformi da paradiram, ni sinoć ni danas to nisam učinio, nisam išao u uniformi da nekog plašim. Nemamo koga da plašimo, ali nemamo ni koga da se bojimo. Ne zato što smo veliki i jaki, već zato što smo saterani u ćorsokak, još samo vazduh i slobodu da nam uzmu - a to ne damo ni za šta na svetu”, rekao je Vučić.
Mi ćemo, kaže, prisustvovati svim regionalnim sastancima, razgovarati o daljem očuvanju mira, ali nećemo prihvatiti polazne pozicije u kojima će neko da nam objasni da je u redu da tržimo trku na 100 metara, a da pustimo to što je neko prertrčao 40 metara.
„Prvo neka se taj vrati na polaznu poziciju, pa čemo onda da trčimo i da onda pokažemo da u toj trci ravnopravno učestvujemo, a ne retko i da pobeđujemo. To je jedina politika koju Srbija može da nudi i Srbija će da nudi politiku mira, poštovanja prema svima”, rekao je predsednik Srbije.
Hoće, kaže, i da se zahvali svima koji su se sa razumom ponašali, da se zahvali prijateljima u Moskvi i Pekingu.
„Primio sam poruku ruske države neposredno pred ovu konferenciju i veoma sam zahvalan našim ruskim prijateljima na toj poruci. Razgovarao sam danas i sa kineskim ambasadorom Li Mančangom”, rekao je.
Zahvalio se i kiparskom predsedniku Anastasijadesu, koji je bio izvanredan i pošten na poslednjoj sednici Saveta bezbednosti, zemljama EU koje nisu priznale nezavisnost Kosova, ali i na reakciji mađarskoj državi, generalnom sekretaru NATO i drugim ljudima koji su na korektan način reagovali i razumeli kakve opasnosti ovakve odluke nose, i odluke o taksama i o vojsci.
„A, oni koji su to aminovali, moraju da znaju da su nas doveli do ivice i mi više nemamo kud i nemamo o čemu i ni za šta da brinemo. Mi nazad viće ne možemo, nemojte ni da pokušavate da nas terate nazad, nemamo kud viš”, rekao je Vučić.
Štitićemo, kaže, svoju zemlju i narod, borićemo se za mir, ali ne treba da misle da ćemo da prihvatamo i da zajedno sa njima uživamo u sopstvenom uništenju.
„Mi Srbi smo brojčano mali narod, ali veliki po svom duhu. Verujem da će u evropskoj zajednici biti dovoljno razumnih ljudi koji će razumeti kakve su katastrofalne greške napravili u poslednjih nekioliko dana i da će sve ovo moći da bude prevaziđeno na miran način”, rekao je predsednik.
Srbi su, ističe, mogli da vide i ko im jesu i ko im nisu prijatelji.
Srbija želi da bude deo sveta, ali Srbiju moraju da poštuju i ti u svetu
„To je jedino što mi tražimo, i mislim da to nije mnogo i da svojim ponašanjem zaslužujemo to”, rekao je predsednik.
Ponovio je da je sve što je urađeno - urađeno suprotno međunarodnom pravu i duhu dijaloga i njihovim internim i ilegalnim propsima.
Albanci i oni koji su ih sponazorisali su odlukom o vojsci ugrozili mir i bezbednost u regionu.
Objašnjenje je, kaže, da je Kosovo suverena država.
„A je li? Ako je Kosovo suverena država, u članu 126 Ustava te suverene države se kaže da je neophodno da se izmeni taj član kako bi se mandat KBS transformisao, a to je učinjeno bez toga”.
Oni koji su hteli i hoće da pregaze Srbiju, a sa kojima moramo da gajimo dobre odnose, jer moramo da prežimo i opstanemo, su tražili izgovore, oduvek, za Albance.
Oni sada kažu- pošto se završili posao i formirali vojsku, sad u dijalog sa Beogradom.
„Je l' ste to sami smislili ili vam je neko pomogao? Šta da uradimo? Da damo pola Vojvodine i Pirotski okrug da uvedete vojsku, da budete zadovoljni?”, zapitao je Vučić i ponovio da se za dijalog sve mora vratiti na početno stanje.
A na pitanja novinara će, kaže, odgovarati sutra ili prekosutra, a novinare je zamolio da ga tada podsete da „kaže nešto američkom ambasadoru u Prištini”.

Sela: Izjava Zaeva usmerena protiv kosovskih Albanaca i SAD
Stav makedonskog premijera Zorana Zaeva da je transformacija kosovskih bezbednosnih snaga u vojsku Kosova došla u pogrešnom trenutku predstavlja nacionalističku izjavu koja je pre svega usmerena protiv Albanaca na Kosovu, kao i protiv SAD, izjavio je lider albanske opozicije u Makedoniji Zijadin Sela.
„Takav vokabular Zaeva dovodi u pitanje njegov odnos sa Sjedinjenim Američkim Državama, ostavljaujući sumnju da takav scenario odgovara samo Srbiji i Rusiji”, napisao je Sela na svom fejzbuk profilu, prenosi Tanjug.

Knajsel: Mir se ne postiže formiranjem vojske
BEČ - Ministarka inostranih poslova Austrije, zemlje koja trenutno predsedsava EU, Karin Knajsel ocenila je da današnja odluka o transformaciji Kosovskih bezbednosnih snaga u vojsku ne doprinosi miru.
Dobrosusedski odnosi su važan preduslov u naporima Kosova za integraciju u EU, pre svega normalizacija odnosa sa Srbijom je za to od prioritetnog značaja, podsetila je Knajsel u saopštenju za medije.
Ona je naglasila da Austrija u potpunosti podržava dijalog Beograda i Prištine koji je inicirala šefica evropske diplomatije Federika Mogerini.
„Jednostrani koraci treba da budu izbegnuti, jer deluju negativno na proces dijaloga. Mir se ne stvara formiranjem vojske. Zbog toga smatram da današnja odluka kosovske skupštine o početku transformacije KBS u vojsku nije od pomoći”, kazala je Knajsel.
Ona je napomenula da transformacija i u lako naoružanu vojsku mora uslediti na način koji bi jačao regionalnu bezbednost i stabilnost, a ne da je slabi.
Za legitminost, kako je istakla, neophodno je da vojska bude multietničkog sastava.
„Očekujemo da kosovska vlada sada intenzivnije traži dijalog sa svim grupama stanovništva na Kosovu i tesno se konsultuje i usaglašava sa NATO, EU i njenim partnerima”, rekla je Knajsel, prenosi Tanjug.

Vučić na nepoznatoj lokaciji obišao jedinice Vojske Srbije
Predsednik Srbije i vrhovni komandant Vojske Srbije Aleksandar Vučić je na nepoznatoj lokaciji obišao jedinice Vojske Srbije i govorio im o njihovim zadacima.
Aleksandar Vučić je, u pratnji ministra odbrane Aleksandra Vulina i načelnika generalštaba general-potpukovnika Milana Mojsilovića, obišao pripadnike VS i sa njima razgovarao o postavljenim zadacima, javio je RTS.
Vučić je ručao sa pripadnicima VS, a zatim će nastaviti da obilazi pripadnike Vojske Srbije.
Kako je juče najavilo Ministarstvo odbrane, predsednik Vučić će u naredna tri dana obilaziti jedinice u Kopnenoj zoni bezbednosti i na prostoru juga Srbije.
Predsednik će biti u pratnji ministra odbrane Aleksandra Vulina i načelnika Generalštaba, general-potpukovnika Milana Mojsilovića.
Kako je najavljeno, obići će više jedinica u Kopnenoj zoni bezbednosti, kao i na prostoru juga Srbije u zoni odgovornosti 3. i 4. brigade Vojske Srbije.

Njujork tajms: Priština prkosi Srbiji i NATO
NjUJORK - Priština prkosi Srbiji i NATO, konstatuje „Njujork tajms” povodom odluke Prištine o stvaranju vojske.
List navodi da su se tome protivili NATO i Srbija, koja je poručila da će to predstavljati pretnju miru u balkanskom regionu, koji još nosi ratne ožiljke.
„Njujork tajms” navodi da je ovaj potez Prištine imao podršku SAD i da je američki ambasador na Kosovu Filip Kosnet u prošlonedeljnom intervjuu za RTK kazao da je „jedino prirodno za Kosovo kao suverenu, nezavisnu zemlju da ima sposobnost samoodbrane”.
Ali, dodaje se, SAD su napomenule će taj proces transformacije bezbednosnih snaga u vojsku spremnu za borbu trajati deceniju.
U tekstu se navodi i poruka srpske premijerke Ane Brnabić da današnje odluke ne doprinose saradnji i stabilnosti u regionu, prenosi Tanjug.

Kosovo nema pravo na vojsku
BEČ - Austrijski vicekancelar Hajnc-Kristijan Štrahe oštro je kritikovao današnju odluku kosovske skupštine o formiranju vojske Kosova, ocenivši da bi to moglo voditi ka daljoj destabilizaciji regiona.
Štrahe je podsetio da Rezolucija Saveta bezbednosti UN 1244 kaže da Kosovo nema pravo na svoju vojsku i istakao da ova odluka Prištine ne podstiče mir na Balkanu.
On je ukazao, s tim u vezi, i na izjave generalnog sekretara NATO Jensa Stoltenberga, koji je izrazio žaljenje zbog ovog koraka.
Štrahe je, u saopštenju, izrazio strepnju da bi ovo delovanje moglo sada da vodi ka daljoj destabilizaciji regiona.
„Radi se o daljem jednostranom delovanju Kosova, kao što je učinjeno i prilikom uvođenja taksi na srpsku robu od 100 odsto. Ako Priština nastavi tako da deluje biće suočena sa međunarodnom izolacijom”, poručuje on, prenosi Tanjug.

Kipar zabrinut zbog poteza Prištine
BRISEL - Portparol Vlade Kipra Prodromos Prodromou kaže da je njegova zemlja zabrinuta zbog poteza i odluka Prištine koje nisu u skladu sa Rezolucijom UN 1244 niti sa onim što je dogovoreno između EU i Kosova.
„Naš predsednik je na Evropskom savetu postavio pitanje pažljivog nadzora odnosa EU i Prštine, a u svetlu zabrinjavajućih zabrinajvajućih događaja i odluka”, izjavio je Prodromou za Tanjug.
Portparol kiparske vlade kaže da je predsednik Kipra Nikos Anastasijades na sastanku lidera EU u Briselu postavio pitanje zabrinjavajućih poteza Prištine koji se odnose na uspostavljanje vojnih snaga i uvođenje tarifa na robu iz Srbije i BiH, prenosi Tanjug.

Vlada Srbije osudila odluku prištinskih vlasti
Vlada Srbije danas je najoštrije osudila odluku Prištine koja vodi ka transformaciji Kosovskih snaga bezbednosti u tzv. vojsku Kosova i ocenila da je ovo do sada najveća pretnja Prištine regionalnom miru.
„Ova odluka Prištine izaziva veliku zabrinutost i predstavlja grubo kršenje principa međunarodnog prava, a pre svega Rezolucije 1244 SB UN”, navodi se u saopštenju sa sednice Vlade.
Ističe se i da Srbija ostaje čvrsto opredeljena za mir i stabilnost u celom regionu i da će sve naše aktivnosti biti usmerene na njihovo očuvanje.
„Vlada Srbije, zajedno sa predsednikom Republike Srbije, kontinuirano prati situaciju u našoj južnoj pokrajini i sve dalje odluke će donositi u konsultacijama i zajedno sa predsednikom Republike”, navodi se u saopštenju sa sednice.
Vlada Srbije ističe i da je ta odluka u suprotnosti sa tzv. Ustavom koje su Privremene institucije samouprave u Prištini same pisale i usvojile, što je svojevrstan apsurd i dokaz da Priština, pored međunarodnih sporazuma, ne poštuje ni sopstvene norme.
„Vlada Srbije će nastaviti da ukazuje svim međunarodnim akterima na potpuno ignorisanje principa međunarodnog prava od strane Prištine, koje je bilo očigledno još nakon potpisivanja Briselskog sporazuma 2013. godine, od kada Priština nije apsolutno ništa uradila na njegovoj implementaciji”, navodi se u saopštenju.
Ignorisanje međunarodnog prava nastavljeno je zatim, kako se navodi, nizom upada sa dugim cevima na sever Kosova i Metohije i maltretiranja Srba na KiM, a onda dodatno eskaliralo početkom novembra donošenjem odluke o uvođenju taksi prvo od 10 odsto, a onda i od 100 odsto na proizvode iz Srbije i BiH, čime se direktno i nedvosmisleno krši i CEFTA sporazum i Sporazum o stabilizaciji i pridruživanju.
„Čin transformacije KSB u tzv. „Vojsku Kosova” je samo najnoviji drastičan pokazatelj koliko su jednostrani potezi Prištine u suprotnosti sa osnovnim vrednostima demokratskih društava”, ocenjuje Vlada Srbije, prenosi Tanjug.

Selaković: Umrlo međunarodno pravo
Generalni sekretar predsednika Srbije Aleksandra Vučića, Nikola Selaković, izjavio je da je današnjim glasanjem u Prištini umrlo međunarodno pravo.
„Oni koji su doprineli tome da međunarodno pravo nestane više se ni ne pretvaraju u tim svojim delima, ranije su izmišljali i konstruisale događaje poput Račka ne bi li opravdali kršenje međunarondog prava, danas to ni ne rade više”, istakao je Selaković za Radio-televiziju Srbije povodom toga što su u Prištini usvojena tri zakona kojima se omogućava transformacija KBS u oružane snage, javlja Beta.
Selaković je kazao da „to čine SAD, Britanija, Nemačka i čitav deo takozvane međunarodne zajednice” koja je prihvatila formiranje vojske Kosova i sponzorisala kosovsku nezavisnost.
„Moramo da ponavljamo na svakom mestu i da budemo svesni da je rezolucija Saveta bezbednosti 1244 iz 1999. jedini važeći međunarondi pravni akt kada je u pitanju Kosovo i Metohija i tretiranje prisustva oružanih snaga. Onima koji promovišu secesiju Kosova to više nije ni važno”, kazao je Selaković.

Nemačka želi smirivanje tenzija posle odluke Kosova
NIŠ – Ambasador Nemačke u Srbiji Tomas Šib izjavio je u Nišu da njegova zemlja priželjkuje da pokretanje postupka formiranja vojske Kosova ne dovede do dodatnih tenzija već do „relaksacije situacije” nastavka dijaloga o normalizaciji odnosa Beograda i Prištine.
Šib je rekao da procene govore da će proces koji je danas pokrenut usvajanjem tri zakona u kosovskom parlamentu, trajati otprilike deset godina i na kraju će dovesti, po svemu sudeći, do formiranja defanzivno orijentisane vojske.
„Smatramo da postupak transformacije Bezbednosnih snaga Kosova u defanzivnu vojsku mora da bude inkluzivni proces, odnosno da u njemu učestvuju i pripadnici srpske manjine. Neophodno je da taj proces bude u skladu sa zakonom i odredbama ustava”, kazao je Šib, prenosi Beta.
Šib je istakao da se Nemačka zalaže da NATO i KFOR prate proces formiranja vojske Kosova.

Opozicija potpisala zajedničke uslove za slobodne i fer izbore
Predstavnici više opozicionih saveza, stranaka i pokreta potpisali su danas u Beogradu dokument o zajedničkim uslovima za sprovođenje slobodnih i poštenih izbora.
Dokument su potpisali predstavnici Saveza za Srbiju, Demokratske stranke Srbije, Socijaldemokratske stranke, Nove stranke, Demokratske zajednice vojvođanskih Mađara, pokreta Dosta je bilo, Pokreta centra, Građanske platforme i inicijative Ne davimo Beograd.
Navodeći da je uslove podržalo još pokreta i stranaka, samostalna poslanica Marinika Tepić podsetila je da su predstavnici opozicije 12. oktobra formirali Radnu grupu koja je imala zadatak da konkretizuje zahteve za slobodne i poštene izbore.
Ona je navela da su ključne tačke zahteva opozicije vezane za sprečavanje zloupotreba biračkog spiska i javnih resursa u kampanji, kontrolu izbornog procesa, posebno na Kosovu i Metohiji, izborne radnje i izborni dan kao i za krivične sankcije protiv onih koji te zloupotrebe vrše, prenosi Beta.
Potpisnici su zatražili da opoziciji bude omogućeno da u informativnom programu Radio-televizije Srbije i Radio-televizije Vojvodine bude zastupljena „najmanje 60 minuta nedeljno pre predizborne kampanje” i da njeni predstavnici učestvuju u „svim debatnim emisijama” na javnim servisima, kao i promenu sastava REM-a „radi dosledne primene svojih ovlašćenja kontrole elektronskih medija”.

EU kao pokvarena ploča: Promena mandata KBS samo u skladu sa Ustavom
BRISEL – Portparolka EU Maja Kocijančič ponovila je danas u Briselu da promena mandata Kosovskih bezbednosnih snaga može biti sprovedena samo u inkluzivnom i postepenom procesu koji je u skladu sa Ustavom Kosova.
„Kao i NATO, EU nastavlja da deli stav da mandat Kosovskih bezbednosnih snaga može biti promenjen samo kroz inkluzivni i postepeni proces u skladu sa Ustavom Kosova”, izjavila je Kocijančič.
Ona je povodom usvajanja zakona o KBS u kosovskom parlamentu naglasila da EU od Kosova očekuje da održi preuzete obaveze koje proističu iz Briselskog sporazuma iz aprila 2013 i drugih bezbednosnih aranžmana.

Đurić: Vojska Kosova je ilegalna okupaciona formacija
Odluka o formiranju takozvane vojske Kosova predstavlja akt protiv mira i čin političke agresije na našu zemlju, izjavio je danas direktor Kancelarije za KiM Marko Đurić.
Kako je rekao, odluka ima za cilj da zaokruži započeti proces nasilnog odvajanja dela teritorije Srbije i stvaranje albanske države, tzv. Republike Kosovo.
„Takozvana Vojske Kosova predstavlja ilegalnu okupacionu oružanu formaciju na području Srbije”, rekao je Đurić na konferenciji za novinare, preneo je Tanjug.
On je dodao da se takozvana vojska Kosova formira i uz javnu, neprekrivenu političku materijalnu i logističku podršku pojedinih država koje su pre dve decenije izvršile oružanu agresiju na našu zemlju, u toku koje su ubile hiljade civila, a koje svojim delovanjem u prethodnom periodu i danas jesu najodgovornije za situaciju na KiM.

Opozicija traži sednicu Skupštine o Kosovu
Deo opozicionih stranaka uputio je danas zahtev za održavanje sednice Skupštine Srbije o situaciji na Kosovu i Metohiji.
Zahtev za održavanje sednice su potpisali poslaničke grupe Demokratska stranka, Dveri, Pokret za spas Srbije-Nova Srbija, Socijaldemokratska stranka-Narodna stranka, Pokret centra i Samostalnih poslanici.
Oni traže da se sednica sazove što pre i da joj prisustvuju predsednik Srbije Aleksandar Vučić, premijerka Ana Brnabić, ministar unutrašnjih poslova Nebojša Stefanović, ministar spoljnih poslova Ivica Dačić i direktor Kancelarije za Kosovo i Metohiju Marko Đurić, prenosi Beta.
„Krajnji trenutak je da se tema Kosova i Metohije vrati u Skupštinu Srbije. Besmisleno je da o tome priča čitav svet, a da nema zasedanja u srpskom parlamentu na tu temu”, rekao je šef poslaničke grupe Dveri Boško Obradović na zajedničkoj konferenciji za novinare dela opozicionih stranaka.
Šef poslaničke grupe Demokratske stranke Goran Ćirić rekao je da posebnu sednica parlamenta potrebna kako bi se moglo čuti ko je dao predsedniku Srbije i premijerki Srbije Ani Brnabić mandat da govori o statusu Kosova, kada o nije bilo ni jedne reči o razgraničenju tokom predizborne kampanje, kao ni u ekspozeu premijerka o načinu koji način će biti rešeno pitanje Kosova i Metohije.
„Apsurdno je da mi poslanici nemamo mogućnost da razgovaramo o tome. Najbitnije je da građani čuju na koji način se planira budućnost naše zemlje”, rekao je Ćirić.

Tači: Vojska Kosova – poklon za praznike
PRIŠTINA – Predsednik Kosova Hašim Tači ocenio je danas posle usvajanja zakona o transformaciji Bezbednosnih snaga Kosova u oružane snage Kosova da Vojska Kosova predstavlja „čast, bezbednost i blagostanje Kosova”.
Tači je na Fejsbuku napisao da se posle dva desetleća ovim zaokružuje proces državnosti Kosova.
„U Skupštini Kosova sa apsolutnom većinom, kao retko kada, izabranici naroda su usvojili paket zakona o osnivanju Vojske Kosova”, napisao je Tači na Fejsbuku, prenosi Beta.
On je podvukao da je Kosovo kao društvo pokazalo da ima smelosti, odgovornosti i da zna da bude ujedinjeno kako bi odbranilo interese naroda i države.
„Stvaranje Vojske Kosova i Ministarstva odbrane je najbolji poklon za novogodišnje praznike”, napisao je Tači.

Gojković: Odluka Prištine protiv srpskog naroda
Predsednica Narodne skupštine Maje Gojković izjavila je danas da odluka privremenih institucija u Priština o formiranju tzv. vojske Kosova predstavlja brutalan čin kršenja Rezolucije Saveta bezbednosti Ujedinjenih nacija 1244.
Dodala je i da je ta odluka u direktnoj suprotnosti sa svim relevantnim regionalnim sporazumima.
„Reč je o poslednjem u nizu jednostranih i nasilnih rešenja kojima Priština pribegava, a koja su usmerena protiv srpskog naroda na Kosovu i Metohiji i kojim se razaraju temelji bezbednosne arhitekture koja je stvarana poslednjih decenija sa ciljem da se obezbedi dugoročna stabilnost regiona”, navodi se u saopštenju iz njenog kabineta, prenosi Tanjug.
Ovakva pretnja miru i stabilnosti regiona ne sme da ostane bez odgovora međunarodnih institucija, a pre svega onih čija je neposredna odgovornost da se staraju o očuvanju pravnog poretka i garantovanju bezbednosti svih građana KiM, zaključila je Gojković.

Haradinaj ponovo provocira: Vojska će biti raspoređena po celom Kosovu
PRIŠTINA – Premijer privremenih prištinskih institucija Ramuš Haradinaj rekao je novinarima, nakon usvajanja seta zakona koji iniciraju transformaciju KBS u tzv. vojsku, da će njeni pripadnici biti raspoređeni po celom Kosovu, na jugu i severu.
Haradinaj je rekao da kosovska vojska neće biti upotrebljena, kako je naveo, protiv svog naroda.
„To je vojska svih građana, mi ćemo uvek biti za mir. Vojska neće biti okrenuta protiv svojih građana, jer i na jugu kao i na severu oni su kao kod svoje kuće. Vojska Kosova nikada neće biti upotrebljena protiv njih”, tvrdi Haradinaj, preneo je Tanjug.

Transformacija KSB u vojsku može otežati integraciju Kosova u NATO
Zamenica generalnog sekretara NATO Rouz Gotmoler izjavila je danas da transformacija Kosovskih bezbednosnih snaga u vojsku može imati negativne posledice za integraciju Kosova u NATO.
Na zajedničkoj konferenciji za novinare u Tirani sa ministrom spoljnih poslova Albanije Ditmirom Bušatijem, ona je ponovila da će NATO razmotriti nivo svog angažovanja sa KBS-om, ukoliko mandat ovih snaga evoluira, prenosi Radio slolobodna Evropa (RSE), a javlja Beta.
Gotmoler je podsetila da je generalni sekretar Jens Stoltenberg o stavu NATO prethodno razgovarao i sa premijerom Kosova Ramušom Haradinajem, kao i sa predsednikom Srbije Aleksandrom Vučićem.
Ona je istakla da NATO podržava dijalog Prištine i Beograda uz posredstvo EU.
„To je jedini način da se u regionu uspostavi mir i stabilnost”, istakla je.
Gotmler koja je u Tiranu doputovala uoči 10. godišnjice učlanjenja Albanije u NATO, pozvala je tu zemlju da iskoristi svoj uticaj i podrži taj proces, ali i da ohrabri Prištinu i Beograd da ostanu mirni i uzdržani.

Rakić: Priština formiranjem vojske napala mir i bezbednost
KOSOVSKA MITROVICA – Predsednik Srpske liste Goran Rakić izjavio je da je usvajanjem zakona o formiranju vojske Priština na najgrublji način napala mir, bezbednost i sigurnost i pozvao Srbe na mir, suzdržanost i da ne nasedaju na provokacije.
„Danas je u Prištini u prisustvu svih međunarodnih predstavnika pred očima EU, UN i svih na svetu pogažena Povelja UN, Rezolucija SB UN 1244, Kumanovski sporazum i međunarodno javno pravo”, rekao je Rakić na pres konferenciji nakon sednice Kriznog štaba.
On je istakao da je formiranjem tzv. vojske Kosova najgrublje pogažena Rezolucija 1244 UN, kojom se jasno govori da je jedina oružna sila na ovim prostorima KFOR.
Rakić je pozvao Srbe na KiM, i severno i južno od Ibra, na sudržanost i da ne nasedaju na provokacije, kojih će, kaže, svakako biti, prenosi Tanjug.
„Naš cilj i interes je da održimo mir na ovim prostorima”, podvukao je Rakić.
„Nismo sami u svemu ovome. Srbija je sve nas, predsednik Aleksandar Vučić je više puta ponovio da neće dozvoliti nikakve napade na srpski živalj na KiM”, rekao je Rakić,
Predstavnici Srpske liste su se novinarima obratili obučeni u majice na kojima je simbolično precrtano međunarodno pravo, Rezolucija 1244 SB UN, Vojno-tehnički sporazum iz Kumanova.

Stoltenberg: Žalim zbog odluke Kosova, NATO podržava dijalog
BRISEL – Generalni sekretar NATO Jens Stoltenberg rekao je danas da žali što je kosovski parlament doneo odluku o transformaciji Kosovskih bezbednosnih snaga uprkos zabrinutosti Alijanse.
„I mada je tranzicija Kosovskih bezbednosnih snaga u principu stvar o kojoj odlučuje Kosovo, mi smo jasno stavili do znanja da taj potez dolazi u pogrešno vreme”, poručio je Stoltenberg, preneo je Tanjug.
Kako kaže Stoltenberg, NATO podržava razvoj Kosovskih bezbednosnih snaga u skladu sa njihovim tekućim mandatom.
„Sa promenom mandata, Severnoatlantski savet će sada morati da izvrši ponovnu procenu stepena saradnje NATO sa KBS”, navodi se u saopštenju Alijanse.
Stoletenberg navodi i da NATO i dalje, kroz Kfor, ostaje posvećen bezbednosti i sigurnosti na Kosovu i stabilnosti na Zapadnom Balkanu.
„Sve strane moraju da osiguraju da današnja odluka neće dalje dovesti do povećanja tenzija u regionu. Svi odgovorni politički akteri u regionu moraju da se usredsrede na napredak reformi i dijalog”, ističe šef Alijanse.
Ponovio je poziv i Beogradu i Prištini da ostanu mirni i da se uzdrže od bilo kakvih izjava ili akcija koje bi mogle da vode ka eskalaciji.
„NATO nastavlja da podržava dijalog Beograda i Prištine pod pokroviteljstvom EU kao jedino održivo političko rešenje za region”, zaključuje se u saopštenju.

Ambasada SAD u Prištini ponovila podršku transformaciji BSK u oružane snage
PRIŠTINA – Ambasada Sjedinjenih Američkih Država na Kosovu danas je ponovo potvrdila podršku postepenoj tranziciji Bezbednosnih snaga Kosova (BSK) u snage sa mandatom teritorijalne odbrane, jer je to „suvereno pravo Kosova”.
U izjavi za medije, neposredno nakon usvajanja tri zakona iz oblasti bezbednosti u Skupštini Kosova, ističe se da je usvajanje zakona prvi korak u razvoju tih sposobnosti.
„Ovi zakoni ne donose nikakve neposredne promene u strukturi, misiji ili operativnom radu snaga, već predstavljaju početak praktičnog i neprestanog rada na izgradnji transparentne i multietničke snage interoperabilne sa NATO koja služi svim kosovskim zajednicama u skladu sa desetogodišnjim planom tranzicije Vlade Kosova”, navodi se u izjavi, javlja Beta.
Ambasada SAD pozvala je Vladu Kosova da nastavi blisku koordinaciju sa NATO saveznicima i partnerima i da se uključi u informisanje manjinskih zajednica sada, i tokom čitavog višegodišnjeg procesa koji sledi.
„Očekujemo da će se postojeći aranžmani sa Kforom o kretanju i operacijama snaga na Kosovu nastaviti. Svi akteri unutar i van Kosova trebalo bi da podrže i podstaknu građane manjinskih zajednica na Kosovu da učestvuju u svojim bezbednosnim snagama u korist svojih zajednica i zemlje. SAD su posvećene radu sa BSK kako bi one unapredile svoj profesionalni razvoj i organizacionu evoluciju što će doprineti miru i stabilnosti na Kosovu i u regionu”, piše u izjavi.
Takođe se ističe da regionalna stabilnost zahteva da se Kosovo iskreno trudi da normalizuje odnose sa Srbijom, a SAD podstiču obe strane da preduzmu hitne korake za smanjenje tenzija i stvaranje uslova za brz napredak u dijalogu.
Skupština Kosova je na današnjoj sednici usvojila tri zakona koji obezbeđuju transformaciju BSK u Oružane snage Kosova bez promene imena.

Vulin: Srbi na KiM imaju podršku predsednika i Vojske Srbije
Ministar odbrane Aleksandar Vulin izjavio je danas da se takozvana vojska Kosova, koju sačinjavaju teroristi, pravi da bi napadala Srbiju i Srbe i poručio da Srbi na KiM mogu da budu mirni i da imaju apsolutnu podršku predsednika Republike i Vojske Srbije, jer za državu nema višeg interesa od očuvanja Srba na prostoru Kosova i Metohije.
Srbija, istakao je, sve čini da ne dođe do nasilja i Srbija hoće mir.
„Zadatak Ministarstva odbrane i načelnika Generalštaba je da obezbedi da je Vojska Srbije u stanju da ispuni svako naređenje vrhovnog komandanta. Svaka odluka koja bude bila doneta biće ispunjena. Aleksandar Vučić je više puta jasno i glasno, u prelomnim trenucima za ovu zemlju rekao da se Oluja nikada više neće ponoviti”, rekao je Vulin za TV Pink.
„Poznajući Aleksandra Vučića, on je uvek i predsedniku Miloševiću i tadašnjem rukovodstvu Srbije zamerao pad Krajine smatrajući da je neoprostivo i neprihvatljivo da propast srpskog naroda prođe bez reakcije države Srbije”, naveo je Vulin.
Zato, ponovio je, „nema mogućnosti da se ponovi Oluja, dok je na čelu vojske i države Aleksandar Vučić”.
Poručio je da građani treba da i budu mirni i sigurni, jer je Vojska Srbije snažna, organizovana i spremna da izvrši svako naređenje.
„Takozvana vojska Kosova, koju sačinjavaju teroristi, pravi se da bi napadala Srbiju i Srbe. Sigurno se ne pravi da bi se zaratilo sa Albanijom, na primer, ili da bi se suprotstavilo malignom uticaju Crne Gore na prostoru KiM ili da bi se eventualno zaustavile severnomakedonske teritorijalne aspiracije na KiM. Nema ni jednog drugog razloga. Naši građani mogu da budu mirni. Mogu biti sigurni da imaju apsolutnu podršku predsednika države i Vojske Srbije”, rekao je Vulin.

Vojska Kosova je najveća pojedinačna pretnja miru na Balkanu
Premijerka Srbije Ana Brnabić izjavila je da je najavljeno formiranje vojske Kosova najveća pojedinačna pretnja regionalnom miru na Balkanu i da to izuzetno zabrinjava Srbiju.
„Ne samo da bi vojska Kosova bila u suprotnosti sa svim međunarodnim sporazumima, već bi predstavljala i kršenje Ustava koji su oni sami izradili i usvojili. Na taj način, oni zapravo pokazuju, a to zvuči neverovatno, da su spremni da prekrše sopstveni Ustav... (Ramuš) Haradinaj je izjavio da vojska neće delovati protiv Srba na Kosovu, već će pomagati Iračanima. To je smešno. Ovo je najveća pretnja miru, a ja želim opet da apelujem na Haradinaja, Tačija, Veselija da ponovo razmisle o takvoj odluci”, navela je ona u intervjuu za italijanski list La Republika, a prenosi Beta.
Ana Brnabić je rekla da je posle jednostranih poteza Prištine, poput uvođenja taksi na robu iz Srbije, veoma teško govoriti o pregovorima i da je situacija tako daleko od dijaloga da prvo mora da se razmišlja o osnovnim ljudskim pravima.
„Srbi na Kosovu se spremaju da dočekaju Božić i Novu godinu sa oskudnim zalihama hrane, sve manjom količinom goriva za ogrev, kao i lekova i medicinskih sredstava. Govorimo o Evropi u 21. veku, a Srbi već više od dve nedelje ne dobijaju novine na svom jeziku jer je Priština uvela zabranu na srpsku štampu 21. novembra. Priština podriva sve rezultate postignute tokom Berlinskog procesa, uključujući i sve sporazume u oblasti privrede i infrastrukture koji podržavaju rast u regionu”, navela je Brnabić.
Ona je ponovila da Srbija želi normalizaciju pa i kompromis ali da Priština postavlja ultimatum koji podrazumeva priznanje nezavisnosti.
„To se nikada neće desiti. Da bi se postigao kompromis, oni takođe treba da se potrude i razumeju poziciju Beograda. Razgovori o promeni granica ne bi otvorili Pandorinu kutiju: tu kutiju je već otvorila Priština pre deset godina kada je donela jednostranu odluku ne poštujući nijedan demokratski princip, kao što je, na primer, referendum. I ne zaboravite da dve trećine svetskog stanovništva živi u zemljama koje ne priznaju nezavisnost Kosova, uključujući pet članica EU”, navela je ona.
Premijerka je rekla da Kosovo nije bilo jugoslovenska republika, poput Hrvatske, Slovenije, Makedonije, BiH ili Crne Gore, već oduvek sastavni deo Srbije i da Beograd zapravo želi da zatvori Pandorinu kutiju.
„Smatram da je moguće postići kompromis putem razmene teritorija, ali ne na etničkoj osnovi. Srbija je zemlja sa najvećim brojem nacionalnih manjina u čitavoj Evropi – ukupno 26 i sa više od 15 jezika u službenoj upotrebi. Ne želimo granice po etničkim linijama. A kompromis mora da bude zasnovan na ljudskim pravima, zaštiti manjina i njihovih spomenika. Za kompromis su nam potrebni hrabri i odgovorni lideri koji mogu da donesu hrabre i odgovorne odluke, pa čak i da rizikuju da budu kritikovani kod kuće, bez emocija prema biračima”, dodala je ona.
Ona je poručila svim partnerima Beograda iz SAD i EU da je veoma zabrinuta zbog opasnog razvoja događaja i ocenila da je dovoljan jedan mali incident da „ceo region bukne”.
„Čini se da nisu mnogo naučili iz prošlosti ovog regiona. Svi mi, uključujući i naše međunarodne partnere, moramo da apelujemo na pragmatizam. Kako da očekujemo da će doći investitori kada postoje takve tenzije? Da li Priština razmišlja o tome i na koji način će rešiti problem visoke nezaposlenosti? Oni se okreću politici iz 19. veka, pričaju o oružju i vojsci, a prioriteti moje vlade su obrazovanje i škole”, rekla je Ana Brnabić za italijanski list.

Albanci slave uz petarde i muziku
KOSOVSKA MITROVICA – U južnom delu Kosovske Mitrovice većinsko albansko stanovništvo je vest o usvajanju zakona koji omogućavaju transformaciju KBS u vojsku proslavilo uz petarde, javlja Tanjugov reporter.
Za sada na ulicama južne Mitrovice još nema organizovanog slavlja, osim što se na trenutke čulo pucanje petardi, prenosi Tanjug.
Na ulazu u južni deo Mitrovice kod mosta pored pripadnika KFOR-a koji obezbeđuje i prati situaciju povećano je i prisustvo medijskih ekipa.
Slavlje ispred parlamenta u Prištini 
PRIŠTINA – Posle usvajanja zakona o formiranju kosovske vojske, ispred parlamenta u Prištini okupila se grupa ljudi koja proslavlja uz tradicionalnu albansku muziku i igre, javio je RTS.
Kako se navodi, u južnoj Kosovskoj Mitrovici začulo se slavlje uz petarde.
Kosovski mediji navode da se slavi na razne načine i da je , na primer, jedan biznismen na ulicu izvezao vozilo koje je sam projektovao, a slično je tipu „hamvi”, koji su nedavno iz SAD dopremljeni na Kosovo za potrebe kosovske vojske.
Prethodno je objavljeno da se, posle usvajanja sva tri zakona kojima se omogućava transformacija Kosovskih bezbednih snaga u tzv. vojsku Kosova, u okolini Gračanice okupljaju Albanci kako bi otišli u Prištinu da proslave.

Bi-Bi-Si: Kosovo znatno skrenulo sa evroatlantskog puta
LONDON  – Britanski Bi-Bi-Si danas piše o glasanju u kosovskom parlamentu o formiranju tzv. vojske Kosova, ocenjujući da je Priština, ako je i dalje na evroatlantskom putu, značajno skrenula sa njega u poslednje vreme.
Najnoviji događaji, ocenjuje Bi-Bi-Si, predstavljaju odstupanje od dugogodišnjeg statusa koji je Kosovo uživalo kao „marionetski projekat zapadnih sila”.
Uz podsećanje na nedavno povećanje taksi za 100 odsto na proizvode iz Srbije i, kako navode, današnje odluke o formiranju vojske, Bi-Bi-Si primećuje da se „obe ove mere događaju protivno upozorenjima, pretnjama i pozivima i od Evropske unije i od NATO”.
Ukazuje se da je srpska premijerka Ana Brnabić toliko nezadovoljna ovim vestima da je, kako navode, pominjala i vojni odgovor, a da je predsednik Aleksandar Vučić tražio podršku Rusije i Kine.
Inače, na teritoriji Kosova nalazi se 4.000 pripadnika Kfor-a koje je NATO tamo poslao 1999. godine, podseća se takođe i konstatuje da Priština izvlači dobrobiti iz ogromne količine međunarodne pomoći.
Uprkos tome, ukazuje se, kosovski premijer Ramuš Haradinaj, je nedavno optužio šeficu evropske dilomatije Federiku Mogerini da „guši” pregovore Beograda i Prištine, što se, kako se navodi, može protumačiti i kao „ujedanje ruke koja te hrani”.
Haradinaj je, naime, rekao da je Mogerinijeva transformisala dijalog o normalizaciji odnosa Beograda i Prištine u dijalog o teroristima, podseća Bi-Bi-Si.
Oni tumače da su se te njegove reči najviše odnosile na mnogobrojne kritike Evropske unije Prištini zbog uvođenja taksi na robu iz centralne Srbije i Bosne i Hercegovine.
Mogerinijeva je, kažu, u ponedeljak izrazila nezadovoljstvo zbog uvođenja taksi na robu i ponovila poziv prištinskim vlastima da povuku tu odluku, ali naglasila da je i dalje optimista po pitanju mogućnosti postizanja pravno obavezujućeg sporazuma između Beograda i Prištine.
Ukazuje se da drugi, ipak nisu toliko optimistični.
Stručnjak za Balkan sa Londonske škole za ekonomiju i političke nauke Džejms Ker Lindzi smatra da je vrlo teško predvideti gde će se dijalog kretati, a da je Priština samo pogoršala stvari odlukom o transformaciji Kosovskih snaga bezbednosti (KBS) u vojsku.
Deset godina od kada je Priština jednostrano proglasila nezavisnost od Srbije, Kosovo još uvek nije zaokružilo državnost, navodi Bi-Bi-Si i na prethodno postavljeno pitanje „čemu opšte formiranje vojske”, daje odgovor objašnjenjem da bi transformacijom KBS u vojsku, u najmanju ruku, Kosovo ispunilo jedan od uslova za zaokruživanje te državnosti.
Međutim, prema rečima Ker Lindzija, odluke Prištine će se za nju pokazati kao kontraproduktivne.
Iako deluje nezamislivo da Priština, na duži period, okrene leđa Briselu, za sada je sigurno „hladno nastrojena” prema njemu, ocenjuje Bi-Bi-Si.

Kosovski parlament bez poslanika Srpske liste usvojio zakone o vojsci
PRIŠTINA – Kosovski parlament je po ubrzanom postupku, bez prisustva poslanika Srpske liste, usvojio dva od tri predložena zakona iz paketa o transformaciji KBS u vojsku.
Od danas, prema prvom usvojenom zakonu, Ministarstvo KBS zvaće se Ministarstvo odbrane Kosova, a usvojen je i zakon o bezbednosnim snagama.
Predstoji glasanje o zakonu o službi u bezbednosnim snagama.
Sednica parlamenta je na predlog predsednika, Kadrija Veseljija, počela minutom ćutanja za žrtve, kako se navodi, borbe za oslobođenje i državnost.
U sali je 107 poslanika, prenela je Koha onlajn.
Član zakona koji sadrži nadležnosti i dužnosti KSB-a ima ukupno tri paragrafa.
„Snaga bezbednosti Kosova štiti suverenitet i teritorijalni integritet, građane, imovinu i interese Republike Kosovo”, navodi se u izmenjenom tekstu, koji je usklađen sa preporukama Evropske komisije, prenosi Tanjug.
Takođe u zakonu stoji da su „kosovske snage bezbednosti multietničke vojne snage, profesionalne, naoružane i ovlašćene da služe u zemlji i inostranstvu, u skladu sa ustavnim i zakonskim mandatom”, stoji u tački 2 ovog člana.
Zaključujući sednicu parlamenta, predsednik Kadri Veselji je rekao da je ovo istorijski datum za Kosovo.
„Čestitam svim vojnicima”, rekao je Veselji.
Haradinaj je na svom Fejsbuk profilu napisao:„Stara vojska, vojska”.
A kosovski predsednik Tači je na Fejsbuku poručio da je posle dve decenije napornog rada, konačno zatvoren proces „izgradnje države Kosovo”.
„Kao društvo i država, pokazali smo se hrabrim, odgovornim i znamo da treba da ostanemo ujedinjeni u odbrani interesa našeg naroda i naše države. Stvaranje Vojske Kosova i Ministarstva odbrane je najbolji poklon za ovogodišnji kraj godine”, naveo je Tači na Fejsbuku.

Blumberg: Sledeći sukob NATO i Rusije biće na Balkanu
NjUJORK – U opširnoj analizi povodom pokretanja Akcionog plana za članstvo (MAP) BiH u NATO, američka agencija Blumberg upozorava da bi sledeći sukob NATO sa Rusijom mogao da se vodi na Balkanu, navodeći da se Alijansa nada da će primiti još članica sa Balkana, gde je „upletena u borbu za uticaj sa Rusijom”.
U tom kontekstu, Blumberg ukazuje da se većina Srba u BiH, zajedno sa svojim liderom Miloradom Dodikom, oštro protivi članstvu te zemlje u NATO, za razliku od muslimana i Hrvata koji pozdravljaju bliže odnose sa NATO.
Agencija ističe da je NATO ove godine već jednom potisnuo Rusiju u borbi za uticaj na nekada komunističkom istoku Evrope, a da se sada sprema za još jedna obračun „na mestu najvećeg nasilja na kontinentu od Drugog svetskog rata”.
Kako objašnjava, nakon što je Alijansa primila Crnu Goru u svoje članstvo, „bacila je oko” na BiH, zemlju u kojoj je pokrenula svoju prvu borbenu operaciju 1995. godine.
Ipak, upozorava se u tekstu, u BiH i dalje postoji opasnost od ključanja etničkih tenzija koje su se, kako navodi Blumberg, dodatno pojačale prošle nedelje, kada su ministri spoljnih poslova NATO ponovo pokrenuli program koji je jednu deceniju bio „uspavan”, Akcioni plan za članstvo (MAP) BiH u NATO, prenosi Tanjug.
Navodi se i da je Dodik, kojeg opisuju kao saveznika ruskog predsednika Vladimira Putina koji predstavlja Srbe u Predsedništvu BiH, rekao da neće podržati „ništa što znači bilo kakvu inkluziju u vojnu alijansu, NATO ili nešto drugo”.
S druge strane, ističe Blumberg, bošnjački član Predsedništva BiH Šefik Džaferović rekao je da je članstvo u NATO među „najvažnijim spoljnopolitičkim ciljevima”.
S njim je saglasan, navodi američka agencija, i hrvatski član Predsedništva BiH Željko Komšić, koji je rekao da je članstvo u Alijansi prioritet i podsetio da je nekadašnji srpski član predsedništva Nebojša Radmanović podržao Akcioni plan 2009. godine, kada se o njemu prvi put diskutovalo.
Međutim, agencija napominje da je Dodik rekao da se geopolitička situacija danas promenila.
Podseća i da su bivše jugoslovenske republike Slovenija, Hrvatska i Crna Gora već postale članice NATO, a da je Makedonija u julu pozvana da se pridruži Alijansi.
U tekstu se podseća i da je Dejtonskim sporazumom 1995. godine formirana država sa dva entiteta, ali navodi da je njime stvorena „slaba centralna vlada”, koja se sastoji od grupa koje „ometaju donošenje odluka, ekonomski razvoj i političku harmoniju dok se prepiru oko pitanja koja se kreću od raspodele budžetskih sredstava do toga koja zastava bi trebalo da se vijori kada se sretnu”.
Blumberg navodi da Dodikovo protivljenje bližim odnosima sa Alijansom ima istorijske razloge, te podseća da je NATO bombardovao snage bosanskih Srba poslednje godine rata u Bosni, nakon zločina u Srebrenici, kao i da je bombardovao Srbiju 1999. godine.
Agencija podseća da je ruski ministar spoljnih poslova Sergej Lavrov ranije ovog meseca optužio NATO i EU da „ubrzavaju napore kako bi nastavili da osvajaju region” i da daju zemljama „lažan izbor” da moraju da se pridruže ili Rusiji ili Zapadu, dok s druge strane generalni sekretar NATO Jens Stoltenberg kaže da bi Alijansa volela da vidi da BiH pristaje na dodatne mere, koje su potrebne za eventualno članstvo.

Dan D za vojsku Kosova
Kosovska Mitrovica – Formiranje takozvane vojske pod kontrolom Prištine, kroz transformaciju Kosovskih bezbednosnih snaga (KBS), danas će se naći na dnevnom redu kosovske skupštine, gde će biti razmatrana tri zakona koja se odnose na ovu oblast. Ovome je prethodila upravo okončana poseta predsednika parlamenta u Prištini Kadrija Veselija Americi, uz njegove ponovljene poruke da imaju podršku SAD. Uporedo s tim, početkom nedelje iz Sjedinjenih Američkih Država dopremljena su 24 vozila „hamvi” i raspoređena u kasarne KBS. Potvrđujući informaciju o tome, šef informativne službe ministarstva za KBS Ibrahim Šalja za „Politiku” kaže da su ovi „hamviji” kupljeni „iz budžeta Kosova”.
– Ovaj kontingent je iz kupoprodajnog ugovora, dok će početkom iduće godine stići novi kontingent od 27 vozila, koji je donacija SAD – kazao je Šalja. Na naše pitanje da li će danas Priština zvanično proglasiti vojsku, Šalja nije konkretno odgovorio, već je rekao da će se u skupštini Kosova glasati o tri zakona, odnosno o zakonu za novu misiju KBS, o službi u KBS, kao i o osnivanju ministarstva odbrane.
Na naše podsećanje da Srbi strahuju od formiranja vojske Kosova, Šalja je odgovorio: – Nema nikakvog razloga da se Srbi boje KBS-a sa vojnom odbrambenom misijom, zato što KBS nije usmeren protiv bilo koje zajednice, jer pripada svim građanima i ima zaštitni karakter. To je još jedna prilika više za zapošljavanje i integraciju srpske zajednice koja živi na Kosovu.
Zamoljen da kaže koliko Srba ima u KBS-u, iz kojih su krajeva i koliko ih je i s kojim razlogom svojevremeno napustilo KBS, portparol Šalja je rekao da su „zahtevi za napuštanje pritisci od strane države Srbije na članove njihovih porodica, ili njih lično, prilikom putovanja za lične ili porodične potrebe”.
– Zaustavljala ih je policija i ispitivala, na njihove adrese stizala su preteća pisma. Nekima su bačene eksplozivne naprave u dvorišta, a nekim porodicama su oštećeni automobili. U KBS je 1,1 odsto članova iz nealbanske zajednice, tačnije 276, od kojih je 130 Srba, ili 5,28 odsto od ukupnog broja nevećinskih zajednica. Srbi su sa cele teritorije Kosova – tvrdi Šalja.
Na naše pitanje da li je potrebno deset godina da vojska Kosova počne da funkcioniše u punom sastavu, Ibrahim Šalja je kazao da će vojska Kosova biti profesionalna vojska i uspostavljena u skladu sa standardima NATO-a, što zahteva vreme. – Ovo je dugoročni plan razvoja i izgradnje punih operacionih kapaciteta. Ali, naravno, planovi su fleksibilni i zavise od ekonomske snage države, faktora sigurnosti u zemlji i regionu – navodi Šalja.
Da transformacija KBS-a može ozbiljno da ugrozi srpski narod, naglasio je juče Milovan Drecun, predsednik skupštinskog Odbora za KiM. Drecun je za RTS kazao da vojska Kosova, čije je formiranje najavljeno za 14. decembar, otvara prostor za zloupotrebu od civilnog sektora.
– To će biti formacija koja može biti neki činilac na ovim prostorima. Ona može ozbiljno da ugrozi srpski narod – rekao je Drecun i dodao da očekuje da će se te jedinice brzo pojaviti u mirovnim misijama širom sveta. Kazao je i da takozvana vojska Kosova već postoji, da je naoružana i ustrojena na vojni način.
Kosnet: Istorijsko glasanje za Kosovo
Američki ambasador na Kosovu Filip Kosnet smatra da je današnje glasanje o transformaciji kosovskih bezbednosnih snaga istorijsko za Kosovo i prilika za, kako kaže, potvrdu posvećenosti miru, stabilnosti i napretku Kosova i njegovih suseda.
„SAD će podržati profesionalni i organizacioni razvoj KBS, koje moraju da igraju pozitivnu ulogu za Kosovo i region, održavajući multietnički karakter zemlje i posvećenost naroda Kosova miru”, napisao je Kosnet na „Tviteru”. Dodao je da današnja sednica kosovske skupštine i ceremonija u vezi sa transformacijom KBS-a treba da budu prilika za, kako kaže, ozbiljno promišljanje i potvrdu posvećenosti miru, stabilnosti i prosperitetu za Kosovo i njegove susede, prenosi Tanjug. Na kraju, Kosnet primećuje da je sada vreme za sve lidere i relevantne aktere da energiju usmere na dijalog.
Podsetimo, Kosnetov prethodnik na mestu ambasadora SAD u Prištini Greg Delavi više puta je, prema navodima prištinskih medija, prošle godine izjavio da je transformacija KBS-a moguća samo uz ustavne promene, uz saglasnost svih etničkih zajednica na Kosovu, što znači i predstavnika Srba koji se tome protive. Umesto toga, Priština je najavila da će vojsku formirati samo na osnovu izmena zakona, zbog čega je i zakazana današnja skupštinska sednica.
</div>
<div id="vesti">
Pooštrena kontrola granica uoči crkvenog sabora
Ukrajina će pooštriti kontrolu granica uoči sutrašnjeg takozvanog sabora crkvenog ujedinjenja, odnosno proglašenja autokefalnosti ukrajinske crkve, za građane koji dolaze iz rizičnih zemalja, uključujući one ruske nacionalnosti, saopšteno je u Kijevu.
„Ove mere odnose se pre svega na građane migracijski riskantnih zemalja, uključujući Rusku Federaciju”, izjavio je za TAS S portparol Granične službe Ukrajine Oleg Slobođan.
Ukrajina je ranije zabranila ulazak u zemlju Rusima starosti između 16 i 60 godina, osim u slučajevima „humanitarne prirode”, kao što su, na primer, sahrane.
Slobođan je TAS-u rekao da je u poslednjih 24 časa u Ukrajinu ušlo 1.300 građana Rusije.
Agencija podseća da će takozvani sabor ujedinjenja koji treba da proglasi autokefalnu ukrajinsku pravoslavnu crkvu nezavisnu od Moskovske patrijaršije biti održan sutra, 15. decembra.
Sabor se održava u vreme ratnog stanja koje je proglašeno u deset pograničnih regiona Ukrajine. Ono je proglašeno 26. novembra na 30 dana zbog „ruske pretnje” posle incidenta u Kerčkom moreuzu, kada su ruske pomorske snage zaplenile tri ukrajinska vojna broda i uhapsila članove njihovih posada, s obrazloženjem da su povredile ruske teritorijalne vode, prenosi Tanjug.

Francuska ne priznaje transformaciju KSB u tzv. kosovsku vojsku
Domaći i regionalni mediji, među kojima i sajt Politika objavili su sredinom decembra tekst sa naslovom  „Francuska priznaje transformaciju KSB u tzv. kosovsku vojsku”.
Tekst je na sajtu Politika.rs prenet sa Tanjuga koji se poziva na pisanje prištinskog lista Telegrafi. 
Portal Raskrinkavanje.me ocenio je ovaj članak kao prenošenje lažnih vesti.
Uvidom u saopštenje, objavljenom na zvaničnoj Fejsbuk stranici Ambasade Francuske na Kosovu, uvjerili smo se da informacija koju je objavili regionalni mediji nije tačna. 
U saopštenju Ambasade se navodi:
„Francuska prima k znanju usvajanje zakona Kosovskih snaga bezbjednosti (KSB), koji predviđaju transformaciju KBS narednih desetak godina. Francuska želi da sporazumi KFOR-a u vezi sa prisustvom KSB-a na sheveru zemlje ostaju na snazi. Ona poziva Kosovo da što prije nastavi dijalog sa Srbijom kako bi se postigla potpuna normalizacija odnosa između dvije zemlje”.
Politika se izvinjava svojim čitaocima zbog prenošenja neproverenih informacija.
ORIGINALNI TEKST:
Francuska ambasada na Kosovu saopštila je da Francuska priznaje usvajanje zakona o Kosovskim bezbednosnim snaga (KBS) koji predviđaju njenu tranziciju tzv. kosovsku vojsku periodu od 10 godina.
Kako prenosi prištinski sajt Telegrafi.com, u saopštenju ambasade navodi se i da Francuska traži da ponovo Priština počne dijalog sa Srbijom.
„Francuska želi da ostanu na snazi sporazumi s Kforom u vezi sa prisustvom KBS na severu zemlje. Ona poziva Kosovo da ponovo počne dijalog što pre sa Srbijom, kako bi se postigla potpuna normalizacija odnosa između dve zemlje”, navodi se saopštenju, prenosi Tanjug.

Rim podigao belu zastavu u sporu s Briselom
Ita­li­jan­ska vla­da je po­di­gla be­lu za­sta­vu i pri­sta­la da skre­še pred­lo­že­ni bu­džet za idu­ću go­di­nu, ko­ji je Evrop­ska ko­mi­si­ja 29. ok­to­bra od­ba­ci­la. U raz­go­vo­ru s pred­sed­ni­kom Evrop­ske ko­mi­si­je Žan-Klo­dom Jun­ke­rom, pre­mi­jer Đu­ze­pe Kon­te je pred­lo­žio sma­nje­nje jav­nog de­fi­ci­ta sa pred­lo­že­nih 2,4 na 2,04 od­sto BDP-a.
„Evrop­ska ko­mi­si­ja je u pr­voj oce­ni naš pred­log oce­ni­la kao zna­ča­jan”, po­hva­lio se Kon­te, do­da­ju­ći da oče­ku­je po­zi­ti­van od­go­vor od Bri­se­la.
Jun­ker se još ni­je ogla­sio, ali je nje­gov port­pa­rol po­ru­čio ka­ko je u pre­go­vo­ri­ma sa Ri­mom po­stig­nut do­bar na­pre­dak.
Na po­pu­šta­nje „žu­to-ze­le­ne” ko­a­li­ci­je pred ču­va­ri­ma evrop­ske ka­se od­mah su re­a­go­va­la fi­nan­sij­ska tr­ži­šta. Vred­nost ita­li­jan­skih dr­žav­nih ob­ve­zni­ca je pa­la, a evro je sko­čio.
Na­me­ra da se sma­nje bu­džet­ski ras­ho­di u 2019. od­jek­nu­la je i me­đu pri­sta­li­ca­ma vla­da­ju­ćih stra­na­ka Li­ge i po­kre­ta „Pet zve­zda”. Ka­ko pi­še rim­ska „Re­pu­bli­ka”, fej­sbuk i tvi­ter pro­fi­li nji­ho­vih li­de­ra Ma­tea Sal­vi­ni­ja i Lu­i­đi­ja di Ma­ja su se usi­ja­li od gnev­nih ko­men­ta­ra gra­đa­na ko­ji po­ru­ču­ju: „Iz­da­li ste obe­ća­nja, ne­će­mo vi­še da gla­sa­mo za vas.”
Da bi amor­ti­zo­vao bes si­ro­ma­šnih gra­đa­na ko­ji­ma je vla­da mno­go obe­ća­la, Kon­te je po­ru­čio da pla­ni­ra­ni vi­ši tro­ško­vi za pen­zi­je i so­ci­jal­nu po­moć ne­će bi­ti pro­me­nje­ni. Ita­li­jan­ski pre­mi­jer ni­je ula­zio u de­ta­lje oko to­ga ka­ko mi­sli da sma­nji de­fi­cit, iz­u­zev što je re­kao da će dr­ža­va pro­da­ti vi­še dr­žav­ne imo­vi­ne ne­go što je na­me­ra­va­la.
Pre ne­go što je Kon­te u Bri­se­lu iza­šao sa pred­lo­gom, za­me­nik pre­mi­je­ra Sal­vi­ni je po­ru­čio ka­ko je uve­ren da će se na­ći re­še­nje u spo­ru sa Bri­se­lom oko bu­dže­ta. 
„Fran­cu­ska je u slič­nom po­lo­ža­ju u ko­jem se na­šla Ita­li­ja. Ve­ru­jem u zdrav ra­zum i od­bi­jam da za­mi­slim da će Ma­kro­no­vi zah­te­vi, za ko­je je po­treb­no mi­li­jar­de evra, bi­ti pri­hva­će­ni. Ita­li­ja će sve to pa­žlji­vo da pra­ti”, po­ru­čio je pot­pred­sed­nik ita­li­jan­ske vla­de to­kom po­se­te Izra­e­lu. 
Evrop­ski ko­me­sar Pjer Mo­so­ko­vi­si je po­ru­čio Sal­vi­ni­ju da si­tu­a­ci­ja sa bu­dže­ti­ma Ita­li­je i Fran­cu­ske ni­je upo­re­di­va, jer je Rim go­di­na­ma kr­šio bu­džet­ska pra­vi­la EU.
Da je Ita­li­ja sprem­na da po­pu­sti oko pre­na­du­va­nog bu­dže­ta ka­ko bi iz­be­gla bri­sel­ske sank­ci­je ko­je bi dr­ža­vu mo­gle da ko­šta­ju do de­vet mi­li­jar­di evra, bi­lo je ja­sno još to­kom sa­mi­ta G-20 u Bu­e­nos Aj­re­su. Kon­te je po­sle raz­go­vo­ra sa Jun­ke­rom na mar­gi­na­ma sku­pa naj­ra­zvi­je­nih dr­ža­va sve­ta na­go­ve­stio da se ra­di na re­še­nju u in­te­re­su i Ita­li­je i EU, „jer smo svi u istom bro­du”.
Sal­vi­ni­ja, ko­jeg sma­tra­ju za pra­vog pre­mi­je­ra, si­tu­a­ci­ja oko bu­dže­ta kao da ne uz­bu­đu­je pre­vi­še. Nje­go­va Li­ga je od mar­tov­skih iz­bo­ra sa 17 od­sto po­dr­ške na­ra­sla na 30 pro­ce­na­ta. Upr­kos ne­go­do­va­nju, na­rod mu još ve­ru­je. Ali i ovaj naj­bo­lji uče­nik Vik­to­ra Or­ba­na ima dva li­ca.
Pro­šlog vi­ken­da na pro­sla­vi šest me­se­ci svo­je po­pu­li­stič­ke vla­de u Ri­mu pred oko 80.000 pri­sta­li­ca, li­der Li­ge je po­no­vo kri­ti­ko­vao Bri­sel zbog na­me­re da ka­zni Ita­li­ju. Gra­đa­ni­ma ko­ji su no­si­li tran­spa­ren­te „Ita­li­ja na pr­vom me­stu” je po­vo­dom pro­te­sta „žu­tih pr­slu­ka” u Fran­cu­skoj po­ru­čio:
„Oni ko­ji do­pri­no­se si­ro­ma­štvu su­o­ča­va­ju se s pro­te­sti­ma, a oni ko­ji ne mo­gu is­pu­ni­ti obe­ća­nja su­o­ča­va­ju se s ogor­če­nim gra­đa­ni­ma ko­ji ži­ve na mar­gi­na­ma dru­štva.”
Ali, taj isti Sal­vi­ni, ko­ji pred gla­sa­či­ma i da­lje gr­mi pro­tiv Jun­ke­ra i kom­pa­ni­je, ka­ko pre­no­si Roj­ters, ot­kri­va ka­ko na­pu­šta iz­ra­zi­to an­ti­e­vrop­sku plat­for­mu i sa­da za­go­va­ra re­for­mu Evrop­ske uni­je iz­nu­tra.
Sal­vi­ni, ko­ji po oce­ni ana­li­ti­ča­ra svo­ju de­sni­čar­sku Li­gu sve vi­še po­me­ra ka de­snom cen­tru ne bi li po­ku­pio i gla­sa­če Ber­lu­sko­ni­je­ve stran­ke For­ca Ita­li­ja, iz­ne­na­dio je još jed­nim pred­lo­gom. Po­li­ti­čar ko­ji je do­sko­ra kri­ti­ko­vao Ne­mač­ku da ko­man­du­je evro­zo­nom pred­la­že no­vu oso­vi­nu u EU. 
„Fran­cu­sko-ne­mač­ka po­ka­zu­je svo­je gra­ni­ce. Ura­di­ću sve da po­no­vo ob­no­vi­mo oso­vi­nu Rim–Ber­lin”, re­kao je vi­ce­pre­mi­jer, da­ju­ći do zna­nja da je sve­stan da ta­kav sa­vez u Dru­gom svet­skom ra­tu ni­je pro­šao do­bro.
Ka­ko pre­no­si Roj­ters, in­saj­de­ri iz Li­ge ka­žu da Sal­vi­ni ima dvo­stru­ku stra­te­gi­ju: ho­će da pri­vu­če ume­re­ne i neo­d­luč­ne bi­ra­če, a da se­bi po­sle iz­bo­ra za Evrop­ski par­la­ment obez­be­di ključ­nu ulo­gu na evrop­skoj sce­ni.
Đo­va­ni Or­si­na, pro­fe­sor po­li­ti­ko­lo­gi­je na rim­skom uni­ver­zi­te­tu Lu­is, ka­že da da je Sal­vi­ni pa­me­tan po­li­ti­čar i da je nje­gov po­li­tič­ki za­o­kret jed­na od fa­za du­go­roč­ne stra­te­gi­je ko­ja tra­je već go­di­na­ma.
„Ka­da je imao tri od­sto po­dr­ške. Sal­vi­ni­ju je bi­la po­treb­na eks­trem­na re­to­ri­ka da bi obez­be­dio po­dr­šku. Sa­da ka­da je na vla­sti, ne mo­ra vi­še da bu­de ta­ko ra­di­ka­lan i po­me­ra se po­la­ko ka po­li­tič­kom cen­tru”, ob­ja­šnja­va Or­si­na.

Na Kritu zaplenjena droga vredna preko 100 miliona evra
ATINA - Droga čija vrednost na ulici premašuje 100 miliona evra pronađena je na brodu koji je zaplenjen u luci Iraklion na Kritu.
Kako je saopštila obalska straža, brod „Noka” pod sirijskom zastavom prevozio je više od šest tona hašiša i preko tri miliona tableta halucinogene droge „kaptagon”, poznate i kao „džihadistička droga” a sve je bilo sakriveno u kontejnerima, prenela je grčka agencija ANA.
Droga je bila sakrivena u lažnom duplom podu u osam od ukupno 18 kontejnera. Brod je krenuo iz Sirije za libijski grad Bengazi.
Jedanaestočlana posada, sastavljena od deset Sirijaca i jednog Indusa, negirala je da je znala za ilegalni teret.
Kako je navela obalska straža, bar deo droge završio bi na tržištu Evrope, prenosi Tanjug.

Kancelarka Merkel podržala Makrona
BRISEL  - Nemačka kancelarka Angela Merkel podržala je danas mere francuskog predsednika Emanuela Makrona za rešavanje krize s pokretom „Žutih prsluka”.
Kancelarka je posle samita Evropske unije (EU) u Briselu novinarima rekla da je uverena da će Makron nastaviti program najavljenih reformi i da je francuski predsednik predstavio predloge o kojima je dobro razmislio kako bi odgovorio građanima.
Serija mera koje je Makron predstavio u ponedeljak koštaće oko deset milijardi evra i mogla bi da utiče da Francuska pređe dozvoljeni evropski limit od tri odsto bruto domaćeg proizvoda.
Vlada Angele Merkel tradicionalno reaguje i poziva na poštovanje evropskih pravila i nije uvek bila tako blaga u komentarima. Međutim, Berlin sada želi da prioritet bude smirivanje političke i bezbednosne situacije u Francuskoj.
Merkelova je rekla da je deo demokratije protestovati, ali je dodala da na protestima ne treba da se koristi nasilje, javlja AFP a prenosi Beta.

Nigerija optužuje UNICEF da obučava špijune
MAIDUGURI - Nigerijska vojska saopštila je danas da je obustavila aktivnosti Fonda Ujedinjenih nacija za decu (UNICEF) na severoistoku Nigerije, optužujući osoblje ove međunarodne organizacije da obučava špijune koji pružaju podršku islamističkoj pobuni na tom području.
Agencija podseća da je severoistok Nigerije već punu deceniju poprište pobune Boko Harama i organizacije koja se od njega odvojila - Islamske države Zapadne Afrike što je izazvalo jednu od najvećih svetskih humanitarnih kriza u kojoj je više od 30.000 ljudi ubijeno, a milioni raseljeni.
U saopštenju nigerijske vojske navodi se da osoblje UNICEF-a „obučava i razmeštava špijune koji pružaju podršku pobunjenicima i njihovim simpatizerima”, javlja Rojters a prenosi Tanjug.
Rojters navodi da je kontaktirao portparolku UNICEF po ovom pitanju, ali za sada nije stigao odgovor.

Ruski patrijarh pisao papi, Merkelovoj i Makronu zbog progona vernika u Ukrajini
KIJEV - Ruska crkva je saopštila danas da je patrijarh moskovski Kiril poslao pisma generalnom sekretaru UN Antoniju Guterešu, nemačkoj kancelarki Angeli Merkel, francuskom predsedniku Emanuelu Makronu, papi Franji i drugim verskim vođama, zatraživši od njih da im pomognu u zaštiti sveštenstva, vernika i vere u Ukrajini.
Ukrajinski pravoslavni sveštenici sastaće se sutra kako bi formirali novu nezavisnu ukrajinsku crkvu.
Ukrajinska crkva je bila deo Ruske pravoslavne crkve vekovima, uživajući veliku autonomiju, ali je ukrajinski predsednik Petro Porošenko insistirao na stvaranju nezavisne crkve, javio je AP, a prenosi Tanjug.
Novoformirana crkva potom očekuje da dobije nezavisnost od Carigardske partijaršije.
I dok tenzije oko crkve rastu, ukrajinska služba bezbednosti pretražila je ruske pravoslavne crkve i domove ruskih pravoslavnih sveštenika u nekoliko gradova.
Ukrajinska služba bezbednosti, takođe, je pozvala na razgovor na desetine sveštenika.
U Kirilovom pismu optužuje se ukrajinska vlada za govor mržnje i pritisak na sveštenstvo da uzme učešće u sutrašnjem skupu.

Nemački parlament odobrio registraciju trećeg pola
BERLIN – Nemački parlament odobrio je opciju trećeg roda u zvaničnim spisima koji će omogućiti ljudima da se registruju kao „različiti”.
Poslanici su to odobrili kasno sinoć.
Nemačka vlada je u avgustu odobrila uvođenje mogućnosti za registrovanje trećeg pola u matičnim knjigama.
Vlada je morala da deluje posle prošlogodišnje odluke najvišeg nemačkog suda da mora da se dozvoli ljudima da se upišu u matične knjige kao neko ko nije ni muško ni žensko kada je naloženo vlastima da formiraju treći identitet ili da potpuno ukinu rubriku o upisivanju roda, javlja Beta.
Sud je delovao posle slučaja u kome je jedna osoba podnela tužbu i bezuspešno tražila da se upis u matičnim knjigama promeni sa žensko na „inter/različito” ili „različito”. Do sada je druga jedina moguća opcija bila da se rubrika za rod ostavi praznom.
Grupe aktivista i neki opozicioni političari smatraju da novi propisi ne idu dovoljno daleko. U najvećem broju slučajeva potrebna je lekarska potvrda da ljudi promene svoj status.

Tri žene izbodene u Nirnbergu
BERLIN – Tri žene izbodene su nožem u odvojenim napadima u Nirnbergu, a nemačka policija istražuje da li su ti incidenti povezani.
Policija navodi da nema naznaka da napadi imaju veze sa terorizmom.
Za sada nije poznato čime su napadači sinoć u naselju Sveti Johanes ranili žene.
Prva žrtva je 56-godišnja žena, koja je posle napada operisana. Nju je na ulici napao muškarac koji je pobegao.
Preostala dva napada odigrala su se oko tri sata kasnije, skoro jedan za drugim.
U ta dva napada povređene su 26-godišnjakinja i još jedna 34-godišnja žena koja je zadobila povrede opasne po život, prenosi Tanjug.
Policija je navela da ne može da isključi mogućnost da je ista osoba izvela sva tri napada.
</div>
  </body>
 </text>
</TEI>