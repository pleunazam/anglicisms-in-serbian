<TEI version="3.3.0" xmlns="http://www.tei-c.org/ns/1.0">
 <teiHeader>
  <fileDesc>
   <titleStmt>
    <title>Politika 2020-07-14</title>
   </titleStmt>
   <publicationStmt>
    <p></p>
   </publicationStmt>
   <sourceDesc>
    <p>https://www.politika.rs/sr/articles/archive/2020/07/14/page:1?url=</p>
   </sourceDesc>
  </fileDesc>
 </teiHeader>
 <text>
  <body>
    <div id="vesti">
Šansi Ningćiang – Kulturno nasleđe ručnog veza ćiang u osnovnim školama
Dana 7. jula 2020 godine naslednici kulturne baštine tzv. ćiang veza iz Ningćiang okruga, grada Hangdžong u Šansi provinciji, podučavaju učenike osnovne škole Beiguan veštinama ćiang ručnog veza. Ćiang veština ručnog veza, koja je uvrštena na listu kulturne baštine Šansi provincije, predstavlja zaštini znak Ningćiang okruga i Hangdžong grada i „zlatnu koku” za poznavaoce ove drevne veštine, poboljšavajući životni standard svakome ko se njom bavi. Kulturni naslednici veštine ćiang veza su, obilazeći osnovne škole u okrugu, pokazali nastavnicima i učenicima detalje veza, šeme, šare i različite proizvode kako bi se ova kulturna baština ćiang veza prenela na pokolenja.

Sjenđu Džeđang – Ubrzana gradnja brze železnice na potezu Hangdžou–Vendžou
Dana 12. jula 2020. godine na građevinskom području u Sjenđu sekciji brze železnice, na potezu Hangdžou–Vendžou, u Taidžou gradu Džeđang provincije, radnici šangajske železničke kompanije i inžinjeringa pod vrelim suncem intenzivno rade na gradnji tunela i mostova kako bi se što pre završio projekat gradnje brze pruge.

„Podzemne kasne kruške” bogatih vodenih površina
Dana 12. jula 2020. godine na njivama Ćinglianga u mestu Baihu Luđang okruga kod Hefei grada u Anhui provinciji, poljoprivrednici sade vodeno kestenje poznato i pod nazivom „kasne kruške”. Lokalno poljoprivredno odeljenje takođe sprovodi akciju „sve na jednom mestu” koja uključuje selekciju, kultivaciju, presađivanje i druge delatnosti usmerene na poboljšanje sorti i proširivanje površina za sadnju, pomažući poljoprivrednicima u povećanju prihoda i kvaliteta života.

Bogata berba ukrasnog sleza
Dana 9. jula 2020. godine meštani sela Dongdžuang kod Đinsinga u Ćensi okrugu grada Biđe, u Gveidžou provinciji, beru žute cvetove ukrasnog sleza. U ovom okrugu posvećuje se velika pažnja standardizovanoj proizvodnji ukrasnog sleza i ovo je postala rastuća industrija koja podstiče meštane u povećanju prihoda.
    </div>
    <div id="zdravlje">
Infarkt najčešće „pogađa” u ranim jutarnjim satima
U Srbiji godišnje više od 50.000 ljudi izgubi bitku sa kardiovaskularnim bolestima. Naročito alarmantan podatak predstavlja i činjenica da od bolesti srca oboleva dosta mladih jer prema statističkim podacima gotovo svaki peti umrli imao je između 30 i 70 godina.
Lekari objašnjavaju da srce svakodnevno ostvari oko 100.000 otkucaja, što predstavlja ogromnu snagu za kontinuirano izvorište krvotoka neophodnog za disanje i ishranu tkiva. Srce se snabdeva krvlju sa dve koronarne arterije, leve i desne, koje prolaze kroz površinu srca, dok manje grane koronarnih arterija prodiru u slojeve srca dajući bogatu mrežu kapilara.
Najveći problem srčanih bolesnika je akutni infarkt srca, odnosno klinički oblik koronarne bolesti koji nastaje pri začepljenju koronarne arterije, a karakteriše se trajnim oštećenjem odnosno funkcionalnim i anatomskim gubitkom srčanog tkiva.


Dr Danijela Vraneš (Foto: lična arhiva)


Kako naglašava dr Danijela Vraneš, kardiolog Klinike za urgentnu medicinu Vojnomedicinske akademije, akutni infarkt miokarda je česta, urgentna bolest sa potencijalno lošom prognozom. Prema populacionim registrima, jednomesečni mortalitet bolesnika sa srčanim udarom iznosi oko 50 odsto, a najviše smrtnih ishoda kod polovine pacijenata dešava se u toku prva dva sata od pojave bola u grudima.
Dijagnoza akutnog infarkta miokarda postavlja se na osnovu karakterističnih simptoma i nalaza u kliničkoj slici, EKG i biohemijskim analizama. Kriterijumi za postavljanje dijagnoze kao i terapije dati su prema zajedničkim preporukama američkog i evropskog kardiološkog društva, a na osnovu velikog broja podataka iz kliničkih, epidemioloških i eksperimentalnih studija. Infarkt srca karakteriše bol u grudima. Tipična lokalizacija bola je iza centralnog dela grudne kosti ili u želucu, a kod trećine bolesnika širi se prema ramenima ili nadlakticama, rukama, leđima, vilici i vratu. Kod žena se češće bol širi u vrat i vilice.
– Karakter bola je tipičan kada se javlja u vidu stezanja, pritiska, probadanja, „cepanja”, gušenja ili samo kao izuzetna uznemirenost bez mogućnosti da pacijent tačno da definiciju tegobe. Bol traje duže od 20 minuta, nekada i nekoliko sati. Stariji bolesnici osete češće malaksalost ili gušenje nego bol, a žene atipično opisuju bol i sklone su da duže čekaju da se jave lekaru. Prateći simptomi su često veoma izraženi u vidu znojenja, izrazite malaksalosti, mučnine, povraćanja, omaglice, nesvestice, gušenja i uznemirenosti. Kod polovine bolesnika početak bola nastaje u toku fizičkog napora ili emocionalnog stresa, iako tegobe akutnog infarkta miokarda mogu da počnu u svako doba dana ili noći, a poznato je da se javljaju češće u jutarnjim satima, najviše između šest i 12 sati, odnosno da postoje cirkadijalne varijacije u pojavi bola – naglašava naša sagovornica.
Akutna faza nestabilnog koronarnog sindroma obično traje oko dva meseca, dodaje naša sagovornica.
– Tim koji brine o zdravlju bolesnika trebalo bi da radi sa bolesnicima i njihovom porodicom, valja ih uputiti na specifične ciljeve terapije kao što su nivo holesterola u krvi, telesna težina i stepen fizičke aktivnosti – savetuje doktorka Vraneš.
Šta se dešava sa zbrinjavanjem i lečenjem pacijenta sa infarktom srca u doba pandemije kovida 19 kad se ceo svet okrenuo ka jednoj bolesti na planeti?
– Na tu temu najnoviji podaci objavljeni su početkom juna 2020. u evropskom časopisu kardiologa „Juropijan hart džurnal”. Multicentrična opservaciona istraživanja najviše iz Italije ali i iz drugih zemalja (Španije, Kine, SAD), pokazuju da je uočeno znatno smanjenje obolelih od akutnog infarkta miokarda 48,4 odsto, i to nesrazmerno za žene 41 odsto, a za muškarce 25 odsto. Stopa smrtnosti je porasla na 13,7 odsto sa 4,1. Povećan je i broj komplikacija koji prate akutni infarkt. Ukupno je bilo 10,7 odsto pacijenta pozitivnih na kovid 19 sa znatno većom stopom smrtnosti od 28,6 odsto. Pandemija je takođe uzrokovala poremećaje u toku rada, jer se 39,2 odsto pacijenta kasno javljalo lekaru pa je produženo vreme za 31,5 odsto do prvog medicinskog kontakta i odlaska u kateterizacionu salu i blagovremenog lečenja – naglašava kardiolog.
Primećeno je i znatno smanjenje broja bolnički lečenih i drugih kardiovaskularnih stanja i bolesti. U studiji iz Španije koja je obuhvatila 78 centara uključenih u STEMI mrežu (mrežu za zbrinjavanje i lečenje pacijenta obolelih od infarkta srca) registrovan je dramatičan pad ukupnog broja procedura za 57 odsto, što zbog značajno smanjenog broja pacijenta sa infarktom srca za 40 odsto. Oko 16 odsto profesionalno obučenog osoblja za rad u kateterizacionoj sali bilo je pozitivno na kovid 19.
– Smanjenje broja obolelih od infarkta u ovo doba pandemije je jedna od glavnih tema o kojima interventni kardiolozi razgovaraju na različitim platformama društvenih medija. Razlozi smanjenog broja pacijenta sa infarktom miokarda su strah od javljanja lekaru u bolnicu da se ne zaraze virusom, kao i boravak u karantinu i promenjen način života – dodaje dr Danijela Vraneš.
Ne bi trebalo zaboraviti ni uticaj kovida 19 na ekonomiju zbog koga su u mnogim zemljama pacijenti izgubili zdravstvene beneficije, što stvara još jednu prepreku u traženju adekvatne pomoći. Ako je bilo koja od ovih teorija tačna trebalo bi tek očekivati porast broja komplikacija nakon preležanog infarkta koji nije adekvatno lečen.

Da li se koronavirus prenosi vazduhom i kako ostati bezbedan
Neki naučnici upozoravaju da postoji sve više dokaza o prenošenju koronavirusa vazduhom. Prema svetskoj zdravstvenoj organizaciji, prenošenje vaduhom uključuje sitne kapljice koje sadrže virus – drugim rečima aerosoli – koje se zadržavaju neko vreme i prenose vazdušnim putem na udaljenosti većoj od jednog metra. Ove kapljice, prečnika manjeg od pet mikrona, sadrže manje virusa od velikih respiratornih kapljica, ali za razliku od njih ne padaju brzo na zemlju.
Dejvid Hejman, profesor epidemiologije zaraznih bolesti sa Londonske škole higijene i tropske medicine i član SZO, rekao je da se koronavirus može preneti izlaganjem velikim kapljicama, ali da iako se bolest može širiti aerosolima malo je dokaza da one mogu da putuju daleko.
„Postoji malo dokaza da se aerosoli stvorene razgovorom, kašljem ili kijanjem mogu širiti više od jednog metra, na taj način opstajući u vazduhu, a i malo je dokaza da prenošenje vazduhom igra ulogu u širenju koronavirusa u zajednici”, rekao je Hejman, piše Gardijan.
Ali, nisu svi saglasni sa ovom tvrdnjom. U otvorenom pismu upućenom Svetskoj zdravstvenoj organizaciji 239 naučnika izrazilo je zabrinutost zbog prenosa aerosoli, uključujući i veću udaljenost.
Naučnici tvrde da se koronavirus prenosi vazduhom, što znači da čestice tog virusa mogu da lebde u vazduhu u zatvorenim prostorima i da ljudi mogu da se zaraze kada ih udahnu.
Hejman je rekao da su maske važne kako bi zaštitile druge ljude od osoba zaraženih koronavirusom, naročito kada je teško održavati socijalnu distancu – meru koja je naročito važna ukoliko se bolest širi i prenosi vazduhom. Što se tiče štitnika za oči i lice stručnjaci upozoravaju da oni štite samo od velikih kapljica, ali da bi ih trebalo nositi ako ste dugo u nečijoj neposrednoj blizini.
Autori otvorenog pisma rekli su da su pranje ruku i socijalna distanca važni, ali su takođe pozvali na poboljšanje ventilacije u zatvorenom prostoru, kao i na upotrebu filtera za vazduh i UV svetla.
Pol Hanter, profesor medicine na Univerzitetu Istočna Anglija, naglasio je da dokazi pokazuju da je širenje kapljica najvažniji faktor za kontrolu virusa. U tom slučaju, naglašava da ne bi trebalo držati otvorene kafiće i teretane, čak i kada ljudi koji ih posećuju nose zaštitne maske.
Rizik od zaraze koronavirusom veći je u zatvorenom prostoru nego na otvorenom i zbog toga se preporučuje držanje otvorenih prozora ili prilagođavanje klima uređaja.
„Dosadašnji dokazi o klimatizaciji nisu snažni, ali sistemi koji cirkulišu vazduh u zatvorenom prostoru mogu predstavljati rizik”, kaže Linda Bauld, profesorka javnog zdravlja na Univerzitetu u Edinburgu.
    </div>
    <div id="kolumna">
Dijalogom do kompromisa
Obnavljanjem dijaloga sa Prištinom Republika Srbija se nenadano našla u skoro bezizlaznoj situaciji. Pobedom albanske partije „Samoopredeljenje” na prištinskim izborima došlo je do preokreta u prištinskom pristupu dijalogu sa Republikom Srbijom. Prištinska strana više nije bila voljna da razgovara o bilo čemu drugom sem o uslovima pod kojim bi došlo do međusobnog priznanja i učlanjenja tada već republike Kosova u Ujedinjene nacije. Javno su istaknuti zahtevi Prištine koje je sada bivši koalicioni partner „Samoopredeljenja” sažeo u pet tačaka; 1. Očuvanje teritorijalnog integriteta Kosova, 2. Poštovanje Ustava Kosova, 3. Međusobno priznanje, 4. Učlanjenje Kosova u UN, 5. Naplata ratne štete od Republike Srbije.
Za ove tačke može se reći da su prihvatljive za sve Albance od grčke granice do najvišeg vrha Kopaonika.  Sem toga, pregovori se vode pod pokroviteljstvom Francuske i Nemačke,  kao i Sjedinjenih Država, zemalja koje ne samo da su priznale nezavisnu republiku Kosovo, već su i aktivno učestvovale u svim ratovima na tlu bivše Jugoslavije protiv različitih srpskih vojnih formacija, a na kraju i u napadu na samu Republiku Srbiju kako bi joj otele Kosovo. Učešće ovih sila u dijalogu tražila je Priština i to dobila, dok predlog Srbije da se u dijalog uključi i Rusija očigledno nije uspeo. Naizgled potpuno beznadežna situacija.
Međutim, setimo se pritiska velikih sila na Srbiju 1915. godine da Srbija ustupi deo Makedonije Bugarskoj. U isto tako beznadežnoj situaciji kada su velike sile ucenjivale Srbiju podrškom u ratu, srpski pregovarač g. Pašić je to hladno odbio znajući cenu koju bi Srbija morala da plati. Samo za tri godine Bugarska je bila ta koja je morala Srbiji da ustupi deo svoje Makedonije. Sada bi trebalo da i Srbija postavi svoje zahteve; 1. Očuvanje teritorijalnog integriteta Republike Srbije, 2. Poštovanje Ustava Republike Srbije, 3. Referendum u Republici Srbiji o pokrajini Kosovo i Metohija, naravno referendum na celoj teritoriji republike, kao što to zastupa SAD za Ukrajinu, 3. Reintegracija Kosova i Metohije u pravni sistem Republike Srbije.
Zahtevi Prištine su u stvari samo prvi korak ka prisajedinjenju Kosova i Metohije Albaniji, što lider „Samoopredeljenja” i ne krije. Svaka tačka je dobro promišljena i vodi ka tom cilju. Prva tačka je tu  da se slučajno neki deo bivše pokrajine ne dodeli Srbiji. Ovde treba istaći da je izgleda u dosadašnjim razgovorima bilo reči i o tome. Jedan visoki američki zvaničnik je izjavio da je srpska strana predložila takvo razgraničenje, čak nudeći i deo sadašnje teritorije republike. Bar do sada naša strana ovo nije demantovala. Druga tačka odbacuje svaku mogućnost stvaranja bilo kakve asocijacije srpskih opštine jer je to protivno njihovom Ustavu.
Postavljanje ovako dva oprečna predloga na dnevni red moglo bi, kroz dugotrajne i složene pregovore, da dovede do nekog kompromisa kojim bi delimično bile zadovoljne obe strane i do uspostavljanja jedne pravne i liberalne države koja ne bi bila zasnovana na etničkom principu nego na vladavini prava kao što je to slučaj u svim slobodnim i prosperitetnim zemljama na Zapadu.
Rade Kalik,
Beograd
    </div>
    <div id="magazin">
Sećanja unazad
Majstor filmske i televizijske montaže Vera Baronijan je dobitnica nagrade za životno delo na 49. Filmskom festivalu „Sofest” u Sopotu. Posetili smo je u njenom domu na beogradskoj Paliluli, pre pooštravanja mera i novog talasa epidemije virusa. Primećujemo svuda knjige, porodični portreti, fotografije, drage uspomene.
– Ovo je moja prva velika nagrada – kaže tiho. – Dobila sam samo jednu i to godišnju nagradu u TV Beograd za montažu filma Puriše Đorđevića „Tango je tužna misao koja se pleše”. Za mene je veliko iznenađenje i mnogo mi znači. Jer, osim mene, ovu nagradu dobijaju i moja velika i mala deca – ćerka Marija, sin Vartan i unučići Ani i Lav. Oni su moje životno delo.
Osim mene, dobitnica je i glumica Mira Banjac. Malo pre sam se čula sa rediteljem Gordanom Boškov sa kojom sam radila moj prvi film „E, baš ću uhvatiti te zvezde”. To je bio i njen debitanski film. Želim da bude prisutna kada dobijam nagradu za životno delo. Vrlo dobro pamtim taj početak, kada je klupko počelo da se odmotava. Kompozitor filma je bio slavni Miodrag – Beli Ilić. Radili smo u barakama u očajnim uslovima, tu smo imali sedam, osam montaža. Tu su se montirali i „Skupljači perja” Aleksandra Petrovića i „Povratak” Žike Pavlović...
Verini medaljoni
Karijeru je počela u Avala filmu, davne 1966, a četiri godine kasnije zaposlila se u TV Beograd i tu ostala sve do odlaska u penziju 2001. godine. Baronijan je prezime za koje su, valjda, svi u Srbiji čuli. Ni naša sagovornica ne zna koliko je puta pročitala svoj i suprugov „potpis” na malom i velikom ekranu. Verin suprug je bio čovek Televizije Beograd od prvog dana postojanja, čuveni Vartkes Baronijan, kompozitor i muzički urednik.
Priča nam da je učestvovala na mnogim festivalima, da je „Sofest” danas „naša Pula”. Pamti ga po veseloj atmosferi, kvalitetnim filmovima, dobrim autorima – i glumcu Bati Živojinoviću. Slavni glumac je uvek želeo da se pokaže kao dobar domaćin, da sve ugosti i počasti na kraju...
Sa svima je sarađivala. Sa Purišom Đorđevićem, Predragom Velinovićem, Miroslavom Lekićem, Jovanom Ristićem... Njena tanana montažerska rešenja hvalili su mnogi.
– Ja sam te minijature nazivala medaljonima. Iako su, recimo, trajali dva, tri minuta oni moraju da imaju zaokruženu vizuru. Suprug i ja smo često zajedno radili. On je donosio muziku kada radi neki film, ja sam sve to povezivala. Radili smo noću. Bake su bile u godinama i nisu mogle da pripaze decu, pa smo ih vodili s nama na posao. Nedavno sam se prisećala tih dana gledajući dokumentarni serijal „Ti dani te godine”. Da li ste gledali tu emisiju?! Rađen je u montaži „Filmskih novosti”. Suprug i ja smo bili zaduženi za tonsku obradu.. Svaka godina je imala svoje simbole. Dobili smo prilog o sportu sa nekoliko rečenica: Danas je bila međunarodna utakmica. Jugoslavija je pobedila sa tri nula i ispod toga je morala da ide muzika. Suprug je donosio tonove, „kolačiće” kako sam ih od milošte zvala. Pitam ga: Šta ti je ovo? On kaže: Pa, videćeš. Jako dobro će da „padne”. Vidim na traci piše Betoven. Razmišljala sam glasno: Kako može da se to složi?! Veli moj pokojni suprug: Videćeš!. Stvarno, kada sam složila, to je bilo kao da je Betoven pravio muziku za tu „našu igru”. Čudila sam se. Jedino što mi je kazao: „Sada moraš da budeš muzički montažer, jer muzika traje sedam minuta, a sportski prilog tri i po minuta”. Ja da sečem Betovena, pa kako smem to. Tad mi je rekao: „Važno je da svaki put kada dođe muzika bude početak i taj početak mora da ima i kraj a ti ovo u sredini iseci”. Za to je trebalo sati i sati, da bi se uradilo. Montažerski posao mnogi ne razumeju, ali... Sve ima svoja pravila. Montažer se rađa da bude montažer. U „Avala filmu” sam radila do studentskih demonstracija 1968. Onda me je majstor montaže Vuksan Lukovac zvao da dođem u TV Beograd.
Ispričala nam je i kako se upoznala sa Lukovcem…
– Imao je samo 13 godina kada je došao sa tromeđe između Srbije, Crne Gore i Makedonije, u gumenim opancima. Slučajno je prolazio pored Kino kluba u Beogradskoj ulici u kojem je Vojislav Kokan Rakonjac radio film. Brzo je premotavao unazad traku, tražio je rešenje. Ispod prozora zatekao se Vuksan koji je raznosio poštu ...Čuo je čudan govor. Mislio je da je to japanski jezik. Rakonjac ga je video kako viri i pozvao ga. Jel te interesuje? Da... Uđi unutra da vidiš. Ušao je i više iz te montaže nije izašao. Istog dana se razdužio na starom poslu i postao asistent Kokanu Rakonjcu. Imala sam sreću da preko Milene Dravić, koja je bila u braku sa Rakonjcem, upoznam Vuksana. Studirala sam istoriju umetnosti, bavila crtanjem, vajanjem, predavala deci...
Moj život na selu
Na nagovor Srebrenke Ilić, dugogodišnjeg novinara i urednika Dokumentarne redakcije TV Beograd, ovih dana sabira svoja sećanja. Nazvala ih je „Sećanja unazad”.
– Kada sam Srebrenki pričala pojedine priče iz života ona je rekla: „Što ti ne sedneš i ne napišeš sve to”. Tako je počelo. Ona će biti recenzent.
Moja majka je završila arhitekturu, svirala je klavir. Otac joj je bio sudija, a ona, kao najmlađe od sedamnaestoro dece, rođena je 1900. Šta da vam kažem? Svi su rođeni u Beogradu. Ja 1936. godine, a za vreme Drugog svetskog rata pošla sam u školu u Nišu. Kao arhitektu, mog oca su premestili da gradi profesorsku koloniju, bio je glavni nadzorni inženjer u Ministarstvu saobraćaja. Nadgledao je radove na železničkoj pruzi od Beograda do Skoplja. Majka mu je pravila društvo, bila je u drugom stanju sa mnom. Tu sam dočekala rat sa majkom i bratom, otac je otišao u dobrovoljce. Živeli smo u jednom selu. Tu sam pošla u prvi razred. Dok sam pisala domaći, čuvala sam kravu. Ona nam je donosila novac, davala mleko, sir, kačamak... Pišem i moram da gledam u kravu da slučajno ne ode u detelinu... Osetila sam taj mučenički život čoveka sa sela. Njih poštujem sada više nego bilo ko. Moja baba po ocu bila je Nemica, zvala se Rafaela. Kao časna sestra u Prvom svetskom ratu došla je u Srbiju. Tu je upoznala dedu, učitelj po zanimanju. Dobili su četiri sina i ćerku. Moj otac se, inače, družio sa Šarlom Boajeom, svirao je violončelo.
Za sebe kaže da je bila nadarena za muziku. Brat je od njene profesorke, koja je bila opet đak čuvenog Emila Hajeka, čuo da je od njenih 22 đaka, ona bila najveći talenat.
Ali strah i trema uticali su na to da se okrene filmu i televiziji.
–Da, da. Nisam bila za to. Okrenula sam se likovnoj umetnosti i završila istoriju umetnosti. I postala montažer...
​Moj rad sa Božidarom Kalezićem
Neverovatne stvari je videla radeći serijal o Golom otoku sa rediteljem i dramaturgom Božidarom Kalezićem. Verovali ili ne, za ovu seriju, po scenariju Slavka Ćuruvije, snimljeno je toliko kilometara filmske trake da bi mogla da se obavije cela planeta.
– Završavajući neku scenu, imala sam običaj da delim bombone. Nosila sam punu kutiju i odvikavala se od pušenja. U našem poslu najbitniji je timski rad. Nikada nikog nisam preskočila, svakoga sam poštovala. Jedan čovek ne može sve. Jedini sam montažer kome su dve ustanove, RTS i Jugoslovenska kinoteka, upriličile svečani oproštaj na odlasku u penziju.
Zora Korać, Puriša Đorđević, Goran Paskaljević…
Zora Korać je negovala talentovane saradnike. Pozvala je Purišu Đorđevića i Gorana Paskaljevića koji je tada studirao. Predložila je da urade prilog o samoći. Šta je uradio Paskaljević? Otišao je do Bajlonijeve pijace, pored tramvajske stanice, gde stoje taksisti, tražio od snimatelja da snimi samo površinu zemlje, noge prolaznika i kako na zemlji padaju poklopici sa „unučića”, malih flašica sa rakijom. Od tih malih poklopčića, kojih je bilo bezbroj, napravio je mozaik.
Puriša Đorđević je otišao na Novi Beograd uveče oko deset sati i zatražio od snimatelja da okrene kameru, snimimo odozdo, ali tako da se ne oseća da se pokreće, kako se pale i gase svetla na prozorima u sobama u kojima će Beograđani spavati. Moj doprinos je bila muzička podloga. Najviše sam volela da stavim Vlastimira Pavlovića Carevca. Čak i na vremensku prognozu. Sećam se, dođe Kamenko Katić i kaže: „Dobro sam uradio prilog, ali tvoj izbor muzike...”
Druženje sa Milenom Dravić
– Šta, zar ti nemaš nacionalnu penziju?
– Kako?
Iznenadilo me je to pitanje Milene Dravić. Na nas montažere niko ne misli... Uglavnom nas zaborave.
– Da li je moguće? – rekla je Milena, tada.
Sada bi, verovatno, bila ponosna na moje priznanje na festivalu u Sopotu. Družile smo se još pre nego što je počela da snima filmove. Živele smo u komšiluku. Milena u ulici Đure Đakovića, a ja u Francuskoj ulici – priseća se Vera Baronijan.

Nova (ne)normalnost
U svetu postoji zanimanje koordinator intimnosti. To su oni koji u svetu filmova i TV serija pomažu glumcima da ljubavne scene deluju uverljivo, a da se zapravo ništa ne događa i da se prevaziđu stid ili netrpeljivost prema partneru sa kojim treba da se odglumi strast.
Kakve to ima veze sa našom televizijom? Rešili bi muka gledaoce koji su primorani da u jutarnjim i poslepodnevnim programima slušaju vajkanje voditelja i gosta o tome da li će razgovor voditi na „ti” ili „vi”. Istina, gostu, najčešće glumcu, to je sasvim svejedno, ali se novinar lomi kako da bude pristojan, a istovremeno pokaže, da ne kažem da se pohvali, da tu popularnu ličnost poznaje privatno. Šta sve gledamo i slušamo na televizijama to je sitnica, reći će mnogi. Ali, kada vam svakodnevno po nekoliko minuta voditelji prirede ovaj usiljeni igrokaz, to nije lako izdržati. Zar ne bi bilo profesionalno da se sa urednikom dogovore o tome da li će se „tikati” ili „vikati”.
Svetska pandemija virusa korona zarazila je već oko jedanaest miliona ljudi u svetu i očigledno je da još dugo ništa neće biti kao pre.
Trećeg jula ove godine u našoj zemlji je donet propis ograničenja okupljanja i obaveznog nošenja maski u zatvorenom prostoru.
I, eto prilike da domaće televizije pokažu svu svoju šarolikost. Ne želim da kažem ni da voditelji treba da nose masku u studiju, posebno kad nemaju goste, ali se dešava interesantna situacija. Gde? Na Radio-televiziji Srbije, preciznije u njihovoj centralnoj informativnoj emisiji Dnevnik. Ovih dana vesti iz naše zemlje i sveta saopštavale su nam naizmenično Milica Nedić i Ivanka Ristovski. Naravno bez maski jer su im kamermani udaljeni nekoliko metara, a gledaoce svakako ne mogu da dovedu u bilo kakav zdravstveni rizik.
I tako to biva sve do pred kraj Dnevnika, tačnije do Sportskog bloka kada im se pridružuje neki od komentatora. Sa maskom na licu! Čak i onda kada se spikerka skloni, a on ostane sam pred kamerama. U čemu je „kvaka 22”, ko će to znati.
Možda zato što su voditeljke Dnevnika iz Informativne redakcije javnog servisa, a sportski novinari pripadaju Redakciji zabavnog programa?
U petak 3. jula Vladimir Mijailović je imao peh. Od disanja pod maskom potpuno su mu se zamaglile naočare i samo zahvaljujući iskustvu i poznavanju materije uspeo je da prenese vesti, naravno bez čitanja sa teleporta čija slova nije mogao da pročita.
Taj problem nemaju dame iz Vremenske prognoze. Trebalo bi im gotovo isto materijala za masku koliko i za njihove uske haljinice!
    </div>
    <div id="kolumna">
Misterija radioaktivnosti nad Evropom
Već desetak dana kruži vest da je na severu Evrope registrovan povećan nivo radioaktivnosti poreklom od radioizotopa (cezijuma-134, cezijuma-137, kobalta-60 i rutenijuma-103) i da nijedna zemlja nije preuzela odgovornost za ovu anomaliju u atmosferi. Takođe je potvrđeno da Međunarodna agencija za atomsku energiju (IAEA) nije utvrdila geografsko poreklo povišenog stepena radioizotopa u vazduhu u ovom delu Evrope. Sumnja se da se ovaj fenomen može dovesti u vezu s radom nekog od nuklearnih reaktora sa ove teritorije. Međutim, s obzirom na to da su prošla vremena kada su takvi akcidenti mogli da se sakriju, kao u slučaju černobiljskog akacidenta 1986. godine, i da IAEA ima izvanredno pouzdanu mrežu instrumenata za praćenje rada nuklearnih reaktora i ispuštanja radioizotopa u atmosferu, došlo je do situacije koja zbunjuje nuklearne stručnjake širom sveta.
Zbog mog dugogodišnjeg iskustva u radu na problemima u vezi s nuklearnom oblašću, ovaj fenomen me je zainteresovao i dopuštam sebi smelu pretpostavku, za sada samo ideju, da pomenuti radioizotopi – cezijum-134, cezijum-137, kobalt-60 i rutenijum-103 – ne potiču iz nuklearnih elektrana, već iz specijalnih laboratorija, kojih u Evropi sigurno ima na desetine. Mislim na to da u tim tajnim laboratorijama, privatnim ili državnim, mesecima pokušavaju da reše problem najveće pošasti koja je zadesila čovečanstvo u poslednjih nekoliko stotina godina i koja se širi neslućenim razmerama – virusa korona ili kovida 19.
Možemo samo pretpostaviti s koliko tajnosti i predostrožnosti naučnici prilaze ovom problemu, čije bi rešenje – ubijanje korone i njeno zaustavljanje u nezadrživom širenju zemaljskom kuglom – spaslo čovečanstvo od opake i nedovoljno poznate bolesti koju izaziva pomenuti virus. Poznata je i činjenica koliko su naučnici sujetni u svom radu, uostalom kao i umetnici i drugi svetski velikani. To upućuje na činjenicu da se ovakvi eksperimenti u tim laboratorijama vrše u ogromnoj tajnosti. Uostalom, tim koji bi rešio problem kovida 19 mogao bi sa sigurnošću da očekuje Nobelovu nagradu, s obzirom na značaj ovakvog rezultata.
Moja pretpostavka je da su neke laboratorije koristile zračenje u cilju uništenja ovog virusa, što je praksa koja se godinama koristi u nuklearnoj medicini. U našoj Vinči tridesetak godina radi sterilizaciona jedinica GAMA, koja je finansirana od strane Ujedinjenih nacija početkom osamdesetih godina i koja korišćenjem jakog izvora kobalta stoprocentno steriliše razne materije. U ovom slučaju materijali su spakovani u pakete koji nekoliko sati u sve tri dimenzije kruže oko jakog izvora kobalta, što dovodi do idealnog čišćenja, sterilizacije predmeta kao što su hiruški instrumenti kod kojih nijednom drugom metodom ne bi mogli potpuno da budu uklonjeni virusi i bakterije. Ova sterilizaciona jedinica godinama je ponos Instituta Vinča i do sada nije bilo nikakvih problema u radu i efikasnosti same sterilizacije.
Na osnovu pomenutih nedoumica IAEA u vezi s poreklom povišenog nivoa radioizotopa iznad Evrope, došao sam do smele, ničim nedokazane pretpostavke da je u nekoj od tih laboratorija došlo do akcidenta i da su radioizotopi čiji je cilj možda bio uništenje virusa korona izašli u atmosferu. Srećom, to su male aktivnosti rasprostranjene u ogromnoj masi atmosfere, te ne treba dizati paniku. S obzirom na to da su ovo nove, tajne laboratorije, iza kojih sigurno stoji veliki kapital, to je možda i razlog što ih IAEA još nije detektovala.
Ukoliko bi ova moja pretpostavka o korišćenju zračenja bila tačna i ako zaista postoje osnove za uništenje virusa korona, a možda čak i za lečenje zaraženih pacijenata, želim da rezultati rada ovakve laboratorije što pre izađu na videlo i da se sprovedu u praksi.
Moguće je da će mnoge kolege imati negativan stav kad je reč o mojoj smeloj viziji, ali u svom dugogodišnjem naučnom radu u vezi s obradom i odlaganjem radioaktivnog otpada uvek sam se rukovodio nekom vizijom i koristio maštu, ali pre svega uz naučne i eksperimentalne metode.
Naučni savetnik u penziji, član Akademije inženjerskih nauka Srbije, Naučnog društva Srbije i srpske podružnice Rimskog kluba
Prilozi objavljeni u rubrici „Pogledi” odražavaju stavove autora, ne uvek i uređivačku politiku lista

Čemu ta gungula
Najava mera koje je predsednik države predložio u borbi protiv korone delovala je kao okidač da se nekoliko hiljada građana, na poziv Srđana Noga, okupi ispred zgrade Narodne skupštine. Protest okupljenih ubrzo se oteo kontroli pa je došlo do nasilnog upada najmilitantnijih u zgradu skupštine, odakle su relativno malobrojne policijske snage uspele da ih istisnu. Međutim, nasilje se ubrzo prenelo na okolne ulice, gde je došlo do sukoba demonstranata i policije. Demonstranti su na policiju bacali baklje, kamenice i flaše, a uspeli su da zapale i tri policijska vozila. Policija je uzvratila pendrecima, a u rasterivanju demonstranata koristila je suzavac i specijalnu konjičku jedinicu. Nakon što su demonstracije razbijene, manje grupe demonstranata kružile su gradom i tokom noći.
Osim samog povoda, naizgled ništa drugo nije bilo različito u odnosu na slične događaje koji su se na beogradskim ulicama dešavali i ranije, bilo kao reakcija na „parade ponosa” ili neke druge događaje, nakon kojih bi hiljade uglavnom mladih i gnevnih ljudi došle u sukob s policijom. Ništa bitno drugačije nisu bile ni interpretacije događaja. Organizatori i oni koji su pokušali da iskoriste demonstracije za svoje ciljeve ukazivali su na brutalnost policije, a predstavnici vlasti na nasilnost i vandalsko ponašanje demonstranata. Tako je bilo i ovog puta, s tom razlikom što su u praćenju događaja bili mnogo aktivniji takozvani opozicioni mediji.
U zavisnosti od medija, čitaoci su mogli steći utisak da je policija dobila nalog da iz čista mira tuče i malteretira prolaznike i mirne građane, odnosno da su nekim čudom s filmske trake na ulice Beograda iskočili orci i trolovi s ciljem da pale kontejnere i lome sve čega se dohvate.
Zapravo, nijedna od te dve slike ne odgovara stvarnosti. Nema sumnje da je, kao i svuda i u svim slučajevima kada policija koristi silu, bilo i njenog prekomernog korišćenja. Ali preuveličavanje takvih incidenata, kao i obično, nema cilj da spreči takve pojave niti kažnjavanje vinovnika, već je u funkciji stvaranja predstave da su demonstranti nevine žrtve brutalne vlasti. Time se, s jedne strane, podstiče revolt građana i pokušava da se omasovi protest, a s druge strane, preusmerava bunt s konkretnih ciljeva na destabilizaciju celokupnog režima. S druge strane, vlast pokušava da čitav protest poistoveti s militantnim grupama i tako delegitimiše osnovne zahteve demonstranata.
U oba slučaja, međutim, van fokusa ostaju ciljevi, kontekst, uzroci i posledice sukoba.
U konkretnom slučaju, protest je počeo i pre nego što su obnarodovane konkretne mere, koje je trebalo da predstavi Krizni štab. Istvremeno, iz najave predsednika bilo je jasno da je država usvojila glavne primedbe koje su joj upućene tokom vanrednog stanja, te da sada neće biti potpune restrikcije kretanja za različite kategorije građana. Iz tog ugla posmatrano, pravog povoda za proteste nije ni bilo. To ukazuje da demonstracije nisu bile samo izraz spontanog okupljanja građana zbog uvođenja restriktivnih mera, već su osmišljene prvenstveno radi destabilizacije vlasti.
U tom smislu je tačna primedba koju upućuje vlast da opozicija koristi koronu za političke ciljeve. No, takvo moralisanje ravno je onome koje koristi opozicija kada ističe da vlast koristi svaku situaciju da ono što su njene državne obaveze i poslovi predstavi kao svoj politički uspeh. Drugačije rečeno, nema ničeg neobičnog u korišćenju kriza u političke svrhe. Istorija političkih borbi kazuje da su upravo krizne situacije bile posebno pogodne za razne bune. Uostalom, istorija buna i pokušaja različitih revolucija u visokoj je korelaciji s hronologijom sušnih, odnosno gladnih godina i svekolikih kriza.
Međutim, ako se imaju u vidu rezultati nedavno održanih izbora, odnosno podrška koju je dobio bojkot, malo je verovatno da postoji kritična masa da se na ulici preuzme vlast. Pa čemu onda sva ta gungula?
Za odgovor na to pitanje valja imati u vidu i kontekst u kojem se sve dešava. Nakon gotovo dvogodišnjeg prekida, u narednih nekoliko dana trebalo bi pod okriljem EU da se nastave razgovori između Beograda i Prištine. Treba, međutim, imati u vidu da, iz različitih razloga, nastavak tih razgovora mnogim bitnim akterima ne odgovara. Jednima ne odgovara format u kojem se vode, drugima ne odgovara činjenica da se uopšte vode, trećima se ne sviđa trenutno neravnopravan odnos snaga pregovarača…
Naravno, na unutrašnjem planu, vanparlamentarnoj opoziciji odgovara da na ovaj način pokaže da još postoji, a čak i vlast ima svoje razloge da blagonaklono gleda na proteste dok su pod kontrolom i dok ne mogu da je ugroze.
Kao i do sada, pokazaće se da razlike u interesima, koje u početku protesta podstiču njihovu masovnost, posle izvesnog vremena dovode do podela, a najteže razočaranje doživeće oni koji su na protest došli čista srca, bez kalkulacija i predumišljaja. Takvih je, međutim, i u ovim demonstracijama bilo izgleda najmanje.
Profesor na Filozofskom fakultetu u Beogradu
    </div>
    <div id="sport">
Sada i igrači pronalaze igrače u ime klubova
Pre nešto više od mesec dana u ovdašnjoj fudbalskoj javnosti odjeknula je vest da superligaš iz Bačke Topole u svoje redove dovodi talentovanog mladog fudbalera iz Ajaksa! Tek, osamnaestogodišnji dečak  Damnjan Dostanić, koji je rođen u Roterdamu i ima i srpsko i holandsko državljanstvo igrom sudbine svoju prvu seniorsku sezonu odigraće u zemlji svojih roditelja gde će nastupati za ekipu TSC-a. Mnogu su se tada s pravom zapitali kako je moguće da jedan od naših najmlađih članova elite u svoje redove dovede fudbalera iz čuvene Ajaksove škole, koja je danas još uvek najcenjenija u Evropi. Prvi čovek TSC-a Janoš Žemberi nije krio ,,vezu“ istakavši da je jedan od posrednika u dovođenju talentovanog Dostanića bio sadašnji fudbaler amsterdamskog kluba i srpski reprezentativac Dušan Tadić, rođeni Topolac.
Juče je iz Humske stigla vest da bi novo pojačanje ,,crno-belih“ za predstojeću sezonu mogao da bude reprezentativac Gvineje Abdulaj Sise. Ovog 25. godišnjeg fudbalera preporučio je niko drugi nego prvotimac kluba Sejduba Suma, koji tvrdi da bi njegov zemljak u predstojećoj sezoni mogao da „završi dobar posao Partizanu po desnoj strani“. Možda će Sise proći probu u Partizanu i možda će se dopasti treneru Miloševiću, čija je ekipa juče otputovala na desetodnevne pripreme na Zlatiboru, ali, mnogi s pravom postavljaju pitanje: šta rade mnogobrojni Partizanovi skauti kada im se u posao mešaju igrači i dovode eventualna pojačanja. Da li se na taj način degradira uloga u ovom slučaju Partizanovih legendi poput Zavišića, Trifunovića, Čapljića. I koliko se oni pitaju u angažovanju eventualnih pojačanja?
Dobri poznavaoci domaćih fudbalskih prilika se pitaju da li u Srbiji postoje kriterijumi u dovođenju stranaca? Doduše, u tim transferima bilo je i dobrih rešenja, ali, je opšti utisak da nam u goste uglavnom dolaze polukvalifikovani stranci, kojima je jedini cilj da što pre dođu i prođu kroz srpske terene i da onda sreću traže u daleko ozbiljnijem fudbalskom svetu na zapadu.
Ako bi se ova kod nas ustaljena praksa i dalje bude nastavila, lako je moguće da se posao skauta ubrzo ugasi. A onda nam ostaje da vidimo kakav nas konačan ishod očekuje po pitanju podizanja kvaliteta domaćeg fudbala i hoćemo li onda kao i obično za sve neuspehe i traume upirati prstom prema trenerima, koji se očigledno na kraju za ništa ne pitaju...

Moguće pomeranje novog šampionata
Evropska fudbalska unija (Uefa) dugo je čekala šta će biti sa pandemijom virusa korona i sa zgusnutim kalendarom, pa se otuda iz Niona dugo nisu ni izjašnjavali po pitanju završnice međunarodnih takmičenja, posebno u Ligi šampiona i Ligi Evrope. Na kraju, Uefa je odlučila da promeni sistem takmičenja u kvalifikacijama za novu takmičarsku evro sezonu, tako što će se dueli u prva tri kola igrati samo jednom utakmicom, bez revanša, što se nikako nije dopalo srpskim klubovima.
Pošto je situacija sa virusom kulminirala na „Starom kontinentu” doneta je odluka da se završni turnir najjačeg evropskog klupskog takmičenja održi u Lisabonu (od 12. do 23. avgusta), a Lige Evrope u Berlinu i to bez prisustva  navijača. Tako da ćemo na kraju uz dosta muke dobiti nove šampione za takmičarsku sezonu 2019/2020! Ovu najznačajniju vest, koja svakako nije obradovala navijače klubova koji su ušli u samu završnicu za vredne trofeje, obelodanio je potpredsednik te organizacije Mikele Uva.
To praktično znači da je sudbina fudbala još uvek neizvesna i da će po svemu sudeći i dalje ostati na snazi odluka u većini zemalja da se utakmice igraju pred praznim tribinama. Imajući u vidu trenutno veoma složenu situaciju u našoj zemlji opšte je uverenje da će Superliga Srbije u fudbalu, koja je bila planirana da krene 1. avgusta, biti možda čak i pomerena za dve nedelje i da će se utakmice verovatno igrati bez navijača.
Ali, sa druge strane se postavlja novo pitanje: šta će biti ukoliko se broj zaraženih fudbalera bude povećavao? Trenutno, Crvena zvezda ima najveći broj zaraženih igrača. Ukoliko se ovaj trend nastavi postoji realna opasnost da se start lige pomeri, a to bi opet poremetilo kalendar takmičenja imajući u vidu činjenicu da je pred najboljim srpskim klubovima duga sezona od čak 38 kola. A ako bi se Srbija plasirala na Evropsko prvenstvo, pošto je kako sada stvari stoje u oktobru očekuje baraž, takmičenje bi moralo da se završi najkasnije do sredine maja, kako bi reprezentacija imala dovoljno vremena za završne pripreme...
Generalni sekretar FSS Jovan Šurbatović se oporavio od korone, ali je po izlasku iz bolnice otišao pravo u Staru Pazovu gde ima kancelariju i gde svakodnevno nadgleda završne radove u Sportskom centru. Međutim, virus korona ne napušta naš Fudbalski savez, jer kako saznajemo pojavili su se novi slučajevi zaraze, pa će pred start prvenstva biti neophodna puna opreznost svih aktera. Ne samo fudbalera i stručnih štabova, već i sudija, delegata i ostalih sportskih radnika.
Na kraju, sve veći broj klubova ovih dana kuca na vrata FSS tražeći pomoć. Situacija je toliko alarmantna da će dobar deo klubova, posebno u Superligi i Prvoj ligi, biti na opštinskim jaslama. Samo je pitanje da li opštinski i gradski budžeti mogu da pomognu dovoljno, kada novac ovih dana s razlogom odlazi na drugu stranu...
Sistem ranog uzbunjivanja radi u punom kapacitetu
Sve više smo svedoci da je u fudbalu dosta zakulisnih i sumnjivih radnji. Da u nameštanju mečeva osim samih aktera učestvuju i visoki čelnici saveza. Tako je krajem prošle godine, tačnije u novembru u FSS stigao dopis iz Niona u kome se naš Savez upozorava na neke nečasne radnje u domaćem prvenstvu. Od tada mnogi čelnici klubova ali i najviši funkcioneri FSS na kratko su prestali da posećuju sportske kladionice. Ali, sistem ranog uzbunjivanja, koje je nezavisno telo koje radi u kooperaciji sa Uefom, povremeno obaveštava FSS da prati situaciju. Ipak, ni ta preporuka nije zaustavila neke naše fudbalske moćnike da se ponovo klade!?
    </div>
    <div id="magazin">
Magijski huk Blederije
Spomenik prirode „Blederija”, na istoimenoj reci u podnožju planine Miroč, mističan je kao uostalom i cela istočna Srbija koja svojim kamenim vrletima, najvećim podzemnim dvoranama Srbije, kanjonima i vodopadima predstavlja pravu poslasticu za ljubitelje prirode i pustolovina.
Da bi se očuvalo bogatstvo i raznovrsnost geološkog fenomena Blederija, koje podrazumeva četiri vrela, jezerce, vrelsku pećinu Sokolovicu, krečnjačku klisuricu i slapove, početkom godine proglašeno je za spomenik prirode druge kategorije na osnovu rada Zavoda za zaštitu prirode Srbije.


  Blederija je reka dugačka 4,3 kilometra na kojoj se nalazi istoimeni vodopad (Foto Zavod za zaštitu prirode Srbije)


Blederija je reka dugačka 4,3 kilometra na kojoj se nalazi istoimeni vodopad. Izvire na 190 metara nadmorske visine. Nizvodno prima vode svojih pritoka Sokolovice i Suvaje da bi se ulila u Ravnu reku, odakle teče ka Dunavu kao Reka ili Račka reka.
– Spomenik prirode ,,Blederija” je na teritoriji sela Reka u opštini Kladovo. Zahvata površinu od 398,86 hektara, od čega je 237 hektara u privatnoj svojini – navode u Turističkoj organizaciji opštine Kladovo kojoj je ova, kako sami kažu, „najbolje čuvana tajna Đerdapa”, poverena na upravljanje.
Prelepi vodopad je na 30. kilometru od Kladova.
Na samom ulazu u Brzu Palanku, iz pravca Kladova, stoji znak da se skrene desno za vodopad, do sela Reka. Sa poslednjom kućom u naselju prestaje i asfaltni put i počinje pustolovina. Dva puta se prelazi rečica Blederija, preko mostića ili kroz plitku vodu, ko šta voli. Na kraju, kako su nam objasnili u TO „Kladovo”, preostaje da se, strmom padinom, siđe do vodopada. Susret nagoveštava žubor vode koji postaje sve glasniji.


Prelepi vodopad je na 30. kilometru od Kladova (Foto Printskrin)


Vodopad Blederija obrušava se preko bigrene prečage sa visine od sedam metara u bigrenu kadu, formirajući malo smaragdnozeleno jezero. Ispod njega je još jedno, malo pliće. Posle par kaskada, rečica prelazi u dolinu.
Istini za volju, ovaj vodopad nije najveći koji se može videti u Srbiji, niti je najbogatiji vodom, ali nikada ne presuši. Međutim, ovaj mali prostor, kako neko reče, lepota čini velikim, huk vode koja se obrušava o stenje čini ga snažnim, a sve zajedno ljupkim mestom koje zaslužuje više pažnje.
Uzvodno od vodopada, na oko dva kilometra sa desne strane, nalaze se izvori reke Blederije od kojih su neki sa ledenom vodom, dok su u neposrednoj blizini i izvori subtermalne vode sa temperaturom od 17 stepeni. Vode ovih izvora spajaju se preko niza slapova krčeći svoj put kroz nestvarnu zelenu oazu.
Pećina sa vrelom Sokolovica, na 2,5 kilometara od vodopada, nizvodno je od lokaliteta ,,Grad” i još nije uređena za posetioce.
Okolina ovog zaštićenog prostora prekrivena je hrastovim (cer, sladun, kitnjak, grab) i bukovim šumama. Ovde se može naći i 78 vrsta lekovitog bilja.



Prolazila je ovuda i prečica rimskog puta iz Poreča (kako se sve do 19. veka nazivao Donji Milanovac), preko Miroča ka Dunavu i Ključu dok Trajan nije probio put kroz Kazane.
U skladu sa Planom i Programom upravljanja, u narednom periodu planirano je uređenje putne infrastrukture do samog vodopada i postavljanje turističke signalizacije kako bi se još više olakšao prilaz vodopadu, navode u ovoj turističkoj organizaciji. Još jedan deo plana jeste i uređenje prostora oko samog vodopada, kao i postavljanje čuvarske službe.
Ono na šta, i dalje malobrojni, posetioci ukazuju jesu plastične flaše koje reka nije uspela da ponese dalje, nazad u „civilizaciju” i plastične kese koje se vijore kao simbol ljudskog nemara.
Zato uvek ostaje dilema – treba li otkrivati dragulje prirode ili ih ostviti ušuškane u bespuću.

„Roskosmos” razvija raketu na metan
MOSKVA - Ruska državna korporacija za kosmičke aktivnosti „Roskosmos” saopštila je da je pokrenula proces razvoja novog raketnog sistema srednjeg dometa sa motorom koji će pokretati metan.
Kako se navodi u saopštenju ruske korporacije koje je prenela agencija Tass, novi sistem bi trebalo da zameni legendarnu porodicu raketa nosača Sojuz-2.
U osnovnoj konfiguraciji, Sojuz-2 se koristi za postavljanje satelita i drugih svemirskih letelica u orbitu.
Izvor iz ruske kosmičke industrije rekao je krajem juna za Tass da će „Roskosmos” uskoro početi proces razvoja novog raketnog sistema koji će koristiti metan i tečni kiseonik kao pogonska goriva.
Potpisivanje ugovora o dizajnu novog sistema očekuje se tokom narednih meseci, dodao je izvor agencije, prenosi Tanjug.

Modna industrija pred kolapsom, zatvaraju se hiljade prodavnica
RIM - Posle 20 godina vladavine i ogromne zarade takozavana „brza moda” trpi ogromne gubitke i proizvođači poput švedskog giganta HandM, španske „Zare” „PolandBear”,„Stradivariusa” zatvaraju hiljade prodavnica širom sveta, a bez posla ostaju prodavci u razvijenom svetu i radnici u siromašnim zemljama piše dnevni list „Hafinghton Post”.
Prema procenama lista „Biznis i i moda”, globalna industrija mode, odeća i cipele, će zbog pandemije i krize imati između 25 i 30 odsto gubitaka. Ogromna suma budući da ova privredna grana, na svetskom nivou, godišnje zarađuje 2,5 triliona dolara.
Jeftina modna odeća po sistemu „obuci i baci”, trpi velike gubitke zbog pandemije kovida19, a tome je doprinela činjenica da je jeftina moda globalizina, to jest proizvodi se u udaljenim delovima sveta, sto je u vreme pandemije koronavirusa doprinelo prekidu komunikacija, prenosi Tanjug.
„kovid-19 je samo otkrio probleme proizvodnje brze odeće kojima već dugo ne ide dobro.
Previše je proizvodnje, neodrživa je za planetu. „ rekao je za „Hafington post”, direktor međunarodnog Instituta za Modni Dizajn i Marketing „Polimoda”, Danilo Venturi.
    </div>
    <div id="vesti">
Koronavirus ušao i na Pravni fakultet u Podgorici
PODGORICA - Prisustvo koronavirusa potvrđeno je i na Pravnom fakultetu Univerziteta Crne Gore u Podgorici, saopšteno je danas iz te ustanove.
Pravni fakultet je saopštio da će komunikacija sa njihovim službama biti zatvorena za neposredan rad sa studentima i zaposlenima i da će se odvijati isključivo putem telefona i elektronske pošte.
Ispiti će, kako je saopšteno, ipak biti organizovani u predviđenim terminima - uz obavezno nošenje maski, rukavica i dezinfekcije ruku pre ulaska u sale.
Obavezno je i poštovanje distance od najmanje dva metra, prenosi Tanjug.
Odbrane specijalističkih radova biće organizovane samo u prisustvu članova komisija i kandidata u salama Fakulteta, prenele su podgoričke „Vijesti''.

U Crnoj Gori drastično raste broj obolelih, četvrtina testiranih pozitivna
PODGORICA - Institut za javno zdravlje Crne Gore je saopštio da je od 2.000 PCR uzoraka poslatih na obradu u Nemačku, čak 475 pozitivno na koronavirus.
Institut je testove poslao u Nemačku jer u Crnoj Gori nema dovoljno kapaciteta te se na rezultat testa čeka i po sedam dana.
Osim rezultata iz Nemačke, danas su registrovana još 64 novozaražena, tako da je ukupan broj aktivnih slučajeva 1.453.
Većina novoobolelih su, kako se navodi, kontakti prethodno registrovanih slučajeva.
Od sredine juna umrlo je 16 osoba, a 33 su se oporavile. Poređenja radi, u Crnoj Gori je prošlog četvrtka, 9. jula, za dan bilo registrovano 59 zaraženih i bilo je aktivno 680 slučajeva, a od sredine juna do tada je bilo deset umrlih.

U Beranama polomljeni jarboli i odnete zastave Crne Gore
BERANE - U Beranama na više lokacija nepoznati počinioci su tokom protekle noći polomili jarbole, skinuli i odneli zastave Crne Gore, saopšteno je iz beranske opštine. Zastave su bile postavljene povodom 13. jula, Dana državnosti i Dana ustanka u Drugom svetskom ratu 1941.
U opštinskom saopštenju se osuđuje ovakav, kako se navodi, primitivan čin skrnavljenja zastava i širenja mržnje. Poručuju da „to neće uspeti nalogodavcima i počiniocima ovog sramnog dela”, preneo je portal RTCG, prenosi Tanjug.

Svi funkcioneri hrvatskog ministarstva nauke u samoizolaciji zbog korone
ZAGREB - Svi funkcioneri hrvatskog Ministarstva nauke i obrazovanja, na čelu sa ministarskom Blaženkom Divjak, danas su od epidemiologa dobili uputstvo da se samoizoluju i testiraju na virus kovid 19, nakon što je otkriveno da je državna sekretarka iz Ministarstva pozitivna na virus.
U saopštenju Ministarstva navodi se da je to uputstvo dobila ministarka Divjak u konsultaciji sa epidemiolozima, kao i svi funkcioneri Ministarstva, nakon što je državna sekretarka Ivana Franić saznala da je pozitivna.
Hrvatski mediji preneli su da je Franić bila na svadbi u Zadru nakon čega se nije testirala, a po povratku u Zagreb učestvovala je na kolegijumu u Ministarstvu i drugim sastancima.

U Republici Srpskoj 50 novih slučajeva virusa korona
BANjALUKA - U poslednja 24 sata u Republici Srpskoj registrovano je 50 novih slučajeva virusa korona, rekao je vršilac dužnosti direktora Instituta za javno zdravstvo Branislav Zeljković.
Istakao je da je došlo do pogoršanja epidemiološke situacije u Srpskoj, ali i da je u pojedinim opštinama došlo do smirivanja.
Epidemiolog doktor u Institutu za javno zdravstvo Jelena Đaković Dević je navela da je obavljeno 237 laboratorijskih testiranja.
Ona je rekla je da je najveći broj zaraženih u protekla 24 časa u Zvorniku - devet.
 
U Federaciji BiH 139 zaraženih osoba
SARAJEVO - U Bosni i Hercegovini, Republici Srpskoj i Federaciji BiH, u poslednja 24 sata ukupno je zaraženo korona virusom 189 osoba.
Samo u Federaciji BiH pozitivno je 139 osoba od 1.166 testiranih uzoraka, saopštio je federalni Institut za javno zdravlje.
Novi slučajevi registrirani su u Tuzlanskom, Zeničko-dobojskom, Hercegovačko-neretvanskom, Zapadnohercegovačkom, Srednjobosanskom, Bosansko-podrinjskom i Kantonu Sarajevo.
U Federaciji BiH do sada je testiran 69.221 uzorak, a kovid 19 je potvrđen kod 3.851 osobe.
Zaključno sa današnjim danom, u Federaciji BiH oporavljeno je 1.528 pacijenata, 46 pacijenata oporavilo se u protekla 24 sata, preneo je Tanjug.
Trenutno je aktivno 2.239 slučajeva-oboljelih od kovid 19, a do sada su
 
U Sloveniji deset novoobolelih od korone
LjUBLjANA - U Sloveniji je u poslednja 24 sata zabeleženo 10 novih slučajeva korona virusa, na osnovu 1.218 testiranih uzoraka.
Od početka epidemije u toj zemlji je zaraženo 1.859 ljudi.
U Sloveniji je trenutno aktivno 260 slučajeva korona virusa, prenosi Tanjug.
U proteklom danu nije bilo smrtnih slučajeva, pa je ukupan broj preminulih ostao 111.
 
U Hrvatskoj 52 novozaražena i jedan smrtni slučaj
ZAGREB - U Hrvatskj su u poslednj 24 sata registrovana 52 nova slučaja zaraze korona virusom, saopštio je ministar zdravlja Vili Beroš.
U Hrvatskoj se od juče, zbog pogoršane epidemiološke situacije poslednjih nedelja, ponovo održavaju konferencije za medije, a Beroš je danas rekao da su novozaraženi identifikovani među 1.824 testiranih uzoraka.
Umrla je jedna osoba, muškarac rođen 1951. godine, i sada se broj umrlih popeo na 120.
Na respiratoru je pet osoba.

Perović: Odgovor iz vlade nije stigao, protesti će biti nastavljeni
CETINjE - Rektor Cetinjske bogoslovije Gojko Perović, poručio je danas da je na Petrovdan, 12. jula, istekao rok do kada je vlada trebalo da odgovori na inicijativu Crkve, a kako je taj odgovor izostao, najavio je da će građanski protest biti nastavljen.
Crkva je pre dva meseca dala rok do Petrovdana, 12. jula, da vlada odgovori na njene zahteve i inicijativu za nastavak započetog dijaloga.
„Sa žaljenjem konstatujemo da - posle dva meseca od naše inicijative - nismo udostojeni nikakvog, makar i formalnog, odgovora. Ali nismo iznenađeni takvim postupkom vlade”, naveo je Perović.
Dodao je da vladi odgovara jedino monolog.
„Upravo smo na to ukazali predstavnicima najstarijih evropskih demokratija sa kojima smo se, kao Crkva, susreli ovih dana”, kazao je Perović za podgorički portal „Borba”.
Poručio je da se Crkva ne inati, „niti uslovljava, niti uzvraća istom merom”, nego u duhu elementarnog sekularizma smatra da bi svaka priča o pregovorima, od sada pa do kraja predstojećih a raspisanih i najavljenih izbora - bila neumesna”.
Ističe da bi pregovori u narednim danima, a nakon ovako, kako navodi, ignorantskog stava vlade u prethodnom periodu, bili ponižavanje i zloupotreba ove važne teme u nečije stranačke svrhe, prenosi Tanjug.
„Nezadovoljni ovakvim odnosom vlade, u vrlo dogledno vreme nastavljamo svoj građanski protest i molitveni sabor, ne kršeći zdravstvene mere. To ćemo činiti izvan svakog dometa političke zloupotrebe bilo koje stranke, kao sto smo činili i do sad”, poručio je protojerej-stavrofor Perović.

Đoković u trodnevnoj poseti piramidama u Visokom
Najbolji teniser sveta Novak Đoković posetiće većinu arheoloških lokacija i park „Ravne 2” tokom trodnevnog boravka u Visokom, prenosi Tanjug vesti sa portala Klix.ba.
Đoković je juče odseo na Bjelašnici i odmah se uputio u Visoko gde je posetio bosanske „piramide”, a posetu je iskoristio i da meditira na planini Visočici zajedno sa Semirom Osmanagićem, osnivačem Fondacije „Arheološki park: Bosanska piramida Sunca”.

Kako prenosi ovaj portal, Osmanagić je na Fejsbuku objavio kako će i danas i sutra ugostiti Đokovića, koji će obići većinu arheoloških lokacija i park „Ravne 2” u Visokom, kao i da je poseta privatna i da neće biti izjava za medije.
„Đoković i Osmanagić dele slične stavove o meditaciji, korona virusu i drugim stvarima, te nema sumnje da imaju mnogo zanimljivih tema za razgovor”, piše Klix.ba

Ugašen požar na brdu San Đovani u Kotoru
Požar na brdu San Đovani u Kotoru koji je izbio zbog bakljade povodom obeležavanja Dana državnosti Crne Gore na bedemima tog grada, ugašen je posle nekoliko sati, javljaju podgoričke Vijesti.
Bedemi su pod zaštitom Uneska od 2017. godine.
Na ovom području nalazi se i bastion Sv. Roko i crkva Gospa od zdravlja, kao i utvrđenje Sveti Ivan.
U tom delu Kotora sinoć je organizovana bakljada, pa je vatra gorela od vrha San Đovanija do gradske rive, prenosi Tanjug.

Novi rok za Savski trg – 15. novembar
Ni na Sretenje, ni na Vidovdan, ni u avgustu, ni oko Krstovdana, nego 15. novembra. To je novi rok za završetak Savskog trga – javnog prostora od 12.000 kvadratnih metara ispred zgrade bivše Glavne železničke stanice. Novi datum mogao bi da uđe u hroniku Beograda samo pod uslovom da spomenik Stefanu Nemanji visine 23 metra iz Rusije krene sledećeg meseca, što zavisi od virusa kovid 19 koji hara celim svetom snažnije nego proletos. Virus je, tvrdi Marko Stojčić, glavni krivac što se rokovi za završetak trga od marta stalno pomeraju.
– Kad konvoj od sedam, osam šlepera i 20 ljudi koji nisu svi iz Moskve krene put Beograda, biće mu potrebno sedam dana da stigne. Tim ljudima potom treba dva meseca da spomenik montiraju i nadamo se da će to konačno biti završeno do 15. novembra. Dok spomenik ne bude postavljen, nećemo popločati ceo trg da kamioni ne bi oštetili kocke – ističe Stojčić.
Temelj za spomenik na šipovima postavljenim na dubini od 15 metara već je izveden i čeka spomenik. On će poput sedmospratne zgrade nadvisiti zdanje Železničke stanice i taj spomenik kulture od velikog značaja koji je viđen za Muzej Nikole Tesle praktično potisnuti u drugi plan.
Na delu trga, ispred zdanja Železničke stanice, postavljene su ploče i zasađeno je nekoliko stabala od njih 300 koliko bi ih, kako tvrde zvaničnici, trebalo da se nađe na tom grandioznom prostoru i oplemeni ga, da se žitelji prestonice ne bi ponovo žalili da su dobili trg od betona. I broj radnika se na tom gradilištu smanjio, u jeku radova tamo su kao u košnicama u rojevima bili ljudi sa šlemovima na glavi, čime se ne mogu pohvaliti drugi infrastrukturni gradski projekti. Majstori su angažovani na izgradnji nove crpne kanalizacione stanice kod bioskopa „Partizan” koja će zameniti staru kod Bolnice „Sveti Sava”. Ona bi trebalo da bude završena do kraja leta, dodaje Stojčić, i naglašava da bi vozači ponovo početkom septembra mogli da koriste i saobraćajnice na potezu Nemanjina – Savska, a ne samo Nemanjina – Karađorđeva koja je prohodna od maja.

Da se radilo kao što se pričalo, Savski trg bi odavno bio otvoren – još prošle godine kada se obeležavalo 800 godina od autokefalnosti Srpske pravoslavne crkve. Pripreme za preuređenje trga počele su tek u leto 2019, a zacrtani novi rok bio je Dan državnosti ove godine. Kada su shvatili da je to još jedan ambiciozan plan koji se neće tada ostvariti, u oktobru su gradski zvaničnici završetak posla pomerili za maj ove godine. Početkom godine, a pre pandemije virusa korona, datumi kraja rekonstrukcije smenjivali su se velikom brzinom kao da su se strmoglavljivali niz tobogan.
Iz parka Manjež do Savskog amfiteatra
Savski trg treća je lokacija na koju se od decembra 2015. šetala buduća skulptura osnivača srpske srednjovekovne države. Ona je najpre, na predlog tadašnjeg premijera Aleksandra Vučića, trebalo da bude u parku Manjež, potom je u aprilu 2017. pomerena stotinak metara niže na ugao Nemanjine i Kneza Miloša – ispred zdanja A kompleksa arhitekte Nikole Dobrovića oštećenog u NATO agresiji. Tada je odlučeno da se raspiše međunarodni konkurs i određen je, za naše prilike, izuzetno vredan nagradni fond. Pet meseci kasnije na sednici Skupštine grada odbornici su pomerili spomenik nekoliko metara niže na Savski trg. On je najpre trebalo da bude postavljen u centar trga, da bi potom, prošle godine, pomeren blago desno od zdanja bivše Glavne železničke stanice kada se posmatra iz Nemanjine ulice. Tada je izmenjen prvobitni projekat da se šine umesto da seku trg izmeste na njegov polukružni obod.

Maske bačene na ulicu – opasan otpad
Jedna od mera prevencije protiv virusa kovid 19 je, prema preporukama epidemiologa, korišćenje maski. Izgleda da su njihovi apeli bar donekle stigli do ušiju većine sugrađana, tako da je u poslednje vreme i pojačana upotreba ove vrste zaštite usta i nosa. Mnogi od njih koriste pamučne maske, ali veliki broj ljudi i dalje upotrebljava hirurške. Mnogo od tih nošenih maski, nažalost, završi na ulici, na travnjaku, pored parkovske kantice, kontejnera, pa čak i u cvetnjacima u parkovima. A nošene maske se tretiraju kao medicinski otpad i njima se može preneti zaraza. Zbog toga je veoma važno na pravilan način ih upakovati, a tek onda baciti da neko od sugrađana ili radnika „Čistoće” ne bi došao u dodir sa njima.
– U toku ove epidemije kućni, klasični komunalni otpad nosi rizik da u nekom trenutku postane infektivni, zbog čega apelujemo na sugrađane da, uz malo truda, potencijalno opasan medicinski otpad odlože na trenutno najbolji mogući način, razvrstavajući ga od ostalog otpada. Potrebno je da, ukoliko postoji mogućnost, pre nego što bace zaštitne maske, rukavice i iskorišćene papirne maramice, taj otpad dezinfikuju prskanjem nekim od dezinfekcionih sredstava ili makar stave u posebnu kesu koju će pre bacanja u komunalni otpad vezati i tako osigurati da se taj otpad ne osipa – objašnjavaju u „Čistoći”.
Na ovaj način sprečava se osipanje potencijalno opasnog, infektivnog otpada, a time i smanjuje mogućnost širenja virusa korona. Zato bi bilo najvažnije da sugrađani otpad ne ostavljaju pored kontejnera, da ne formiraju divlje deponije, da zatvaraju poklopce na kontejnerima i da za to koriste nožnu papuču kako ne bi dolazili u kontakt sa sudovima za odlaganje otpada.
Još nema naznaka da bi ova vrsta otpada, odnosno hirurških maski, mogla da se reciklira. U teoriji je to moguće, ali je taj proces dosta komplikovan, naročito kada je reč o prikupljanju. Za sada maske zajedno sa ostalim komunalnim otpadom završavaju na deponiji „Vinča”.

Rok zvezde ukradene iz muzičke prodavnice
U neradno vreme neko je ušao u kafe-radnju i poskidao šest originalnih ilustracija svetskih muzičkih zvezda Radovi Davida Vartabedijana – Lemi iz „Motorheda”, Ejmi Vajnhaus, Alis Kuper... Platna sa originalnim ilustracijama slikara i ilustratora Davida Vartabedijana, koja su deo stalne postavke u muzičkoj prodavnici i kafiću „Metropolis” u Makedonskoj ulici, ukradena su u nedelju ujutru.
– Krađa se desila između pola osam i osam časova, kada kafić nije radio. Na snimku koji je zabeležila kamera vidi se kako jedna osoba skalpelom seče veze koja su pričvršćivala platna – saopštili su iz kuće „Metropolis mjuzik”.
Koliko vredi šest ukradenih originalnih ilustracija, prema rečima zaposlenih u „Metropolis mjuziku”, još nisu stigli da utvrde. Poslednje tri godine ove rok karikature činile su stalnu postavku muzičke prodavnice i kafea „Metropolis”.
– Autor ilustracija je prijatelj naše kuće i dopustio nam je da koristimo ilustracije u promotivne svrhe. Gosti, naročito iz stranih zemalja, rado su fotografisali izložena dela – ističu iz „Metropolis mjuzika”.


Lemi iz „Motorheda”


Među ukradenim delima nalaze se ilustracije Lemija iz „Motorheda”, Ejmi Vajnhaus, Alisa Kupera i drugih muzičkih izvođača.
– Prvi put je nestalo šest ilustracija odjednom, a sporadično se dešavalo da nestane poneka – ističe David Vartabedijan za „Politiku”.
To što se radi o printovima, napominje, ne čini ih manje vrednim. Printovi, a posebno oni rađeni u malim serijama, vrede više.
– Čovek koji je vešto ukrao radove kojima će ukrasiti sobu ima dobar muzički i likovni ukus. Od svih „pozajmljenih” ilustracija, verujem da će Ejmi Vajnhaus pokloniti nekome – kazao je umetnik.
Krađa je ipak krađa, smatra, i jedan takav postupak ne može se romantizovati niti opravdati prefinjenim ukusom počinioca.
– Ovo je atak i na samu umetnost. Idejom muzičke galerije koja se može videti tokom cele godine muzička kuća je predstavila moju umetnost i jedan sasvim novi koncept umetničke prezentacije – zaključio je Vartabedijan, inače i autor knjige „Ilustrovani rokenrol vodič”.
    </div>
    <div id="sport">
Stonoteniski klub Crvena zvezda: Nezakonita odluka da Banat bude prvak
Stonoteniski klub Crvena zvezda saopštio je u ponedeljak da je odluka kojom je Banat iz Zrenjanina proglašen šampionom nezakonita, jer nema uporište ni u jednom pravnom aktu.
Zvezda traži hitno obrazloženje na osnovu čega je Savez doneo takvu odluku.
„Odluka Stonoteniskog saveza Srbije o proglašenju ekipe STK Banat iz Zrenjanina za pobednika Super lige Srbije za sezonu 2019/2020, na osnovu toga što u ligaškom delu imao najviše bodova, koja je doneta na elektronskoj sednici Izvršnog odbora 1. jula 2020 godine, poslata je klubovima i postavljena na internet stranici Stonoteniskog saveza Srbije tek 10 jula, sa zavodnim brojem 70 i datumom 10. jul, dakle 10 dana nakon odluke Izvršnog odbora”, navodi se u saopštenju.
„Taj podatak dovoljno govori o načinu rada i samom funkcionisanju organa i kancelarije Saveza i takođe ukazuje da se u periodu između elektronske sednice Izvršnog odbora i obaveštenja klubovima očigledno svašta dešavalo”, poručuju između ostalog iz Zvezde.
    </div>
    <div id="kultura">
Vilazonova Serenada i „Amadeus na biciklu”
Rolando Vilazon, franucsko-meksički tenor, jedan od najboljih u tom fahu, pripremio je sa harfistom Gzavijeom de Mestrom ekskluzivno izvođenje koncerta uživo pod nazivom „Serenada Latina”16. jula na poznatoj sceni Theatre des Bouffes Parisiens. koji će publici biti dostupan na sajtu Dojče gramofona. Ulaznice za ovaj video nastup se naručuju na sajtu DG, čiji je Vilazon ekskluzivac, po ceni od 8,90 evra. Publika će na ovaj način moći da čuje intimne i čarobne aranžmane latinoameričkih pesama za tenor i harfu.
Potom je planirano da 2. oktobra, projekat „Serenada Latina” bude objavljen kao najnovije izdanje DG. Inače ova muzička izdavačka kuća osnovala je novu internet platformu osmišljenu za povezivanje publike sa nastupima velikih umetnika uživo. DG Premijum, dostupan od sada na www.dg-premium.com nudiće ekskluzivne sadržaje ljubiteljima klasične muzike i usredsređen je na produkcijske koncerte.
– Ovaj album je posebna serenada – rekao je ovim povodom Rolando Vilazon i dodao: – To je zbirka prelepih tradicionalnih narodnih i umetničkih pesama iz Latinske Amerike, istinska zbirka poezije i muzike moje velike domovine. Pesme govore o lepoti prirode, ljubavi, tuge, radosti i još mnogo toga. Kompozitori, među kojima su Alberto Hinastera, Karlos Guastavino i Antonio Estevez, napajali su se evropskom tradicijom... ali nisu zaboravili svoje korene koji potiču iz bogate, vesele, a ponekad i melanholične kulture.
Pored toga što nastupa sa najvećim zvezdama današnjice kao što je sopran Ana Netrebko, Rolando Vilazon se oprobao i kao pisac. Upravo je objavio novu knjigu na nemačkom jeziku, svoj poslednji roman „Amadeus na biciklu”, zamišljen kao Mocartovo ljubavno pismo. A u centru zbivanja je meksički adolescent koji sanja da postane operski pevač, uprkos brojnim preprekama.
Posle osvojenih priznanja na takmičenju „Operalija Plasido Domingo” pre više o dve decenije Vilazon je izgradio uspešnu svetsku karijeru. Posebno mesto u njegovom repertoaru imala su Mocartova dela. A pre tri sezone Vilazon je imenovan za umetničkog direktora „Mocartove nedelje” u Salcburgu i na tom mestu ostaće do 2023. Nastupa sa najvećim pevačima, dirigentima i orkestrima na svetu.

Pred virusom nismo jednaki
Mi smo tad zaista bili u najboljim godinama obmotani zadovoljstvom sopstvene zatočenosti, nikad nismo više verovali u bolje sutra, koje je prebrzo došlo, čak i za naš ukus, čak i za ukus najvećih sladokusaca budućnosti.
Ove reči Maje Pelević deo su predstave „Lounli planet” koju kreativna autorska ekipa, uprkos nepovoljnim epidemiološkim okolnostima radi u Ateljeu 212 poštujući sve zdravstvene mere i preporuke. Premijera je planirana za 24. jul u nescenskim prostorima Ateljea 212, kao i oko same zgrade.
Reč je o projektu čiji su autori Maja Pelević, Olga Dimitrijević, Tanja Šljivar, Dimitrije Kokanov i Igor Koruga. Svih pet autora su i koautori koncepta izvedbe, kao i izvođači same predstave. „Lounli planet” je projekat na kome svako od autora piše sopstveni tekst za izvedbu u kome obrađuje neki od odabranih tema u vezi sa pandemijom kao što su: utopijski i distopijski narativi, fenomen socijalnog distanciranja, ishrane, lično iskustvo lečenja...
„Stojim u ovom prostoru svog rada koji je onemogućen, blokiran. Odlučujem da ga proširim izvan scene. I da dekor koji radim bude socijalna koreografija izvan socijalne distance”, deo je teksta Dimitrija Kokanova.
- Tokom vanrednog stanja, vikende, dane i večeri provodili smo, bez mogućnosti da se viđamo međusobno, pa smo razgovore vodili posredstvom telefona i skajpa. Posebno smo obratili pažnju na to šta se dešava sa umetnicima i njihovim radom i primetili smo da postoje različite strategije podrške, te da je jedna od ideja podsticanje umetnika da kroz svoj rad odgovore na krizu. Kako u slučaju našeg kulturnog konteksta nije postojala ta vrsta inicijative, okupili smo se sami sa željom da i mi, kao kolege i prijatelji, osmislimo nekakav projekat, a uprava Ateljea 212 nas je u tome podržala - priča za „Politiku” Dimitrije Kokanov i primećuje:
- Odlučili smo da radimo predstavu koja će odgovoriti formalno na zahteve mera zaštite u toku pandemije, i koja će se baviti našim intimnim i zajedničkim doživljajima i osećanjima tokom izolacije, obustave rada pozorišta, naše zapitanosti za budućnost koja nas tek čeka...
„Onaj ko ima pare može još malo, još nekoliko sati i da preživi, preživljavamo na infuzijama koje jedni drugima zabijamo u vene kao znak solidarnosti kad sretnemo jedni druge što je retko, kopamo po kontejnerima, jedemo plastiku i na kraju krajeva jedemo i jedni druge”, reči su Tanja Šljivar koje će publika imati priliku da čuje u ovoj predstavi.
U pozorišnom foajeu na spratu zatičemo aktere predstave. Tu su i brojni rekviziti: pegla, tiganj, šerpa, fen... ali i maske, dezinfekciona sredstva, voda. I zaista kreativna, pozitivna atmosfera. Umetnici se međusobno dopunjuju, razmenjuju iskustva. „Lounli planet” je imerzivna predstava koja u osnovi koristi koncept specifične turističke ture gde se moraju poštovati propisane mere javnog okupljanja u toku pandemije.
- Svako se na svoj način tokom trajanja pandemije, naročito karantina, suočavao sa sopstvenim demonima i činjenicom da živimo u duboko bolesnom sistemu i društvu. Bili smo toga svesni i ranije, ali je očigledno bilo potrebno da svet na trenutak naizgled stane, da se makar prividno zaustavi, da bismo mogli da shvatimo koliko je nemoguće da na ovaj način nastavimo dalje. Sećam se trenutka kada sam, paradoksalno, počela dobro da se osećam zatočena kao hrčak u svom stanu, kao da je odjednom ta pozicija zatvorenika postala tako istinita - kaže Maja Pelević u dodaje:
- Imala sam osećaj kao da sam prvi put počela iskreno da živim tu istinu. I onda dan kada su nas ’pustili napolje’ kad smo se izmigoljili iz svojih kaveza, izgovarali smo rečenice poput ’dobro je da je prošlo, opet smo slobodni’, a s druge strane tako svesni da je ta sloboda koju mislimo da živimo, zapravo iluzorna.
Dok pratimo probu predstave na propisanoj udaljenosti, razgovarajući sa umetnicima sa kojima se nismo tradicionalno ni pozdravili, spontano se nameće pitanje: kakva je budućnost pozorišta?
- U nekoj daljoj budućnosti, vratiće se u svoj pređašnji oblik: unutar našeg pozorišnog konteksta dominiraće tradicionalne dramske predstave i povremeno će se dešavati neki iskoraci, najčešće na nezavisnoj sceni. Danas, i u narednom periodu, zaista je teško zamisliti da se publika regularno vrati u pozorišne sale. Jer kao što je veliki rizik širenje virusa među publikom, rizično je izlaganje izvođača potencijalnom širenju virusa. Na širem planu zaista je pitanje da li želimo ili ne da se kapitalizam održi i vrati u svoj najvitalniji oblik. Kultura i umetnost naravno trpe. Pozorište je očigledno proglašeno za nebitno. „Lounli planet” je projekat kojim želimo da pokažemo da možemo da radimo, da teatar može da opstane kao umetnička praksa u nekim svojim oblicima. Ne verujem da će sada sve pozorišne institucije fizički prostor scene zameniti ekranskim, virtuelnim prostorima. Ali pretpostavljam da ćemo istraživati forme teatra koje su izvedbeno moguće u ovim nesvakidašnjim okolnostima - kaže Dimitrije Kokanov, dok Maja Pelević konstatuje:
- Svi smo već uveliko svesni da je ovaj virus sve samo ne demokratski i da pred njim nismo jednaki, odnosno neki su opet više jednaki od drugih. Razlika je možda ovog puta u tome da će ova situacija ipak uspeti da pukotine neoliberalnog poretka pretvori u bespovratni procep i pripremi teren za, nadajmo se, sunovrat jednog neodrživog sistema. Druga, distopijska strana medalje je da će se još više produbiti društvene nejednakosti i da će moćni iz svega ovoga izaći još moćniji i sa još većom kontrolom u rukama. Ono što je izvesno jeste da je sada u situaciji opšte konfuzije i neizvesnosti, teško zamisliti bilo šta.
I da na kraju citiramo rečenicu Olge Dimitrijević koja je deo predstave „Lounli planet”: „A opet, ja politički delujem kroz pričanje priča. Pričanje priče je zajedničko iskustvo. I pričamo ih na različite načine...”.  Odnosno Igora Koruge:
„Strah i anksioznost postaju za mnoge norma: Kako da budem sit, ako jedem sve ređe i ređe? Kako da perem ruke, ako nema vode? Kako da ostanem kod kuće, ako nemam kuću? Kako da učim školu preko TV-a, ako nema struje. Kako da se lečim od pandemije, ako sam lišen zdravstvene zaštite? Kako da platim medicinske troškove, ako mi zdravstvena zaštita nije pristupačna?”

Predstavljen Fond solidarnosti kulturnih radnika i radnica
Udruženje likovnih umetnika Srbije (ULUS), Savez udruženja likovnih umetnika Vojvodine (SULUV), Nezavisna kulturna scena Srbije (NKSS), Međunarodno udruženje likovnih kritičara – sekcija Srbija (AICA Srbija), Stanica (Centar za savremeni ples) i Bazaart (Organizacija umetnika iz Srbije i regiona zapadnog Balkana) osnovali su 3. jula ove godine Fond solidarnosti kulturnih radnika i radnica Srbije koji su juče predstavili medijima kod Paviljona „Cvijeta Zuzorić”.
Kako nam objašnjavaju, aktivnosti fonda usmerene su na finansijsku pomoć umetnicima i umetnicama, kulturnim radnicima i radnicama, kao i drugim delatnicima od čijeg radnog angažovanja neposredno zavisi kulturna i umetnička produkcija a koji su izostavljeni u merama Vlade Republike Srbije i ostalih državnih nivoa donetih zarad prevazilaženja finansijskih teškoća nastalih usled posledica epidemije virusa korona. Reč je, kako naglašavaju, o stvaraocima i učesnicima u stvaralačkom procesu koji nemaju status samostalnog umetnika i koji nisu ugovorno ni na koji način sa institucijama angažovani zbog čega su u ovim kriznim vremenima još ugroženiji.
Vahida Ramujkić, potpredsednica Upravnog odbora ULUS-a, podseća na istraživanje Centra za empirijske studije kulture Jugoistočne Evrope, koje je obznanilo podatke rasprostranjenosti finansijske ugroženosti umetnika usled pandemije i naglasila da su u prvoj fazi aktivnosti fonda prikupljena inicijalna sredstva od donatora i da je prvi korak isplata jednokratne pomoći.
– Uspeli smo kao udruženja da se angažujemo oko onih koji su najugroženiji i koji od sistema nisu prepoznati. U ULUS-u je od oko 2.500 članova otprilike petina bez statusa samostalnog umetnika i nisu zaposleni, nisu angažovani po ugovoru i oni su u najvećem problemu. Uspeli smo da sakupimo oko 38.000 evra, što obezbeđuje oko 150 jedinica jednokratne pomoći od 30.000 dinara u bruto iznosu. Kampanja sakupljanja sredstava za drugi krug će početi uskoro kako bismo obezbedili još pedeset jedinica pomoći i pozivamo sve donatore da se odazovu – kaže Vahida Ramujkić.
Otvoren javni poziv za jednokratnu pomoć biće objavljen za koji dan, a od Ministarstva finansija, kako dodaje Aleksandar Popović, predsednik Upravnog odbora Asocijacije NKSS, tražena je dozvola da se isplate oslobode poreza.
– Tu dozvolu čekamo već tri nedelje. Ako bismo je dobili onda bi iznos od 30.000 dinara bio neto iznos. Ovo je prvi put da više umetničkih udruženja nastupa zajedno, solidarna komponenta je izuzetno bitna, kao i to da je fond administriran policentrično – naglašava Popović.
Ova inicijativa kao neposredni povod ima duboku krizu koju su u sektoru kulture izazvali pandemija i vanredno stanje, ali su osnivači podsetili i na loše stanje usled nedovoljnih budžetskih ulaganja, zanemarivanja i brojnih problema u odnosu države prema kulturi i svim njenim akterima, posebno na činjenicu da je u ovoj godini procenat izdvajanja za kulturu iz javnog budžeta spao sa 0,73 na 0,49 odsto.
Naposletku, osnivači su organizovali, kako su rekli, događaj ispred „Cvijete Zuzorić” u ime solidarnosti i sa zajednicom likovnih i drugih umetnika kojima preti oduzimanje ovog prostora u kome rade i deluju već sto godina. Kao što je juče upozoreno, ULUS je potpuno isključen iz pripreme i planiranja projekta rekonstrukcije paviljonskog zdanja od nadležnih institucija koje odbijaju i izbegavaju komunikaciju sa njima na tu temu, a ona bi morala da bude redovna i da teče u duhu saradnje.

Predstava o Leonardu da Vinčiju onlajn
Predstava „Leonardo da Vinči. Skriveno delo” Mikela Santerama, u kojoj uloge tumače Maja Šuša i Molnar Zoltan, a režiju potpisuje Đanluka Barbadori moći će da se pogleda večeras u 21 čas na sajtu Italijanskog instituta za kulturu u Beogradu.
Ova institucija predstavlja tokom tekućeg meseca, svakog utorka, smotru pozorišnih predstava italijanskih autora, na srpskom jeziku, pod nazivom „Italija NA pozornici ON lajn”, u režiji Đanluke Barbadorija, iz udruženja „Ponte tra kulture”. A sve predstave dostupne su tokom narednih 48 sati na onlajn kanalima Italijanskog instituta za kulturu u Beogradu („Fejsbuk”, „Tviter”, „Instagram”). Po završetku izvođenja predviđen je onlajn susret uživo sa glumcima i rediteljem. Postprodukciju videa realizovao je Huan Kamilo Arijas.
Potom je za utorak 21. jula u istom terminu planirana predstava „Njujorški maraton” Edoarda Erbe, uz dramsko čitanje glumaca Miloša Timotijevića i Slavena Došla. A 28. jula na programu je komad „Otvorena veza, skoro pa previše” Franke Rame i Darija Foa, u kojoj uloge tumače Maja Šuša i Aleksandar – Meda Jovanović.
Reditelj predstava Đanluka Barbadori je profesionalni glumac i režiser sa velikim međunarodnim iskustvom. Od 1994. do danas Barbadori je postavio više od 100 predstava sa profesionalnim glumcima i studentima, mladima i adolescentima, čak i u marginalnim i teškim situacijama, u brojnim zemljama. Kao predavač, počeo je svoj istraživački i obrazovni rad devedesetih godina prošlog veka, kroz realizaciju dvojezičnih pozorišnih radionica, stažiranja i intenzivnih pozorišnih kurseva na italijanskom, portugalskom, španskom i engleskom jeziku u različitim gradovima i na festivalima.
    </div>
    <div id="ekonomija">
Stižu na naplatu kamate na minus i kartice iz perioda moratorijuma
Tromesečna pauza u otplati obaveza bankama, za one koji su to prihvatili, nije se odnosila samo na moratorijum u otplati kredita, već i drugih obaveza poput kamate na dozvoljeni minus i kreditne kartice. I one počevši od jula stižu na naplatu, o čemu banke uveliko obaveštavaju korisnike.
U Udruženju banaka Srbije (UBS) kažu da, ako su građani tokom moratorijuma koristili dozvoljeni minus, oni će kamatu na taj novac platiti odloženo. „Kamatu za minus u martu platiće krajem juna, za april krajem jula, a za maj krajem avgusta. Ukoliko takvu obavezu imaju i ona im dospeva u navedenim mesecima, dobro je da razmisle da li će i u tim mesecima koristiti dozvoljeni minus ili će to previše opteretiti njihove račune”, kažu u ovom udruženju.
Pošto je kamata na dozvoljeni minus najskuplja bankarska usluga za one koji su je koristili stići će i nemali iznos.
Prema podacima Narodne banke Srbije, za maj kamata na dozvoljeno prekoračenje u proseku na godišnjem nivou iznosi 28,7, dok je na nedozvoljeni 36,3 odsto.
Prema podacima Udruženja banaka 5,3 miliona korisnika ima čak 7,8 miliona tekućih računa. Iznos dozvoljenog prekoračenja je čak 47 milijardi dinara, a u docnji, što znači nedozvoljenom prekoračenju, čak je 216.000 korisnika.
Što se tiče naplate kamate iz perioda moratorijuma po kreditnim karticama, zavisno od vrste ugovora koji banka ima s klijentom, biće nastavljena od jula.
„Za korisnike revolving kreditnih kartica kod kojih se izmirenje obaveza obavlja minimalnom uplatom pet, deset, 20 odsto, redovna kamata biće pripisana glavnici duga i naplaćivaće se redovnom mesečnom dinamikom, o čemu će banka uredno obavestiti svoje klijente. Redovna kamata će se po isteku moratorijuma pripisati nedospeloj glavnici i korisnik će biti u obavezi da plaća minimalni procenat mesečne otplate kako je ugovorom već ranije definisano”, objašnjavaju u udruženju.
Za korisnike kreditnih kartica koji plaćaju na rate, od jula nastaviće se otplata redovnih rata s periodima dospeća koji su prolongirani za 90 dana. Za korisnike ovih kreditnih kartica neće biti ponovnog obračuna kamate koja je uključena u redovnu ratu.
Kad je reč o otplati dospelih obaveza iz perioda moratorijuma, važno je napomenuti, kažu u udruženju, da je, zbog specifičnosti bankarskih proizvoda i različitih modaliteta koje su banke nudile i ugovarale s klijentima, neophodno pratiti uputstva koje su sve banke detaljno postavile na svojim sajtovima. Takođe, o novim datumima dospeća i visini dospelih obaveza banke će svoje klijente blagovremeno informisati i putem izvoda.
Banke su to već uradile i na sajtu jedne od najvećih pojašnjava se da, za klijente koji su prihvatili moratorijum na dozvoljeno prekoračenje platnog računa, redovne kamate za mart, april i maj nisu naplaćene, a biće naplaćene u naredna tri meseca pri naplati redovne kamate za mesec jun, jul i avgust.
„Naplata obračunate kamate za mart i redovne kamate za jun biće sprovedena za fizička lica na dan 30. jun, odnosno za pravna lica na dan 1. jul 2020. godine. Rok za naplatu obračunate kamate za april i redovne kamate za jul biće za fizička lica 31. jul, a za pravna lica dan kasnije 1. avgust 2020. godine. Naplata obračunate kamate za maj i redovne kamate za avgust za fizička lica je 31. avgusta, a za pravna lica 1. septembra. Za klijente koji su prihvatili moratorijum na dozvoljeno prekoračenje platnog računa nastavlja se obračun zatezne kamate, počev od 1. jula 2020. godine”, navode iz udruženja.
Što se tiče kreditnih kartica, njih u Srbiji ima milion građana, neki i više njih, pošto je ukupno izdato 1,3 miliona kreditnih kartica. Banke su odobrile da građani na ovaj način mogu da podignu 93 milijarde dinara, a oni koriste 33 milijarde dinara. Svoje obaveze po kreditnim karticama ne izmiruje 50.000 vlasnika kartica.

Od države traže pomoć za 65.000 radnika u turizmu
Oko 65.000 radnika u turizmu, zaposlenih u agencijama, hotelima, transportnim preduzećima, tražiće od države dodatnu pomoć kako bi opstali i sačuvali ovaj sektor i radna mesta. Kako za naš list kaže Aleksandar Seničić, direktor Nacionalne asocijacije turističkih agencija Juta, na listi zahteva je na prvom mestu molba da im se u narednih šest meseci odobri pomoć kroz isplatu minimalnih bruto zarada.
– Tražićemo i da nam se „oproste” porezi i doprinosi za prethodna tri meseca, zatim moratorijum na kredite, lizinge i sve druge obaveze prema finansijskim institucijama. Takođe, tražimo i stavljanje moratorijuma na poreze na imovinu. Inače, mnogi u turizmu su se odlučili za uzimanje kredita po povoljnijim uslovima preko Fonda za razvoj, te pozajmice su odobrene, ali isplate nema, jer nema novca – kaže Aleksandar Seničić i dodaje da će tražiti da se te procedure ubrzaju i da postupci dobijanja ovih kredita budu transparentniji.
Ako se procenjuje da agecije u sezoni ka svim destinacijama imaju promet od oko 1,2 milijarde evra, može se reći da su od početka godine izgubile oko 120 miliona evra čiste zarade. Mnogo novca je, objašnjava Seničić, ostalo u pretplati za sledeću sezonu – oko 150 miliona evra. Tek 10 odsto svih aranžmana je realizovano, a prema podacima od prošle nedelje, zabeležen je i pad prometa u turizmu od 93 odsto.
On objašnjava da za sada može da se putuje u Bugarsku i Tursku, međutim mali broj agencija prodaje ove aranžmane. „Generalno, sve je manje putnika. Postoje očekivanja da se nešto iskoristi od aranžmana prodatih za Egipat i Tunis, u koje prvi putnici kreću od sutra. Međutim, to je samo deset odsto od ukupnog broja aranžmana ka svim destincijama”,kaže Seničić za „Politiku”.
U turističkim agencijama je vanredna situacija. Mnogi već sada shvataju da je sektor pokazao i svoju slabost jer je najveći broj agencija prodavao isključivo aranžmane za Grčku. Ponuda se, naravno, formira prema željama putnika, ali većina agencija nema ponude ni za Srbiju, domaće banje i planine, kao ni prema drugim zemljama, pa sada i bukvalno posle zatvaranja Grčke nemaju posao.
– Epidemiološka situacija je svuda loša, ne samo u Srbiji, i nerealno je očekivati da bude drugačije u turizmu. Pomoć nam je neophodna, jer niko od nas ne želi da otpušta radnike, nego da ih zadrže i da, kada sve prođe, nastavimo da radimo – kaže naš sagovornik iz jedne turističke agencija na jugu Srbije.
Gubici prevoznika 60 miliona evra
Goran Aleksić, generalni direktor Poslovnog udruženja „Srbija transport”, koje okuplja više od 100 prevoznika, kaže za „Politiku” da se ovaj sektor nalazi u teškoj materijalnoj situaciji s gubicima koji u ovom trenutku iznose 60 miliona evra. „ Kada je reč o međunarodnim putovanjima i turističkom prevozu, prihod je smanjen za 95 odsto. U međumesnom saobraćaju je na nivou 40 odsto prihoda iz prošle godine, a u gradskom saobraćaju 50 procenata prošlogodišnjih prihoda na teritoriji cele Srbije, s tim da su troškovi poslovanja sada značajno veći od prohoda”, kaže Aleksić. On objašnjava da su prevoznici iskoristili pomoć države kroz isplatu tri minimalne zarade, ali je ta pomoć isplaćena u vreme kada oni i nisu radili (kada im je bila zabranjena delatnost), pa je ta pomoć u stvari otišla radnicima, a ne poslodavcima. „Tražićemo da nam se oproste porezi i doprinosi na plate u periodu od tri meseca jer nismo ni radili, kao i da se smanji akciza na gorivo koja je trenutno značajno veća u odnosu na Evropu i zemlje u okruženju.”

Na posao samo proizvodnja i usluge, ostali mogu i od kuće
Distanca među zaposlenima, dodatne smene, stroga higijena, uputstva o preventivnim merama, ali i posebna pravila u slučaju pojave pozitivnih slučajeva zaraze virusom korona u kompaniji, samo su neke od mera koje se od juče primenjuju u srpskim firmama.
U samom Pravilniku o preventivnim merama za bezbedan i zdrav rad za sprečavanje pojave i širenje epidemije zarazne bolesti, koji je stupio na snagu 11. jula, nisu propisane kaznene mere, ali se one nalaze u Zakonu o bezbednosti i zdravlju na radu. Taj zakon za poslodavca propisuje kazu od 800.000 do 1.000.000 dinara, ako „ne izmeni akt o proceni rizika u slučaju pojave svake nove opasnosti i promene nivoa rizika u procesu rada”. Ista kazna sleduje ako poslodavac zaposlenom ne obezbedi rad na radnom mestu i u radnoj okolini gde su sprovedene mere bezbednosti i zdravlja na radu, kao i ako zaposlenom ne obezbedi korišćenje sredstava i opreme za ličnu zaštitu na radu. Kazna za zaposlene koji ne budu poštovali propisane mere kreće se od 10.000 do 20.000 dinara.
Takođe, u pravilniku se i ne spominje rad od kuće jer, kako nam je rečeno u Ministarstvu za rad, boračka i socijalna pitanja, mogućnost organizovanja rada od kuće je propisana Zakonom o radu. Ali to ne znači da ova preporuka nije i dalje na snazi.
– Zakon o radu utvrđuje mogućnost rada od kuće, zaključivanjem ugovora za obavljanje poslova van prostorija poslodavca (rad na daljinu i rad od kuće). Kada zaposleni po pravilu obavlja poslove u prostorijama poslodavca, zaposleni i poslodavac se mogu sporazumeti da jedan period radnog vremena u okviru ugovorenog zaposleni radi od kuće. Zakonske odredbe koje uređuju rad od kuće mogu da se primene u svim slučajevima kada god to odgovara poslodavcu i zaposlenom ukoliko je to moguće, a posebno ako epidemiološka situacija zahteva socijalnu distancu. Zaposleni koji rade od kuće ne smeju da imaju manja prava i nepovoljnije uslove rada od zaposlenih koji obavljaju iste ili slične poslove u prostorijama poslodavca – kažu u Ministarstvu za rad, boračka i socijalna pitanja.
Što se tiče samog pravilnika, on daje poslodavcima rok od 30 dana da donesu plan primene mera za sprečavanje pojave i širenja epidemije zarazne bolesti.
Ministar rada Zoran Đorđević juče je rekao da je pravilnik sačinjen u saradnji sa sindikatima i poslodavcima. Predviđeno je da se odrede zaposleni koji će biti odgovorni za bezbednost i zdravlje na radu, a da je obaveza poslodavca da obezbedi bezbedan rad, da tamo gde je to moguće bude manje radnika u jednoj prostoriji, da obezbedi dezinfekciona sredstva.
Obaveza poslodavca je, kako je rekao ministar, da se obezbede informacije za zaposlene, da prate mere koje predlažu Ministarstvo zdravlja i epidemiolozi i da se u skladu s tim ponašaju.
Zoran Mihajlović, sekretar Saveza samostalnih sindikata Srbije, naglašava da je ovaj pravilnik sačinjen prvenstveno za proizvodnu delatnost, gde je fizički kontakt među zaposlenima neizbežan i za delatnosti u kojima je nemoguće izbeći odlazak na posao. Pravilnik jeste dobar, kaže naš sagovornik, ali on sumnja da će se dosledno primenjivati.
– Sve je ostavljeno na savest poslodavcu. Kazne tu ne pomažu mnogo. Malo ko od radnika će se usuditi da prijavi poslodavca ako se ne pridržava pravilnika i ako ne poštuje sve mere – smatra Mihajlović.
Zbog pogoršanja epidemiološke situacije, on apeluje na poslodavce da organizuju rad od kuće gde god je to moguće, u cilju sprečavanja širenja zaraze.
– Nema potrebe da administrativni radnici odlaze u preduzeća, zaposleni u IT sektoru i mnogim drugim delatnostima u kojima je posao vezan za računare. Ovo se odnosi i na državnu i lokalnu upravu. Nema potrebe da svi budu u kancelarijama, jer ako su svi na radnim mestima, veća je prenosivost virusa. Dovoljno je samo da se svi prošetaju hodnicima. Treba što je više moguće smanjiti kontakt među zaposlenima i frekvenciju ljudi u firmama. Ako se pokazalo da mogu da rade od kuće u vreme vanrednog stanja, nema potrebe da borave u kancelarijama – naglašava Mihajlović.
U Ministarstvu rada naglašavaju da cilj donošenja pravilnika nije kažnjavanje, već je namera da svaki poslodavac u svojoj kompaniji poveća nivo bezbednosti i zdravlja na radu kako bi zaštitio zaposlene od pojave zarazne bolesti, a zaposleni treba da se pridržavaju tih mera.
Obaveze poslodavaca i radnika
Poslodavac je dužan da pre početka rada obezbedi pisane instrukcije i uputstva o merama i postupcima za sprečavanje pojave epidemije zarazne bolesti, koji sadrže informaciju o simptomima zarazne bolesti. Potom, ukoliko nije organizovan rad u smenama, da sprovede preraspodelu radnog vremena uvođenjem druge ili treće smene s manjim brojem zaposlenih. Poslodavac je dužan da sprovodi pojačanu higijenu i dezinfekciju radnih i pomoćnih prostorija, da obezbedi redovno čišćenje svih površina koje se često dodiruju na radnom mestu, posebno prostorija i opreme kao što su toaleti, kvake na vratima, fiksni telefoni, računarska oprema, ali i da uredi način vođenja evidencije o dezinfekciji radnih i pomoćnih prostorija koju organizuje i sprovodi…
– U slučaju pojave zarazne bolesti kod zaposlenih obaveza poslodavca je da prostor u kome je boravio zaraženi radnik dezinfikuje i provetrava, da utvrdi proceduru ulaska i izlaska u prostorije poslodavca, da precizno definiše pravac kretanja zaposlenih, da organizuje kontrolu kretanja radne jedinice u kojoj je boravio zaraženi, da ograniči kontakte zaposlenih iz organizacione jedinice u kojoj je boravio zaraženi – navode u Ministarstvu rada.
Zaposleni je dužan da sprovodi sve preventivne mere bezbednosti i zdravlja na radu kako bi sačuvao svoje zdravlje, kao i zdravlje drugih zaposlenih. Obavezno mora da obavesti poslodavca ukoliko posumnja na simptome zarazne bolesti kod sebe, kod drugih zaposlenih ili članova svoje porodice.

Potpisane prve subvencije od 8.000 evra taksistima za kupovinu novih vozila
Ministarka građevinarstva, saobraćaja i infrastrukture Zorana Mihajlović potpisala je danas prvih 29 rešenja o odobravanju subvencija od po 8.000 evra taksistima i prevoznicima za kupovinu novih automobila.
„Sada smo odobrili subvencije od 232.000 evra, a podneta su ukupno 1.442 zahteva prevoznika za kupovinu novih automobila, koji će biti obrađivani u narednom periodu”, kazala je ona, prenosi Beta.
Kako je objasnila, odobravanjem subvencija država želi da podstaknemo kupovinu novih automobila koji ispunjavaju najviše ekološke standarde sa motorima „evro 6” ili hibridnih i električnih automobila, kako bi građani prvo dobili kvalitetniju i bezbedniju vožnju, čistiji vazduh i kvalitetnije ekološko okruženje.
Mihajlović je istakla da će prevoznici i taksisti sa rešenjima o subvenciji potpisati ugovore sa bankama ili lizing kućama o kupovini novih vozila, a da će im nakon toga u najkraćem roku biti uplaćena subvencija od 8.000 evra.
Na osnovu Uredbe o dodeli subvencija, taksisti i prevoznici su u obavezi da vozilo ne mogu da otuđe u naredne tri godine, a ministarstvo će od sutra početi da obaveštava prevoznike o odobrenim subvencijama.

Turistički sektor traži pomoć od države
Direktor Nacionalne asocijacije turističkih organizacija Srbije (JUTA) Aleksandar Seničić kaže da će turistički sektor danas zatražiti pomoć od države, jer će u suprotnom mnoga preduzeća koja se bave turizmom bankrotirati.
„Uputićemo danas državi apel za pomoć ovom sektoru, koja je najavljena ranije, ali nije realizovana. Bez pomoći države mislim da će veliki broj preduzeća iz ovog sektora da bankrotira”, rekao je Seničić.
On je za TV Pink naveo da turistički sektor nema perspektivu, da je promet agencija pao za više od 90 odsto u odnosu na isti period prošle godine.
„Oko 100.000 ljudi u Srbiji neposredno ili posredno zavisi od turizma. Biće to izuzetan socijalni udarac, ako ne dođe do neke pomoći”, naglasio je Seničić, prenosi Tanjug.
Podsetio je da od jutros u Grčkoj važe nova pravila za sve turiste koji ulaze u tu zemlju kopnom jer moraju da imaju negativan test na koronu ne stariji od 72 sata, kao i da srpski turisti ne mogu da putuju u Grčku do 15. jula.
„Vrlo je specifična situacija. Očekujemo danas u toku dana da vidimo da li će Grčka i srpske turiste svrstati u tu kategoriju gde ćemo moći da putujemo sa negativnim testom”, naveo je on.
Ističe da će biti teško da se uradi PCR test u Srbiji i da se rezultati dobiju za 72 sata, te ukoliko ta mera ostane čarter letovi za Grčku neće moći da se realizuju.
Plan je bio da od 24. jula krenu redovni čarter letovi za Grčku.

Austrija prekida aviosaobraćaj sa zemljama Zapadnog Balkana
BEČ – U cilju suzbijanja pandemije koronavirusa, Austrija je proširila spisak zemalja za koje važi zabrana sletanja na austrijske aerodrome na sve zemlje Zapadnog Balkana.
Novom uredbom Ministarstva zdravlja lista je proširena sa osam na 18 zemalja.
Od četvrtka na austrijske aerodrome neće više moći da sleću avioni iz svih zemalja Zapadnog Balkana, Bugarske, Rumunije, Moldavije, Egipta.
Ranije je već važila zabrana za letove iz Belorusije, Kine, Velike Britanije, Irana, Portugala, Rusije, Švedske i Ukrajine.
Do kraja jula biće ukinuti letovi iz i ka Beogradu, Bukureštu, Kairu, Podgorici, Sarajevu, Srbiju, Skoplju, Sofiji, Tirani i i Varni, prenosi Tanjug.
Prema uredbi postoje izuzeci, ali u to spadaju samo „letovi u interesu Austrije”, kao i sletanje teretnih aviona, aviona koji prebacuju bolesne, ili vraćaju austrijske državljane, odnosno prevoze medicinsko, negovateljsko osoblje, te i radnike za pomoć u poljoprivredi.
    </div>
    <div id="vesti">
U sredu nastavak saslušanja Tačija u Hagu
PRIŠTINA - Posle šest sati okončano je saslušanje predsednika Kosova Hašima Tačija pred Specijalnim tužilaštvom u Hagu.
Tači potom nije novinarima dao izjavu, sem da će se saslušanje nastaviti sutra u 13.00 sati.
Tači je i juče saslušavan skoro šest sati prisustvo njegovog advokata, Amerikanca Pjera Ričarda Prospera.
Kancelarija specijalizovanog tužioca saopštila je 24. juna da su Tači i lider DPK Kadri Veselji na optužnici, krajem aprila podnetoj Specijalnom sudu na potvrdu, prenosi Beta.
Tači, Veselji i druga lica, čija imena tada nisu saopštena, u optužnici se terete za „niz zločina protiv čovečnosti i ratnih zločina, uključujući ubistvo, prisilno nestajanje lica, progon i mučenje”.
U optužnici se navodi da oni snose krivičnu odgovornost za skoro 100 ubistava.
Žrtve krivičnih dela iz optužnice su stotine lica čiji je identitet poznat i među kojima su kosovski Albanci, Srbi, Romi i lica drugih nacionalnosti, kao i politički protivnici.
Uz to su dva zvaničnika tada optužena za ometanje i podrivanje rada tog suda, uz tajnu kampanju za ukidanje zakona o Specijalizovanim većima.

Za dva dana na drumovima poginulo deset ljudi
Deset osoba poginulo je prošlog vikenda na putevima u našoj zemlji, a od početka ovog meseca, zaključno sa 12. julom, u udesima je poginulo 25 ljudi, što je za četiri manje nego u prvih 12 dana jula prošle godine.
Statistika ove godine beleži manji broj saobraćajnih udesa, povređenih i poginulih u Srbiji. Prošle godine je upravo krajem juna i početkom jula bio zabeležen drastičan porast broja nesreća i smrtno stradalih, pa je tako samo tokom jednog vikenda u julu zabeleženo 15 pogibija.
Ove godine su, međutim, znatno drugačije okolnosti – pandemija virusa korona, vanredno stanje, vanredne situacije u mnogim gradovima i manje vozila u tranzitu kroz našu zemlju, kao i onih koji su se uputili ka Egejskom, Jonskom i Jadranskom moru.
Ove godine imamo za 3.500 manje saobraćajnih nesreća nego u prvih šest i po meseci prošle godine i 2.300 manje povređenih, ali je pritom broj poginulih samo za šest manji nego lane, što znači da je veći broj saobraćajnih udesa imao fatalan ishod.
– Ovu godinu nikako ne možemo svrstati u tipičnu, pa je tako i letnja sezona potpuno atipična. Prošle godine u ovo vreme imali smo desetine hiljada vozila više u tranzitu, jer je veliki broj stranih državljana koristio svoje odmore. Ova godina svakako ima svoje specifičnosti, koje diktira postojeća pandemija. Na osnovu reči stručnjaka, pandemija ostavlja na pojedine građane i snažne psihičke posledice, što ljudi eksponiraju kroz svoje svakodnevno ponašanje, a sve to možemo dovesti u vezu sa stanjem u saobraćaju, jer je jedan od osnovnih faktora bezbednosti – upravo čovek. Odsustvo pažnje, svesti, savesti, pa i minimalna bahatost, može rezultirati fatalnim ishodom – kaže Jasmina Milošević, direktorka Agencije za bezbednost saobraćaja.
Jedan od najčešćih uzroka nesreća tokom letnjih meseci je umor vozača. Ove godine je svaka peta osoba poginula zbog prekoračenja brzine, a svaka deseta zbog vožnje u pijanom stanju.
– Prethodne godine smo imali najveća stradanja upravo u julu. Zato apelujemo na naše građane i pozivamo ih na poštovanje saobraćajnih propisa i podsećamo na važnost bezbednog ponašanja u saobraćaju – naglašava Jasmina Milošević.
Ove godine je u udesima poginulo 43 mladih i četvoro dece, a ukupan broj smrtno stradalih je 239, što je samo šest manje nego prošle godine u istom periodu. Povređeno je oko 7.400 ljudi, a lane 9.678. Ukupan broj saobraćajnih nesreća do 12. jula ove godine je 14.711, a prošle u istom periodu taj broj je bio 18.174.
Najmanje udesa ove godine bilo je u aprilu, za vreme vanrednog stanja, ukupno 1.427, što je upola manje nego u aprilu 2019. Međutim, već u maju, mesecu kada je ukinuto vanredno stanje, broj nesreća bio je 2.265, što je za skoro sedam stotina manje nego u istom mesecu prošle godine, ali je broj poginulih bio veći ovog maja (35) nego prošlog (32).
U junu se broj smrtno stradalih povećava na 48, što je za sedam manje nego u junu prošle godine, a u prvih 12 dana jula život je u saobraćajnim udesima izgubilo 25 osoba, što je za četiri manje nego u istom periodu prošle godine. Međutim, broj povređenih (oko 280) smanjen je čak za 63 odsto, dok je broj nesreća smanjen za 16 odsto.
U letnjim mesecima najviše stradaju vozači i putnici u automobilima (svaki drugi poginuli), zatim pešaci (25 odsto ili svaka četvrta poginula osoba), a slede motociklisti i mopedisti (14 odsto).
– Podaci pokazuju da su letnji meseci „najnebezbedniji”. Tada u saobraćajnim nesrećama pogine oko trećina svih smrtno stradalih osoba u toku godine. Svakoga dana u letnjim mesecima se dogodi oko 100 udesa. U proseku leti mesečno 50 osoba pogine i oko 1.700 zadobije povrede. Povećanje broja saobraćajnih nesreća i nastradalih osoba dovodi se u vezu sa povećanim obimom saobraćaja, nepogodnim vremenskim uslovima, kao što su visoke temperature, povećanim prisustvom dvotočkaša i biciklista u strukturi saobraćajnog toka, ali i većim brojem mladih kao vozača i putnika u vozilu – navodi Jasmina Milošević.
Zato sada posebno apeluje na mlade ljude da poštuju saobraćajne propise, da vezuju sigurnosne pojaseve na prednjim i zadnjim sedištima, da nikako ne upravljaju vozilom pod uticajem alkohola i da poštuju ograničenja brzine.

Uhapšena zbog trgovine drogom, zaplenjene 553 tablete
Smederevska policija, u saradnji sa Višim javnim tužilaštvom, uhapsila je T. M. (38) iz Smedereva, zbog postojanja osnova sumnje da je izvršila krivično delo neovlašćena proizvodnja i stavljanje u promet opojnih droga, sopšteno je iz MUP-a Srbije.
Policijski službenici su u njenom stanu pronašli 553 tablete sa liste psihoaktivnih supstanci, dve biljke indijske konoplje, manju količinu marihuane, elektronsku vagu za precizno merenje, kao i novac za koji se sumnja da potiče od prodaje narkotika.
Osumnjičenoj je određeno zadržavanje do 48 sati nakon čega će, uz krivičnu prijavu, biti privedena višem javnom tužiocu u Smederevu.

Osumnjičen za silovanje i paljenje objekata u okolini Prokuplja
PROKUPLjE - Zbog sumnje da je pre četiri dana u okolini Bojnika silovao ženu, uhapšen je 26- godišnji Prokupčanin. U policiji kažu da se osumnjičeni tereti i za paljenje 7 pomoćnih objekata u okolini Prokuplja i Bojnika i krađu telefona.
Prema podacima iz policije, osumnjičeni M. S. se tereti za krivična dela silovanje, izazivanje opšte opasnosti i krađe.
– M. S. se sumnjiči da je u prethodna dva dana zapalio 7 pomoćnih objekata kuća u selima u okolini Prokuplja i Bojnika. Požare u kojima niko nije povređen ugasili su vatrogasci. Sumnjiči se i da je 11. jula ove godine u okolini Prokuplja ukrao telefon iz otključanog vozila - kažu u policiji.
Osumnjičenom je određeno zadržavanje do 48 sati i on će u zakonskom roku biti saslušan od strane nadležnog tužilaštva.

Nastavljeno ispitivanje Tačija u Hagu
HAG - Predsednik privremenih prištinskih institucija Hašim Tači došao je oko 13:30 u prostorije Specijalizovanih veća i tužilaštva na nastavak ispitivanja, koje je počelo u ponedeljak, preneli su prištinski mediji.
On je juče nakon ispitivanja, koje je trajalo više od šest sati, izjavio da je sve vreme slušao o tehničkim pitanjima koja su mu postavljali predstavnici Tužilaštva i njegov pravni zastupnik.
Tači se, kako je sam saopštio, nalazi u Hagu na poziv specijalizovanog tužioca, koje tu informaciju nije potvrdilo.
To tužilaštvo je 24. aprila podiglo optužnicu protiv njega za niz ratnih zločina na Kosovu i Metohiji, a sada se ona nalazi kod sudije zaduženog za njeno preispitivanje i donošenje odluke o potvrđivanju, saopštilo je krajem juna Specijalizovano tužilaštvo.
Prema saopštenju tužioca, Tači, Veselji i drugi osumnjičeni iz optužnice terete se za skoro 100 ubistava.
Žrtve krivičnih dela iz optužnice su stotine lica čiji je identitet poznat i među kojima su kosovski Albanci, Srbi, Romi i lica drugih nacionalnosti, kao i politički protivnici, prenosi Tanjug.
U decembru 2011. godine, švajcarski senator Dik Marti, izvestilac Saveta Evrope, objavio je izveštaj u kome je navedeno nekoliko bivših vođa Oslobodilačke vojske Kosova koji su umešani u ratne zločine.
Kosovska skupština usvojila je zakon o osnivanju Specijalizovanih veća i Specijalizovanog tužilaštva u avgustu 2015. godine.
Njihovo sedište je izmešteno u Hag zbog bezbednosti žrtava i svedoka predstojećih postupaka.

Porodica krila 100.000 funti u hlebu, čipsu, prašku za pranje
Na prelazu Gradina, carinici su u saradnji sa policijom, sprečili četvoročlanu porodicu da preko granice prenese više od 100.000 neprijavljenih funti skrivenih u gotovo svim stvarima koje su poneli sa sobom na put.
Neprijavljene funte su se tako našle čak i u vekni hleba, ali i u kesici čipsa, pakovanjima vlažnih maramica, kuhinjskih krpa, higijenskih uložaka, pampers pelena, pa i u deterdžentu za pranje veša, preneo je Tanjug.
Prekršaj je otkriven, kako su saopštili iz MUP-a, kada je sinoć oko 21 sat, na izlazu iz zemlje, za detaljan pregled izdvojen „audi” britanskih registarskih oznaka, kojim je ka Turskoj putovala četvoročlana porodica britanskih državljana – roditelji sa dvoje dece.
Upitani da li imaju nešto za prijavljivanje, roditelji su rekli da sa sobom nose samo lični prtljag i ukupno oko 9-10 hiljada evra.
Ispostavilo se, međutim, da novca ima znatno više, jer čim su carinici započeli kontrolu, najpre su u kesi sa hranom pronašli veknu hleba „nafilovanu” svežnjevima novčanica.
Zatim su sakrivene funte pronađene i u kesici čipsa, kao i u originalnim pakovanjima pampers pelena, vlažnih maramica, higijenskih uložaka, deterdženta za pranje veša i među kuhinjskim krpama.
U prtljagu je otkriveno ukupno 101.705 funti, da bi potom i u torbici 46-godišnjeg vozača carinici pronašli još 6.650 evra.
Svakom članu porodice vraćen je iznos u protivvrednosti od 10.000 evra (ukupno 40.000 evra), dok je ostatak od 71.555 funti zadržan do okončanja prekršajnog postupka.

Univerzitet se već ogradio od buduće savetnice ministra prosvete
Prof. dr Ljiljana Marković, v. d. dekana Filološkog fakulteta u Beogradu, postaće novi savetnik Mladena Šarčevića, ministra prosvete, specijalizovan za pitanja međunarodnih bilateralnih odnosa, lektora i lektorata za učenje srpskog jezika i književnosti pri stranim univerzitetskim centrima, najjačim stubovima promocije naše kulture u inostranstvu. Ministar je za „Politiku” potvrdio te navode koji su se nekoliko dana, pod neimenovanim izvorima, provlačili u medijima i na društvenim mrežama. Istovremeno, Etički odbor Univerziteta u Beogradu je prof. Marković izrekao javnu opomenu za „neetičko i neakademsko ponašanje dekana”, što za naš list potvrđuje i prof. dr Ivanka Popović, rektorka UB-a.
Time je odbor kao drugostepeni organ potvrdio raniju prvostepenu javnu opomenu Odbora za profesionalnu etiku UB-a koji je tu meru Markovićevoj izrekao na osnovu zahteva 22 nastavnika Filološkog fakulteta u Beogradu iz oktobra 2019. godine, o čemu je naš list izveštavao. Rektorka Popović nije odgovorila na naše pitanje o navodima koje je na „Tviteru” objavio Milovan Šuvakov, pomoćnik ranijeg ministra prosvete, da je Markovićeva time postala i prvi dekan koji je dobio snažnu akademsku „packu” zbog povrede Kodeksa profesionalne etike UB-a, kojom se univerzitet ograđuje od njenog ponašanja.
Naime, prema članu 17. Pravilnika o radu etičkih komisija i Odbora za profesionalnu etiku UB-a javna opomena „predstavlja izraz neslaganja akademske zajednice sa nedopuštenim ponašanjem iz kodeksa, kao društveno neprihvatljivim postupanjem. Mere imaju za prvenstveni cilj bezuslovno ograđivanje univerziteta i njegovih članica od navedenog ponašanja, kao i upućivanje poruke najširoj javnosti da su takvi oblici ponašanja neprimereni članovima akademske zajednice”. Rektorka potvrđuje da profesorka Marković više ne može da bude dekan, a na „Politikino” pitanje, da li je onda etično i moralno i da savetuje ministra prosvete Popovićeva kaže da nije u njenoj nadležnosti „da se izjašnjava o funkciji u drugoj instituciji”. U kratkoj izjavi za naš list Šarčević se nije osvrnuo na pominjanje javne opomene prof. Marković. Inače, ova mera još nije istaknuta na sajtu Odbora za profesionalnu etiku. U rešenju Etičkog odbora se navodi da su glasala četiri, od njihovih pet članova, i da su tri odlučila za javnu opomenu zbog povrede kodeksa, dok je četvrti bio čak za izricanje i strože mere dekanici – javne osude.
Na teret joj se stavljaju povred tri člana Kodeksa profesionalne etike, odnosno da se kao dekanica nije starala o ostvarivanju i unapređivanju etičkih standarda fakulteta i da, uprkos zahtevima, nije formirala tamošnju Etičku komisiju (član 2) Opomenuta je i zbog povrede člana 31. jer je suprotno Statutu UB-a, u kom piše da dekan ne može biti izabran na funkciju u državnom organu (član 65. stav 5), duže od godinu dana bila odbornik Skupštine grada Beograda. Treći razlog neakademskog ponašanja Markovićeve je povreda člana 32. jer je bila u sukobu interesa zbog „istovremenog obavljanja funkcije dekana i funkcije prodekana za finansije”.
Prof. dr Adrijana Marčetić, profesor na Katedri za opštu književnost, potpisnica zahteva 22 nastavnika Filološkog fakulteta za ispitivanje da li je njihova dekanica povredila etički kodeks, smatra da je funkcija koju Markovićeva dobija u ministarstvu „očigledno izmišljeno mesto, kojim žele da joj daju mogućnost da ode pod izgovorom da prelazi na bolju poziciju”.
– Ali bruka je već pukla, svima je jasno ko je Ljiljana Marković, i to će biti veoma loša poruka našim studentima i mladima uopšte koji treba da ostanu da žive i rade u ovoj zemlji. Onima koji su pratili slučaj dekanke Marković potpuno je jasno da je javna opomena jedina moguća ispravna odluka. Srećni  smo što je Etički odbor UB-a jednoglasno potvrdio naše navode dela kojima smo već duže od godinu dana ukazivali na malverzacije Markovićeve. Ovo je prvi put u istoriji ovog UB-a da se jednom dekanu izriče javna opomena zbog kršenja profesionalne etike i to pokazuje koliko je naš univerzitet, na čelu sa rektorkom Popović, snažna i ozbiljna institucija, posvećena negovanju najboljih akademskih tradicija – zaključuje Marčetićeva.

Nemar i krađe proredili zelene tampon-zone
Pančevo – Kilometri zaštitnih pojaseva, privatne šume i voćnjaci puni su rupa, nemilosrdno oštećeni nemarom poljoprivrednika ili akcijama lopova. Crne se ugljenisani zeleni špaliri mladica iz „sezone“ paljenja strnjišta na obodima Omoljice, Starčeva, Banatskog Novog Sela... U čitavom ataru stabla su i lomljena, sečena, vađena na putnim pravcima uz oranice, dok su bizarni slučajevi drskih krađa u vreme vanrednog stanja zabeleženi u Dolovu, gde je nestalo 90 stabala lešnika i 2.500 sadnica mladog malinjaka.  Svoje „razloge” imaju i seljaci i lopovi. Prvima pojasevi znaju da zasmetaju pri korišćenju atarskog puta, ulasku i manevrisanju mašinama u polju, pa se ne mari mnogo, samo da se što pre završi posao.
„Krađe i vađenje drveta i to mladica po šumarcima, takođe su redovna pojava iako ona teško mogu poslužiti za ogrev, pa ostane samo šteta od uništene buduće šume“, napominje Goran Stamensković, jedan od dvojice poljočuvara starčevačke službe, koja se bavi kontrolom i obaveštavanjem mesne kancelarije o nemilim događajima sa terena.
Samo od 2015. godine, od kada je na snazi Projekat za podizanje vetrozaštitnih pojaseva na teritoriji Pančeva, a koji sprovodi pančevačko JKP „Zelenilo“, iz gradske kase  je u zaštitne pojaseve ugrađeno blizu stotinu miliona dinara i posađeno na desetine hiljada mladica širom atara. Dve decenije podizanja zelenih ograda drveća, koje štite upravo njive od nanosa i erozije, prošle je nastavljeno popunom od 7.500 novih sadnica za šta je Pančevo potrošilo 11,5 miliona dinara, a još 6 miliona stiglo je iz Zelenog fonda Ministarstva zaštite životne sredine. Samo od početka ove sezone zasađeno je novih 2,5 hiljade stabala duž puteva u atarima Dolova, Banatskog Novog Sela i na novom kačarevačkom putu, dok je budžet za ovaj posao u 2020.  opredelio novih 10 miliona dinara.
„Posla oko zaštitnih pojaseva ima stalno. Osim redovnog posla postavili smo i betonske belege ofarbane crvenom bojom, kako bi jasno obeležili granični pojas u kom se sadi pojas. Dešava se i da oko deset posto sadnica propadne zbog prirodnog sušenja materijala, pa biramo vrste otpornije na visoke temperaturne razlike, kao što su sitnolisni brest, topola i jasen, a sada je u toku zalivanje posađenih sadnica i košenje šiblja koje guši mladice”, kaže Ženja Marinsković za „Politiku“, rukovodilac projektovanja, prostornog planiranja i uređenja zelenih površina u JKP „Zelenilo”.
Omoljički lovci pak podsećaju da se još u doba Marije Terezije oko puta i duž njiva sadilo drveće ne ukrasa već nužde radi, kako bi se sprečilo spiranje puteva i zaštite graničnih slojeva oranica od udara banatske košave i nanosa. Shvatili su da pojasevi nisu tu zabadava, na terenu pre desetak godina u zimu, kada su kolone vozila ostale zavejane na južnobanatskim putecima, jer je ova regija, kažu, najogoljenija u Evropi, a zna se šta se dešava zimi kad dune košava. Zato su ovde meštani i sami plaćali na stotine sadnica i sadili ih zajedničkim snagama čitavog sela.
Zaustavljanjem daljeg uništavanja tampon zona između drumova, njiva i vetrova sa Karpata, rušenja međa, oranja atarskih puteva i komšijskih zasada, bavi se od pre nekoliko godina organizovana gradska poljočuvarska služba. Njeni pripadnici su dobili status službenih lica i desetak novih vozila za pokrivanje 70.000 hektara, a na snazi su stalni apeli oštećenih da se počne sa kažnjavanjem, jer zakon postoji, ali se ovde ne poštuje. Tako traje pravi odbrambeni rat poljočuvara i inspekcije uz asistenciju  policije, ali do sada nije zabeležen slučaj procesuiranja izgrednika, dok ekološki upućeni podesećaju da ovakvim ponašanjem upravo prvi korisnici vetrozaštitnih pojaseva, „seku granu na kojoj sede“.

EU „zatvorena” za građane Srbije bar dve nedelje
BRISEL - Ambasadori zemlja članica EU 27 skinuli su Srbiju sa liste zemlja za koje je do sada važila preporuka za mogućnost putovanja preko spoljnih granica Šengena,na najmanje dve sedmice, javlja dopisnik Tanjuga iz Brisela.
Srbija je, zajedno sa Crnom Gorom, skinuta sa liste Saveta EU zbog pogoršane epidemilološke situacije u zemlji.
Dodaje se da će se o mogućnosti otvaranja spoljnih grabica EU za građane Srbije razgovarati ponovo za dve nedelje.

Nova kovid bolnica na Batajničkom drumu
Ministar odbrane Aleksandar Vulin obišao je radove na pripremi za izgradnju objekta za smeštaj i lečenje lica obolelih od infekcije kovid 19 u vojnom kompleksu „Zemun ekonomija” na Batajničkom drumu, saopštilo je Ministarstvo odbrane. Vojnograđevinska ustanova Beograd radi na ovoj lokaciji na raščišćavanju terena. 
Kako je rekao Vulin, izvršavajući naređenje vrhovnog komandanta Vojske Srbije Aleksandra Vučića, Ministarstvo odbrane obezbedilo je odgovarajuću lokaciju iz fundusa zemlje koje to ministarstvo koristi. 
Reč je o lokaciji u blizini dve velike saobraćajnice, Batajničkog druma i auto-puta, čija je površina jedan hektar i 58 ari. Zahteve za izgradnju bolnice preciziraće Uprava za vojno zdravstvo u saradnji sa Ministarstvom zdravlja.
    </div>
    <div id="zdravlje">
Preminulo 13 pacijenata, zaražene 344 osobe
U Srbiji je u poslednja 24 časa testirano 8.659 osoba, a koronavirus je potvrđen kod 344. Preminulo je 13 pacijenata a od početka epidemije u našoj zemlji ukupno je od posledica kovida 19 preminulo 418 ljudi. U zdravstvenim ustanovama na respiratorima trenutno se nalazi 170 ljudi
Zlatibor Lončar, ministar zdravlja, rekao je konferenciji za novinare, da je od koronavirusa obolelo 70 zdravstvenih radnika i oni se nalaze na bolničkom lečenju, dok je još 500 pozitivno virus korona i nalazi se u izolaciji.
Lončar je precizirao da je u prethodna 24 sata u kovid ambulantama u Beogradu bilo 3.225 pregleda. U Srbiji je od poslednjeg izveštavanja testirano 8.659 osoba, 344 osobe su pozitivne na virus koronu, umrlo je 13 pacijenata, a 170 je na respiru.
„Ovi podaci dovoljno govore sami za sebe, dovoljno govore koliko je ozbilna situacija”, rekao je ministar. Kapaciteti bolnica u Beogradu su na maksimumu, sve kovid bolnice su 90 odsto popunjene, kaže ministar zdravlja Zlatibor Lončar.
Dodao je da će tokom dana Institut za reumatologiju početi da radi sa dodatnim kapacitetima. "Najljubaznije molim sve građane Srbije da je krajnje vreme da uzmemo stvar u svoje ruke, da ispoštujemo mere koje su neophodne i izađemo iz ovoga", poručuje Lončar.
Apelovao je na ljude da na idu u masu, da ne budu sa više ljudi posebno u zatvorenom prostoru, da nose maske i drže distancu.
Među obolelima najviše osoba starosne dobi od 30 do 50 godina
Kada je reč o starosnoj dobi pacijenata, Lončar kaže da su to sada u proseku mlađe osobe nego što je bilo u prvom piku. "Njihovo lečenje traje duže i klinička slika im je ozbiljnija", dodao je Lončar.

Goran Stevanović (Fotografije Tanjug/Vlada Srbije/Slobodan Miljević)
Direktor Infektivne klinike dr Goran Stevanović kaže da je među obolelima najviše osoba starosne dobi od 30 do 50 godina. Doktorka Darija Kisić Tepavčević je rekla da obolevaju najviše oni koji su najmanje primenjivali preventivne mere i oni koji su bili najizloženiji virusu.
Vodimo računa o lekarima, nijedna bolnica nije ostala bez kadra
Ministar zdravlja Zlatibor Lončar rekao je danas da, i pored toga što je jedan broj zdravstvenih radnika zaražen, ima ih dovoljno i nijedna kovid bolnica nije ostala bez medicinskog kadra.
Ako radite sa kovid pacijentima i pored korišćenja svih mera zaštite ne može se izbeći da i zdravstveni radnici budu zaraženi, rekao je Lončar posle sednice Kriznog štaba i istakao da se o njima svakako vodi računa.
„U ovom trenutku mogu reći da nemamo problem, i nastavićemo dalje da štitimo zdravstvene radnike. Oni su prioritet, jer bez njih ne bi mogli voditi ovu bitku”, kazao je on, preneo je Tanjug.
Oni, ističe, prolaze kroz redovno testiranje, prate se i saopštavaju tačni podaci i pomaže da se što pre oporave. Lončar je rekao da ni u jednom trenutku nije bio problem da je ijedna ustanova ostala bez zdravstvenih radnika.
Ukazao je da je izražena solidarnost kod zdravstvenih radnika, i kada neko ispadne zbog zaraze, neko drugi ulazi na njegovo mesto, bez pitanja „zašto on ili zašto sada”.
Ne razmatra se uvođenje policijskog časa

Darija Kisić Tepavčević
Ne razmatra se mogućnost uvođenje policijskog časa i bilo kojih drugih mera ograničenja slobode kretanja u borbi sa virusom korona, kaže epidemiolog i član Kriznog štaba Darija Kisić Tepavčević.
Ona je navela da u ovom momentu takve mere nisu potrebne, da su one imale smisla na početku epidemije da se zaštiti najstarija populacija i da se pripremi zdravstveni sistem - nabave respiratori, testovi, izgrade privremene bolnice.
„U tom momentu to se pokazalo kao efikasna preventivna i protivepidemijska mera, što se odrazilo i na broj obolelih i umrlih koje smo imali”, naglasila je ona.
Ističe da ćemo se još dugo boriti sa virusom korona, da je lična odgovornost veoma važna i da svi treba da se ponašamo kao da smo zaraženi. „Sve zavisi od nas. Ne možemo da uspemo ukoliko svako u borbi protiv ovog virusa ne preuzme svoju ulogu”, istakla je ona.
Ministar zdravlja Zlatibor Lončar rekao je da će doći na naplatu okupljanja ovih dana u pojedinim gradiovima Srbije. On je na konferenciji za medije pokazao slike sa protesta u Beogradu, Novom Sadu, kao i okupljanja u Bujanovcu, na kojima se vidi da niko u jednoj masi ljudi ne nosi masku i da se ne drži rastojanje između okupljenih.
„Za posledicu, imaćemo povećan broj obolelih”, rekao je Lončar i pozvao građane da poštuju mere zaštite, nose maske u zatvorenom prostoru, drže rastojanje na otvorenom. Upitan da li je u Srbiji agresivniji soj virusa korona, ministar je rekao da se „na neproverene tvrdnje ne može odgovarati”.
„Nije profesionalno i etički. Razgovaramo samo o činjenicama i što je dokazano”, zaključio je on, prenosi Tanjug.


Zlatibor Lončar
Opasno je medijski procenjivati koji lek leči
Opasno je govoriti koji lek leči obolele od korona virusa, to je klizav teren, kazao je ministar zdravlja Zlatibor Lončar . Njemu je, naime, upućeno pitanje da li je pacijentima koji su lečeni hlorokinom proveravan srčani ritam pre davanja terapije, te koliko među umrlima ima lečenih hlorokinom. Ministar je uzvratio da bi trebalo razmisliti pre nego se postavi takvo pitanje:
„Nisam to rekao zato što nemate pravo da postavite pitanje, već što se time kod nekih ljudi unosi mnogo tema za razmišljanje. Ne znate da li ste pitanje postavili zato što je deo farmaceutske industrije to hteo”, kazao je on.
Zamolio je sve novinare da ulaze u „igru velikih” farmaceutskih kuća, te ukazao da su vesti o efinasnosti bilo kog leka uglavnom medijske, a ne medicinske i naučne. Lončar je ukazao da se svake dve nedelje mogu čitati spektakularni natpisi o nekom leku koji leči koronu.
„Onda akcije tog leka nenormalno skaču, i to traje par nedelja, a potom se dobije informacija da ipak nije to pravi lek. Zamolio bih, zbog vas, da pokušate da ne uđete u tu igru. To je ozbiljna igra velikih. Opasno je govoriti koji lek leči, to je klizav teren”, poručio je ministar.
Direktor Infektivne klinike Goran Stevanović rekao je da je hlorokin samo jedan od lekova koji se nalazi u nacionalnom protokolu. „Za svaki lek predviđene su indikacije i kontraindikacije, mere opreza. Za svaki od lekova koji se trenutno koristi postoji čitav spektar šta sme i kada ne sme da se koristi. S hodno tome se prilagođava terapija za svakog pojedinačno”, objasnio je on.
Stevanović je potvrdio da ima pacijenata koji dobijaju hlorokin i dodaje da je sigurno da ima i pacijenata koji su dobijali taj lek koji su umrli. „Ali, svi ti pacijenti koji su umrli bili su lečeni, neki hlorokinom, neki drugim lekovima. Nijedan pacijent nije premnuio a da mu nije data najbolja moguća terapija koju smo imali”, ukazao je on, prenosi Tanjug.

U Šapcu zaraženo još 105 osoba
ŠABAC - Prema poslednjim rezultatima Zavoda za javno zdravlje Šabac, u tom gradu je virusom korona zaraženo još 105 osoba, čime je broj pozitivnih osoba na kovid 19 premašio 900.
U kovid ambulantu u proseku se javi više od 200 građana svakog dana, a kako je navela načelnik za kontrolu i prevenciju bolesti Z ZJZ Šabac Dragana Radojčić, u odnosu na april mesec, kada im je prosek godina obolelih bio oko 49 godina, sada taj prosek iznosi oko 43.
„To znači da je mlađa populacija više zahvaćena u ovoj situaciji”, kazala je Radojčić za RTS, prenosi Tanjug.
Ističe da je situacija i dalje nepovoljna, s tim što i dalje postoji nada da će maksimum za nedelju dana doći u neku bolju situaciju.
Kako kaže, Veterinarski specijalistički institut će početi sa većim kapacitetom da radi.
„Ono što mogu da vam kažem, jeste da imamo 104 obolele osobe preko 65 godina”, kazala je Radojčić.

Petočlana porodica iz Srbije u bolnici u Janjini zbog koronavirusa
Od našeg dopisnika
Atina – Petočlana porodica iz Srbije koja se nalazila na letovanju na Lefkadi pozitivna je na kovid-19 i hospitalizovana u Janjini.
Reč je o roditeljima i troje dece koji su bili na jedrenju nedaleko od Lefkade i koji su posle prijave simptoma zatražili lekarsku pomoć.
Otac je imao visoku temperaturu, ali su testovi pokazali da je zaražena i majka kao i troje dece.
Prema informacijama grčkih medija, roditelji se nalaze u kovid bolnici u Janjini, a deca na pedijatrijskoj klinici u istom gradu.
Inače, Grčka je zbog porasta broja obolelih, posebno među lokalnim stanovništvom na severu zemlje, pooštrila mere, te se do kraja meseca zabranjuju vašari, festivali i masovna okupljanja, kontroliše se poštovanje mera zaštite u ugostiteljskim objektima, na plažama i plažnim barovima.
Zvanična zabrana za ulazak srpskih državljana u Grčku na snazi je do 15. jula. Dakle, očekuje se nova odluka i prema tumačenju ovdašnjih medija, pre svega uzimajući u obzir epidemiološku situaciju, zabrana bi mogla da važi do 1. avgusta.

Kon: Činjenica je da je bilo grešaka u bazi podataka o epidemiji
Epidemiolog Predrag Kon izjavio je danas da je činjenica da je bilo grešaka u bazi statističkih podataka o epidemiji korona virusa u Srbiji.
Navodeći da je to veliki problem, ne samo organizacione prirode, Kon je rekao da će biti izvršena revizija tih podataka što će po njegovim rečima, omogućiti da na dalje imamo „mnogo bolji” sistem praćenja.
„Nije da nemamo testova, nego malo-malo pa imamo zagušenje. Rezultati koji se objavljuju su rezultati koji pristižu tog dana. Značajno je da je premijerka juče izašla u javnost sa činjenicama vezanim za tu aplikaciju i mislim da će doći do usavršavanja i te baze podataka”, kazao je Kon za televiziju Pink, prenosi Beta.
Komentarišući trenutnu epidemiološku situaciju u Srbiji, Kon je rekao da je ona u Beogradu „najrizičnija”, odnosno da je popunjenost bolničkih kapaciteta u glavnom gradu „nešto što sve drži jako napetim”.
„Beograd je zbog frekvencije kontakata eksplozivno mesto za ovaj virus, ali ipak vidimo da postoji reakcija stanovništva u javnom prevozu i u zatvorenom prostoru. Ostaju okupljanja, posebno mladih što teško može ikako da se spreči”, rekao je epidemiolog.
Dodao je da nošenje maske u zatvorenom prostoru postaje „maltene” čitava strategija borbe protiv širenja koronavirusa.
„To bi na duže staze moglo da ima rezultate, bez negativnog uticaja na ekonomiju”, rekao je Kon.

U Kragujevcu devetoro na respiratoru, u Šapcu troje
U ovom trenutku u Kliničkom centru u Kragujevcu leči se 180 pacijenata, od kojih 32 zahtevaju intenzivnu negu, a devet je na respiratoru, izjavio je danas direktor te zdravstvene institucije Predrag Sazdanović.
Kako je kazao za RTS, u kovid sistem danas ulazi i Interna klinika u Kragujevcu.
„Neophodno je učiniti dodatne napore da se prošire kapaciteti s obzirom na povećan broj zaraženih pacijenata u Kragujevcu, Šumadiji i okolini”, rekao je Sazdanović, preneo je Tanjug.
Ističe da su prinuđeni da kompletnu kliniku za interne bolesti presele na drugu poziciju.
„Svi pacijenti koji nisu kovid, imaju negu i zdravstvenu zaštitu. Otvorili smo novih 125 kreveta sa 40 kiseoničnih mesta koji mogu da budu i intenzivna nega”, kazao je Sazdanović.
U Opštoj bolnici u Šapcu, trenutno je hospitalizovano 178 pacijenata sa srednje teškom i teškom kliničkom slikom, a troje je na respiratoru, objavljeno je na zvaničnom sajtu te zdravstvene ustanove.
Kako se navodi, u protekla 24 časa jedan pacijent je preminuo od posledica infekcije virusom.
Situacija u bolnici Šabac je teška, ali je pod kontrolom, ukazuju i dodaju da imaju dovoljan broj medicinskih radnika u ovom trenutku.
„Posedujemo dovoljno lične zaštitne opreme, medicinske opreme, lekova i posteljnih kapaciteta”, navodi se na sajtu.
    </div>
    <div id="vreme">
Danas u Srbiji pretežno sunčano
U Srbiji će danas pre podne biti sveže, a tokom dana pretežno sunčano i malo toplije, saopštio je Republički hidrometeorološki zavod prenosi Beta.
Vetar će biti slab do umeren, severni i severoistočni. Jutarnja temperatura kretaće se od osam do 14, a najviša dnevna od 24 do 28 stepeni Celzijusa.
U Beogradu će takođe ujutro biti sveže, a tokom dana pretežno sunčano i malo toplije. Vetar će biti slab do umeren, severni i severoistočni. Jutarnja temperatura kretaće se od 11 do 14, a najviša dnevna oko 26 stepeni Celzijusa.
    </div>
    <div id="vesti">
Stara fontana za nove generacije
Kragujevac – Jedina prava fontana u gradu, koja nije radila od sredine osamdesetih, obnovljena je i ponovo je postala mesto okupljanja Kragujevčana, pre svih najmlađih, koji uživaju u vodoskocima.
Stara fontana kod nekadašnjeg bifea „Sarajevo”, na Trgu narodnog fronta, bila je simbol sistema oličenog u radničkom samoupravljanju. Po njoj su stanari okolnih višespratnica dobili večni nadimak – „Fontanci”. Puštena je u rad 1966, a projektant je bio čuveni vajar Miodrag Gojković. U sredini bazena, ukrašenog mozaičkim kockicama, vrtelo se stilizovano gvozdeno jedro iz kojeg je prštala voda. Ta slika je ostala urezana u sećanju mnogih Kragujevčana, koji ni danas ne mogu da shvate zašto je „njihova fontana” decenijama bila prepuštena nemaru i zubu vremena.
Ovog leta obnovljena je i ponovo puštena u rad, samo što nije ni nalik na onu minucioznu građevinu iz vremena SFRJ, kada je sistem znao da uspostavi komunikaciju sa najboljim umetnicima. Umesto rukotvorine veštog vajara, fontanom sada dominiraju hromirane prskalice osvetljene neonskim sijalicama. U noćnim satima, u toj igri svetlosti nalik vatrometu najviše uživaju deca, a i stariji sugrađani vole tu da borave.
Na novom izgledu fontane, ukupne površine oko 25 metara kvadratnih, radile su firme „Dominus” iz Kragujevca i ZTS iz Subotice, a posao u vrednosti od skoro 14 miliona dinara plaćen je iz gradskog budžeta.

Učenje za život na 64 polja
Subotica – Građevinski inženjer Žombor Roža u učionici osnovne škole obreo se sticajem okolnosti – nije bilo dovoljno profesora matematike i fizike. Svoje đake nije podučio samo računskim operacijama i formulama već im je podario moćan alat za unapređenje njihovih misaonih sposobnosti.
– Dokazano je da šah razvija 60 veština kod dece. Zato sam želeo da ga uvrstim u nastavu kao efikasno sredstvo za razvoj dečje inteligencije – objašnjava Žombor Roža za „Politiku”. Ubrzo je otkrio da ima mogućnosti da šah bude izborni predmet, ali da za to ne postoji ni program ni udžbenik. U saradnji sa Šahovskim savezom Vojvodine, pre gotovo deceniju izradio je školski program kojim je prvi put šah uveden u nastavu. Za to ima i sertifikat, u Švajcarskoj je stekao zvanje školskog predavača šaha, kao jedini u našoj zemlji. Poduhvatio se i organizacije prvog školskog šahovskog turnira, koji je održan u školi u Čantaviru, a Ministarstvo prosvete ga je akreditovalo.
Žombor Roža priča da je prve poteze naučio od jednog starijeg čoveka koji je igrao šah u parku. Posle je s ocem igrao šah, učestvovao na takmičenjima. U heksa šahu, koji igra i njegov brat, dosegao je majstorski nivo.
– Postoji 13.000 igara koje se mogu igrati na šahovskoj tabli, ja u radu s decom primenjujem oko 500. Da bih ih motivisao, pratim njihova interesovanja. Znam koje filmove i serije gledaju, koje igrice igraju i u taj svet onda pakujem šah. U igrama svaki čas menjamo pravila i tako simuliramo život i dinamičke promene. Deca se uče da u svakoj situaciji povezuju svoja prethodna znanja i pronalaze rešenja – kaže Roža. Na taj način, objašnjava, nastao je i „fančestik”, skup igara među kojima je samo jedna takmičarska, a sve ostale kreativne i opuštajuće. Sa koleginicom dr Emeše Mate osmislio je igru „šah-mat disleksi”, kojom disleksičnoj deci pomažu da svoju kreativnost koriste kao adut za prevazilaženje problema u čitanju i pisanju.
Žombor Roža nam objašnjava da svaka figura u šahu ima svoju matematičku vrednost i da mu je to dalo osnovu za kreiranje zadataka kojima se od dece traži apstraktno razmišljanje, brzo rešavanje problema, korišćenje logike i znanja iz drugih predmeta.
– Pokazalo se da deca koja uče šah posle izvesnog vremena značajno napreduju u svim školskim predmetima. Šah je sjajna podloga za ulazak u svet programiranja, ali sada je sa uvođenjem predmeta informatike šah izbačen iz školskog programa i kao izborni predmet – ukazuje Roža.
Saradnja s Juditom Polgar
Žombor Roža povezao se i sa Juditom Polgar, najboljom šahistkinjom svih vremena koja je izradila program „Šahovska palata” za decu nižih razreda. Učestvuje i na njenom „Global šah festivalu” sa igrom „čestiviti”, u kojoj je povezao šah i fizičku aktivnost dece. Sa ovom igrom on predstavlja našu zemlju, a „čestiviti” je postala tako popularna igra da u Budimpešti svake godine organizuju kamp „Šahaktiviti”.
Za sve ono što je učinio u nastavi šaha sa decom i organizovanjem šahovskih aktivnosti Žomboru Roži je nedavno uručena nagrada „Dr Ferenc Bodrogvari”, koju grad Subotica dodeljuje stvaraocima mlađim od 40 godina za istaknuti doprinos kulturnom, naučnom i umetničkom životu.

U četiri leskovačke škole popunjene sve klupe
Leskovac – U Leskovcu, prema očekivanjima, sva mesta u prvom razredu popunjena su u Medicinskoj, Tehničkoj školi „Rade Metalac”, Ekonomskoj školi „Đuka Dinić” i Trgovinsko-ugostiteljskoj školi. Slobodnih mesta ima u Gimnaziji Leskovac, Hemijsko-tehnološkoj školi „Božidar Đorđević Kukar”, Poljoprivrednoj školi, Školi za tekstil i dizajn, kao i u srednjim tehničkim školama u Vučju, Grdelici, Medveđi, Lebanu, Bojniku i Crnoj Travi.
U dve vlasotinačke škole, Gimnaziji „Stevan Jakovljević” i Tehničkoj školi, zadovoljni su interesovanjem učenika i veruju da će u narednom upisnom roku sva mesta biti popunjena.

U Novom Pazaru dan žalosti
Gradonačelnik Nihat Biševac proglasio je 14. jul danom žalosti u Novom Pazaru.
Odluka je doneta zbog saobraćajne nesreće u kojoj su poginula tri mladića i smrti brojnih Novopazaraca od koronavirusa u poslednjih nekoliko nedelja, javio je RTS prenosi Tanjug.

Putin potpisao zakon o razmeni umetničkih blaga sa Srbijom
Predsednik Rusije Vladimir Putin potpisao je federalni zakon kojim se ratifikuje sporazum sa Srbijom prema kome će Rusija dobiti nekoliko slika ruskog umetnika Nikolaja Reriha s kraja 19. i početka 20. veka, a Beograd 166. stranicu Miroslavljevog jevanđelja, javlja Sputnjik prenosi Tanjug.
Dokument je, kako je preneo Sputnjik, objavljen na zvaničnoj internet stranici pravnih informacija Kremlja.
Prema uslovima sporazuma, Rusija će predati Srbiji 166. stranicu Miroslavljevog jevančelja koju je Ruska nacionalna biblioteka u Sankt Peterburgu dobila 1883. godine kao deo zbirke episkopa Porfirija Uspenskog.
Srbija će predati Rusiji sedam slika Nikolaja Reriha, koje se čuvaju u Narodnom muzeju u Beogradu.
Autentičnost slika, kao i njihova istorijsko-kulturna vrednost utvrđena je prilikom ekspertize koju su na licu mesta utvrdili stručnjaci Državnog muzeja Istoka.
Prethodno je u januaru ove godine Skupština Srbije usvojila Zakon o potvrđivanju Sporazuma između Vlade Srbije i Vlade Rusije o primopredaji lista Miroslavljevog jevanđelja Srbiji i slika Nikolaja Reriha Rusiji, podseća Sputnjik.
    </div>
    <div id="politika">
Albanci od Vučića tražili Ministarstvo lokalne samouprave i mesto pomoćnika ministra ekonomije
PRIŠTINA - Gradonačelnik Preševa, Šćiprim Arifi objavio je da je delegacija albanskih stranaka u kojoj je bio danas u Beogradu, na sastanku kod predsednika Srbije Aleksandra Vučića, podnela zahtev da dobiju mesto ministra lokalne samouprave, pomoćnika ministra ekonomije, državnog sekretara u Ministarstvu prosvete i predsednika Koordinacionog tela Vlade Srbije za opštine Preševo, Bujanovac i Medveđa.
Arifi je na „Fejsbuku” napisao da je zajednička lista na izborima 21. juna „Albanska demokratska alternativa - Ujedinjena dolina” danas imala konsultacije s Vučićem o formiranju nove vlade Srbije i uključivanju Albanaca u nju.
„Danas smo predsedniku Vučiću jasno stavili do znanja položaj Albanaca u Preševskoj dolini. Ovaj put drugačije. Ako želi pokazati svetu koliko su evropski kao narod, sada je vreme da to i dokaže. Nema više reči. Da bismo mi Albanci postali deo Vlade, zahtevamo sledeće uslove: 1. Ministar Ministarstva lokalne samouprave; 2. Pomoćnik ministra ekonomije: 3. Državni sekretar u Ministarstvu prosvete; 4. Predsednik Koordinacionog tela.
Čekamo odgovor!”, napisao je Arifi, prenosi Beta.
Koalicija „Albanska demokratska alternativa - Ujedinjena dolina” je u pismu predsedniku Srbije napisala da je zainteresovana za integraciju Albanaca u državne institucije Srbije, za rešavanje problema u obrazovanju, za ekonomski razvoj regiona, za pitanje pravosudnih institucija i za punu integracija Albanaca u Koordinaciono telo Vlade Srbije za opštine Preševo, Bujanovac i Medveđa.

Rusija i Kina ostrva stabilnosti u haosu pandemije
MOSKVA - Svet se u poslednjih šest meseci promenio više zbog pandemije korona virusa nego u proteklih 30 godina, izjavio je danas direktor Kancelarije Vlade Srbije za Kosovo i Metohiju i potpredsednik Srpske napredne stranke Marko Đurić.
„Geopolitički odnosi pretrpeli su drastičnije promene zbog korona virusa u poslednjih sedam-osam meseci, nego u proteklih 20-30 godina,” rekao je Đurić na međunarodnom međupartijskom okruglom stolu o bezbednosnoj saradnji usred pandemije korona virusa u organizaciji vladajuće ruske stranke Jedinstvena Rusija u Moskvi, preneo je TASS.
„Videli smo velike promene koje su uticale na ekonomski i geopolitički pejsaž”, naveo je Đurić. Prema njegovim rečima, ostaje da se vidi koje će zemlje biti najviše pogođene pandemijom, a koje će povećati svoj ekonomski kapacitet.
„U poslednjih nekoliko meseci, Rusija i Kina su demonstrirale kako organizovane mere države mogu da pomognu u borbi protiv krize”, naglasio je Đurić. „Oni su unapredili svoje međunarodne odnose na principima humanizma i solidarnosti, pokazali su kako da se bore protiv opšteg zla”, rekao je Đurić.
Prema njegovom mišljenju, Rusija ostaje jedan od stubova globalne stabilnosti i međunarodnog prava. On je napomenuo da je ruski predsednik Vladimir Putin uspeo da učvrsti položaj Rusije u svetu i da održi ravnotežu snaga u teškoj situaciji.
„Dve zemlje (Rusija i Kina) postale su ostrvo stabilnosti u tom haosu”, naglasio je Đurić.
„Srbija će sa svoje strane podržavati vrednosti zasnovane na principima zajedničkog doma, a ne rasne netrpeljivosti. Srbija će ostati posvećena evropskom multikulturalizmu i uvek ćemo to promovisati u budućnosti”, rekao je Đurić.
On je, takođe, istakao da je pandemija pogoršala opasnu pojavu kao što je kampanja širenja lažnih vesti koja može destabilizovati čitave države. Nedavni događaji u Beogradu su primer za to, primetio je Đurić, misleći na proteste protiv planova vlade da ponovo uvede policijski čas zbog sve većeg broja slučajeva kovida 19.
On je istakao da će Srpska napredna stranka uvek podržavati Rusiju i Kinu. Đurić je, takođe, zahvalio tim državama za pomoć koju su pružile Srbiji u borbi protiv epidemije korona virusa, prenosi Tanjug.

Građani ispred CZ-a traže puštanje na slobodu učesnika protesta
Stotinak ljudi okupilo se i danas ispred Centralnog zatvora u Beogradu gde zahtevaju puštanje iz pritvora građana uhapšenih zbog učešća na demonstracijama proteklih dana.
Među okupljenima su i aktivisti inicijative „Ne davimo Beograd” i „Združene akcije Krov nad glavom”, prenosi Beta.

Sedam NVO pisale EU, policijsko nasilje ih podseća na devedesete
Sedam beogradskih organizacija civilnog društva uputilo je pismo EU u kome ocenjuju da bi se trenutna politička kriza u Srbiji mogla produbiti, a put ka EU biti ugrožen ako se ne ulože napori za poboljšanje stanja demokratije u Srbiji i povratak dijaloga u legitimne institucije.
U pismu dostavljenom Tanjugu ove organizacije navode da u Srbiji postoji politička kriza i urušavanje poverenja u institucije, tvrde da je bilo manipulacija zvaničnom statistikom vezanom za korona virus, da su izbori bili neregularni, da je bilo prekomerne upotrebu sile tokom demonstracija, i indikacija, kako kažu, o umešanosti dela bezbednosnih službi i organizacija bliskih vladajućim političkim strankama u izazivanju nasilja.
Pismo su potpisali Beogradski centar za bezbednosnu politiku, Beogradski fond za političku izuzetnost, Centar savremene politike, Evropski pokret u Srbiji, Centar za evropske politike, Centar za međunarodne i bezbednosne poslove i Komitet pravnika za ljudska prava (Jukom) i za sebe kažu da su posvećene uspostavljanju pune funkcionalne demokratije u Srbiji i članstvu Srbije u EU.
U pismu navode da „brutalno policijsko nasilje protiv demonstranata podseća na devedesete ida ne pripada demokratskoj zemlji koja teži EU, uz tvrdnju da ta situacija lako može da izmakne kontorli.

Počele konsultacije o formiranju vlade, prvi sastanak sa predstavnicima Albanaca
Konsultacije za formiranje Vlade Srbije počele su danas sastankom predsednika Srbije Aleksandra Vučića sa predstavnicima izborne liste „Albanske demokratske alternative - Ujedinjena dolina”.
Predstavnici te liste na čelu sa Šaipom Kamberijem stigli su u zgradu Predsedništva nešto pre 10 časova.
Predsednik PDD-a i nosilac izborne liste „Albanske demokratske alternative - Ujedinjena dolina” Šaip Kamberi rekao je nakon sastanka da je ta lista predala svoje zahteve koji se tiču najpre integracije Albanaca u državne institucije i dodao da od ispunjenja tih zahteva zavisi da li će učestvovati u budućoj vladi.
Kamberi je novinarima rekao da su problemi Albanaca poznati dugi niz godina i da se oni odnose na njihovu integraciju, a zatim su tu i problemi sa obrazovanjem odnosno udžbenicima, priznavanjem diploma sa Kosova, kao i ekonomski problemi imajući u vidu da su, kako kaže, opštine Bujanovac, Medveđa i Preševo najnerazvijenije u Srbiji.

Šaip Kamberi posle konsultacija u predsedništvu (Foto Tanjug)

„Mi smo imali razgovor sa predsednikom Vučićem kao lista koja predstavlja Albance Preševske doline i izneli smo zahteve koje već dugo godina iznosimo. Mogu da pomenem pozitivan primer da je nedavno po nalogu predsednika u Bujanovcu i Preševu zaposleno 11 lekara Albanaca što pokazuje da kada postoji dobra politička volja problemi mogu da se reše”, rekao je Kamberi, preneo je Tanjug.
Upitan da li su spremni da uđu u vladu, on kaže: „Videćemo, zavisi od toga šta se nudi u programu vlade nacionalnim manjinama i kakav će biti odnos prema našim problemima”.
Vučić će se narednih dana sastati i sa predstavnicima ostalih stranaka i lista koje su obezbedile mandate na izborima - predstavnicima SVM-a, SPS-a, SPAS-a, Stranke pravde i pomirenja i SNS-a.

Dačić: Neću raditi protiv Vučića makar ne bio predsednik SPS
Neću raditi protiv predsednika Aleksandra Vučića, a ako SPS većinski hoće da radi protiv Vučića, sigurno neću u tome učestvovati niti više ostati na mestu predsednika SPS-a, poručio je danas lider socijalista i ministar spoljnih poslova Ivica Dačić.
„To su (pojedinci iz SPS-a) loši primeri i zamolio sam predsednika Vučića da mi šalje sve šta god ima neko moj da je napravio neku glupost. Mislim da je naša partija u celini ostala na onom putu koji sam ja zacrtao još prvo veče protesta”, rekao je Dačić gostujući na TV Hepi, prenosi Tanjug.
Podseća da je još tada izneo svoj stav osudivši ono što se dešavalo ispred Skupštine Srbije.
Govoreći o istupima pojedinih članova SPS -a i ljudi koji imaju sa njima veze koji su podržali demonstracije, Dačić je poručio:
„Već sam rekao, da svako ko učestvuje na ovim demonstracije, ko ih na bilo koji način podržava i može da se dovede u vezu sa tim, ako ima neke veze sa SPS - om da će snositi posledice”.
Ipak, dodaje da ima tu i kadrova koji su „sa njihove strane postavljeni koji se ne ponašaju moralno u ovoj situaciji”.
„Što se tiče Gorana Trivana, o njegovoj odgovornosti ćemo raspravljati na Predsedništvu stranke”, rekao je Dačić.
Dodaje da najoštrije osuđuje izjavu Novice Tončeva i istakao da Tončev nije smeo uopšte da izgovori na bilo koji način blokadu saobraćajnica.
Dačić navodi da se u Srbiji vodi specijalni rat i da je jedna korak u tome i odvajanje SPS-a od Vučića.
„Zato sam i rekao da put ka rušenju Vučića vodi preko rušenja Dačića”, dodao je Dačić.
Takođe, Dačić ističe da je ubeđen da je koalicija sa Vučićem u interesu Srbije, kao i da ništa što je u interesu Srbije ne može da bude protiv interesa SPS-a.

Predsednik Srbije uputio Makronu čestitku povodom 14. jula
Predsednik Srbije Aleksandar Vučić uputio je, povodom nacionalnog praznika Francuske, čestitku predsedniku Emanuelu Makronu, u kojoj je naveo da Srbija i Francuska i danas dele vrednosti na kojima počiva savremena Evropa i da očekuje da se veze dva naroda ponovo razmahnu.
„Čestitam Vam praznik, dan kada Francuska proslavlja neprolazno pravo čoveka na slobodu, jednakost i bratstvo. Četrnaestog dana svakog jula podsećamo se da su i za nas, građane Srbije, francuske nacionalne vrednosti trajan uzor”, naveo je Vučić u čestitki.
Ako je, kako kaže francuska izreka, „prošlost najbolji prorok budućnosti”, očekujem da se veze srpskog i francuskog naroda, koje su bile neraskidive u najtežim istorijskim okolnostima i koje su nailazile na različite izazove, sada ponovo razmahnu, naveo je Vučić.
„Vi ste im, Vašom prošlogodišnjom posetom Beogradu i srčanim govorom ispred Spomenika zahvalnosti Francuskoj, dali snažan podsticaj, jer ste pokazali posebno poštovanje prema srpskom narodu, kao što je to davno učinio Vaš sunarodnik Alfons de Lamartin kada je rekao da je 'srpski narod imao ponosito srce koje se moglo rascepati, ali ne i saviti, kao što se ne može saviti ni srce hrasta u gori'“, navodi Vučić.
On je u pismu zahvalio za srdačno gostoprimstvo, koje mu je Makron ukazao prošle nedelje u Parizu.
„Tim nezaboravnim izrazom uvažavanja ste pokazali koliko je Vaše poštovanje za moju zemlju. Srbija, budite uvereni, zna da uzvrati na Vaš prijateljski odnos, koji odlikuje i razumevanje za naše stavove”, poručio je Vučić.
Vučić je naveo da Srbija i Francuska i danas dele vrednosti na kojima počiva savremena Evropa i da je uveren da će Srbija imati Makronovu podršku da ostvari evropski put, u korist mira i stabilnosti na Zapadnom Balkanu.
„Snaga Francuske je i snaga Evrope i zato, uz iskrene čestitke povodom nacionalnog praznika, upućujem Vam i najbolje želje za dalji napredak Vaše zemlje i blagostanje svih njenih građana. Primite, gospodine predsedniče, srdačne pozdrave i izraze posebnog uvažavanja”, navodi se u čestitki predsednika Vučića, prenosi Tanjug.
    </div>
    <div id="vesti">
Hiljade ljudi na ulicama Minska zbog odluke izborne komisije
MINSK - Nakon odluke Centralne izborne komisije (CIK) Belorusije da ne prihvati kandidaturu dvojice glavnih Lukašenkovih oponenata na predstojećim predsedničkim izborima 9. avgusta, hiljade građana izašle su na ulice prestonice Minska da protestvuju.
Izborna komisija Belorusije odbila je da prihvati kandidaturu opozicionog kandidata, bankara Viktora Babarika na predsedničkim izborima uz obrazloženje da je u pritvoru i da se protiv njega vodi krivični postupak pod optužbom za iznošenje 430 miliona dolara iz zemlje primenom nedozvoljenih šema za pranje novca, prenela je agencija Rojters.
CIK je odbacio i kandidaturu Valerija Cepkala, bivšeg ambasadora koji danas upravlja tehnološkim parkom za haj-tek kompanije, osporivši validnost potpisa njegovih pristalica, prenosi Tanjug.
Oba Lukašenkova protivnika smatraju se poslednjim kandidatima koji su u stanju da ugroze njegovu 26-godišnju vladavinu jer su gotovo svi politički rivali beloruskog predsednika u pritvoru ili pod istragom.
Tokom proteklih nekoliko nedelja beloruska policija je uhapsila stotine ljudi s ciljem da osujeti antivladine proteste.
Delegacije EU u Belorusiji ocenila je da odluka CIK „podriva integritet i demokratsku prirodu izbornog procesa”.
Odbijanje Babarikove kandidature na izborima otvara put sadašnjem predsedniku Aleksandru Lukašenku da i dalje ostane na vlasti, s obzirom na to da je ovaj biznismen viđen kao njegov glavni rival.
Predsednički izbori u Belorusiji najavljeni su za 9. avgust.

Rekordan broj preminulih u državama na jugu Amerike
NjUJORK - Američke savezne države Alabama, Florida i Severna Karolina su zabeležile rekordan rast broja preminulih od kovida 19.
Broj slučajeva koronavirusa je u porastu u većem delu SAD, a više od 20 saveznih država odlučilo je da zaustavi proces otvaranja ili da ponovo uvede neke od ranijih restrikcija, među njima i Kalifornija.
Škole od Kalifornije do Viskonsina najavljuju da će na početku školske godine, zbog pandemije nastava biti samo putem interneta, prenosi „Glas Amerike”.
Školski okrug Los Anđelesa, drugi najveći u zemlji, najavio je da se đaci krajem avgusta neće vraćati u učionice.
Prema podacima agencije Rojters, Florida, gde se na jesen planira povratak đaka u učionice, sada ima više novih slučajeva koronavirusa dnevno od većine zemalja na svetu, prenosi Tanjug.
Na Floridi je danas zabeležen rekordan rast broja smrtnih slučajeva - 132, čime je broj žrtava porastao na više od 4.500.
Rekordan porast broja žrtava registrovan je i u Alabami - 40 i Severnoj Karolini - 35, čime je ukupno od početka pandemije u svakoj od te dve države registrovano više od 1.100 smrtnih slučajeva.

Grčka industrija u manjem padu od proseka u Evrozoni
ATINA - Pad industrijske proizvodnje u Grčkoj manji je od prosečnog pada industrijske proizvodnje u zemljama Evrozone, saopšteno je danas na sajtu zvanične Agencije za statistiku EU, Eurostata.
Na sajtu Eurostata se navodi da je grčka industrijska proizvodnja u maju opala za 7,9 poena, nakon što je u aprilu pala za čak 10,7 poena, prenosi Tanjug.
Prosečan pad u zemljama Evrozone u aprilu iznosio je 28,7 poena, a u maju 20,9.
ANA je izvestila da je Grčka na petom mestu najmanjeg industrijskog pada u Evrozoni, iza Finske (3,8 poena), Malte (4,8), Litvanije (6,2) i Letonije (6,4), dok je najveći pad industrijske proizvodnje registrovan u Slovačkoj (33,5), Mađarskoj (27,6) i Rumuniji (27,4).

U Jerusalimu demonstranti traže ostavku premijera Netanijahua
JERUSALIM - Hiljade građana Izraela danas su u Jerusalimu protestovale ispred rezidencije izraelskog premijera Benjamina Netanijahua, koji se suočava sa suđenjem za korupciju i ne uspeva da se izbori sa sve dubljom krizom zbog epidemije korona virusa.
AP izveštava da popularnost Netanijahua opada u poslednjih nekoliko nedelja tokom kojih se našao na udaru brojnih, raznorodnih kritika i zahteva da podnese ostavku, jer, kako se između ostalog može čuti, „nije sposoban da vodi državu dok traje sudski postupak protiv njega”.
Građani protestuju zbog loše ekonomske situacije u zemlji, zbog rasprostranjene korupcije Netanijhua zovu „krajm ministar” (igra reči: prajm minister, premijer na eng.).
Poštujući meru fizičkog distanciranja, demonstranti su se u velikom broju okupili ispred Netenijahuove rezidencije uzvikujući parole i praveći buku duvačkim instrumentima, prenosi Tanjug.
S obzirom da je Netanijahu, posle tri puta neuspešno organizovanih parlamentarnih izbora, na kraju sklopio dogovor sa svojim glavnim političkim oponentima i formirao vladu nacionalnog jedinstva, glavna opozicija izraelskom premijeru nalazi se na ulicama Jerusalima.
Istovremeno, Netanijahu je izazvao veliko, rastuće nezadovoljstvo građana zbog prebrzo donetih odluka o ublažavanju restriktivnih mera i načina na koji je upravljao pandemijom koronavirusa.
Izrael je suočen sa oštrim porastom broja novozaraženih kovidom 19 i ekonomijom koja je u zastoju sa više od 20 odsto nezaposlenih.

Eskalacija sukoba Jermenije i Azerbejdžana
JEREVAN - Sukob između Jermenije i Azerbejdžana je eskalirao razmenom paljbe iz teškog artiljerijskog oruđa i raketiranjem iz dronova, izvestio je AP.
U nejtežem artiljerisjkom sukobu u poslednjih nekoliko godina, poginulo je 16 ljudi, među kojima i dva visoka oficira vojske Azerbejdžana.
Sukob na osetljivoj jermensko-azerbejdžanskoj granici izbio je u nedelju, a bilans 3-dnevnih sukoba je 11 poginulih vojnika i jedan civil sa azerbejdžanske strane i 4 jermenska borca.
Sukob dve države oko oblasti Nagorno Karabah u Azerbejdžanu koji kontrolišu Jermeni uz podršku jermenske vlade traje od 1994. godine, prenosi Tanjug.
Zvanični Jerevan je optužio Azerbejdžan da je pokrenuo sajber napad na veb sajtove jermenske vlade i upozorio da će vlada u Bakuu zbog toga snositi odgovornost uz „nepredvidive posledice”.
Turska je izrazila snažnu podršku Azerbejdžanu s kojim je vežu duboki etnički i kulturni koreni, dok su Rusija i SAD, koji kopredsedavaju Grupom iz Minska OEBSA pokušavale da posreduju u postizanju sporazuma u konfliktu oko Nagorno Karabaha i osudile su ovu novu eskalaciju nasilja.
Ozbiljnu zabrinutost zbog sukoba dve države izrazio je predstavnik Kremlja Dmitrij Peskov, a predstavnik generalnog sekretara UN Antonija Guteresa pozvao je na trenutnu obustavu vatre i deeskalaciju sukoba.

Aja Sofija – oruđe verske politike
Hram Svete Sofije, zvanično otvoren 537. godine, jedinstven je spomenik, bez naslednika u istočnom hrišćanstvu. Sagrađena u vreme vizantijskog cara Justinija I, Sveta Sofija imala je zadatak da predstavlja delo kakvo svet nije video još od Adamovog doba. Njeni graditelji, arhitekte Artimije iz Trala i Isidor iz Mileta, zaslužni su za najveću kupolu sagrađenu u celom tadašnjem hrišćanskom svetu. U osmanskoj arhitekturi ne postoji džamija koji bi bacila u zasenak sve druge kao što Sveta Sofija izdaleka prevazili sve druge vizantijske crkve. Crkva Sv. Sofije je služila kao utočište mnogima koji su tražili spas, naročito tokom ratova, ali i onima koji su počinili greh ili se ogrešili o zakon. Ipak, za prestravljene stanovnike Carigrada, koji su se bežeći od Turaka 29. maja 1453. godine sklonili u Hram Svete Sofije, nije bilo spasa. Većinom su odvedeni u roblje, dok su ostali pobijeni.
Nakon osvajanja Carigrada sultan Mehmed Drugi Osvajač uputio se pravo ka Svetoj Sofiji, kako bi tu zahvalio Alahu. U pratnji vezira i dvorana, dojahao je na konju do vrata hrama, sjahao i kleknuo. Prema navodima hroničara, posuo je šaku zemlje po glavi ukrašenoj turbanom i zahvalio Alahu. Ušavši u hram, zatekao je jednog turskog vojnika koji je u tom trenutku razbijao mermerni pod, navodeći da to čini iz verskih razloga. Poznat po svojoj goropadnoj neuračunljivosti, sultan je sabljom udario vojnika, koga su polumrtvog za noge izvukli napolje i bacili na ulicu. Potom je naredio jednom od prisutnih da se popne na predikaonicu i izgovori: „Nema boga do Alaha, a Muhamed je njegov prorok”. Na taj način je jedna od najinspirativnijih crkava na svetu pretvorena u džamiju.
Impresioniran veličajnošću hrama, sultan je dugo i zamišljeno hodao duž pustih odaja. Vidno inspirisan, izgovorio je reči jednog persijskog pesnika: „Pauk plete mrežu u praznim prozorima palate. Sova oglašava vreme sa napuštene kule Afrazijabova zamka”. Bili su to zvezdani trenuci mladog sultana koji je, uništivši Vizantijsko carstvo, postao „gospodar sveta” sa tek navršenom 21 godinom. Mehmed Osvajač nadmašio je uspeh svih prethodnih muslimanskih sultana.
Osmansko carstvo je, nakon dugog i složenog puta, zahvaljujući prvom predsedniku novouspostavljene sekularne Turske Republike Mustafi Kemalu Ataturku („Otac nacije”), sprovelo reforme koje su omogućile dalje promene na političkom, ekonomskom i društvenokulturnom planu. Između ostalog, Sveta Sofija je 24. novembra 1934. godine pretvorena u muzej, čime je Ataturk nastojao da državu organizuje po zapadnoevropskom obrascu.
Decenijama nakon toga, tadašnji premijer Turske i današnji predsednik države Redžep Tajip Erdogan pokazao je umerenost po dolasku na vlast, pokušavši da ubrza proces pridruživanja Turske Evropskoj uniji otvaranjem zvaničnih pregovora 2005. godine. Negde između „umerenog” i „radikalnog”, Turska se u godinama koje su usledile otvorila ponovnoj islamizaciji, regionalnim i nacionalnim ksenofobičnim partikularizmima korišćenim u svrhu propagande, čime je znatno otežala i usporila svoj put pridruživanja „evropskoj porodici naroda”. Turskom naporu da se približi Zapadu nije išlo naruku uvećano prisustvo verskih simbola na domaćem društvenopolitičkom polju, širenje prvenstveno novih verskih škola, te izgradnja skupocenih džamija u vreme svetske i turske ekonomske krize širom Istanbula i Ankare.
Kao u vreme Vizantinaca i Osmanlija, narod nije smatrao carskog/sultanskog kandidata legitimnim suverenom ukoliko ne bi obezbedio neki prestoni grad ili oblast za koju se verovalo da je prebivalište svetske moći. Mehmed Osvajač je to postigao osvajanjem Carigrada, a turski predsednik naredbom da se Ataturkova volja poništi i „vrati nasleđe” turskoj naciji, koja je 86 godina čekala da se oglasi ezan (islamski poziv na molitvu vernika) sa minareta dograđenih na Svetu Sofiju nakon što je pretvorena u džamiju. To je Erdoganu pošlo za rukom dekretom ove godine, te su vernici, nestrpljivo očekujući hodžin poziv, okupljeni oko Svete Sofije, slavili odluku svog reisa (na turskom šef).
Na osnovu ispitivanja koje je sprovela nezavisna turska agencija, narod je u ovom momentu podeljen. Ima onih koji i dalje pamte Ataturkova zaveštanja, te navode da samo u Istanbulu postoje džamije na svakom koraku, te da je besmisleno sukobiti se s hrišćanskom manjinom u Turskoj i van nje, kao i sa državama poput Rusije, Grčke, SAD i, konačno, zemalja EU. Kao kontraargument, vlast u svojim propagandnim vestima navodi da u Turskoj postoji više od 450 crkava i sinagoga, te da nema razloga za uznemirenost građana. Protesti se ne očekuju, imajući u vidu da je narod razočaran u gradonačelnika Istanbula Ekrema Imamamoglua, koji se u vezi s ovim nije ni oglasio, već je tokom proteklih meseci podržavao predloge državnog vrha, poput izgradnje i prodaje kanala, kasnije dokazano opasnog po ekološki sistem, čija je namera bila da poveže ostrva na Bosforskom moreuzu. Osim toga, moramo uzeti u vidu okolnosti u kojima se ceo svet našao, boreći se protiv pandemije kovida 19. Bio je to diplomatski potez državnika u doba kada se protest najmanje mogao i očekivati, a koji i dalje nema sebi ravnog takmaca na turskoj političkoj sceni. Ovo je i tragičan kraj jedne ere hrama i muzeja Svete Sofije, koji će zauvek predstavljati važan deo istorije čovečanstva.
*Autorka je istoričar i istraživač-saradnik Instituta za evropske studije

Glavnim Lukašenkovim rivalima zabranjeno učešće na izborima
MINSK - Beloruske vlasti su zabranile učešće na predstojećim predsedničkim izborima dvojici glavnih rivala autoritarnog šefa države Aleksandra Lukašenka, javlja agencija AP.
Centralna izborna komisija odlučila je da na glasačkom listiću bude pet kandidata, ali ne i Valeri Cepkalo i Viktor Babariko, čime je Lukašenko ostao bez ozbiljne konkurencije.
Babariko, bivši direktor banke u vlasništvu Rusije, skupio je više od 400.000 potpisa podrške, četiri puta više od potrebnog broja, ali je prošlog meseca uhapšen po optužbi za pranje novca.
Kao razloge odbijanja njegove kandidature, vlasti su navele nekonzistentnosti u prijavi imovine i učešće inostrane organizacije, ruske banke Belgasprombank koju je je nekada vodio, u njegovoj kampanji.
Babarikov štab je rekao da će se žaliti sudu na tu odluku. Cepkalo, bivši ambasador u SAD i osnivač uspešnog visokotehnološkog parka, predao je 160.000 potpisa podrške, ali je komisija navela da je validno bilo 75.000, nedovoljno za kandidaturu.
Na izborima će učestvovati žena popularnog blogera Sergeja Tihanovskog, uhapšenog po optužbi da je napao policajca. Njegova žena Svetlana Tihanovska prestala je s vođenjem aktivne kampanje strahujući od dodatne odmazde vlasti.
Analitičari ocenjuju da niko od preostalih kandidata ne predstavlja pretnju Lukašenku (65) koji će se na izborima 9. avgusta boriti za šesti predsednički mandat. Lukašenko, poznat po gušenju opozicije i nezavisnih medija, čvrstom rukom vlada zemljom sa 9,5 miliona stanovnika od jula 1994. godine, prenosi Beta.

Moskva zadovoljna izjavama iz Turske o Aja Sofiji
MOSKVA - Portparol Kremlja Dmitrij Peskov izjavio je da je Rusija zadovoljna izjavama turskih zvaničnika koji su najavili da, i posle ponovnog pretvaranja nekadašnje hrišćanske bogomolje Aja Sofija u džamiju - do kojeg je došlo odlukom turskih vlasti - izgled tog zdanja neće biti izmenjen i da će ono biti dostupno svima.
„To je unutrašnje pitanje Republike Turske, i mi u njega ne možemo da se mešamo. Za nas je važno da Aja Sofija ostane ista onakva kao što je sada, kao deo svetske kulturne baštine na listi Uneska, i da joj svi koji dođu u Tursku - turisti ili bilo ko drugi - imaju otvoren pristup”, rekao je Peskov novinarima.
„Čuli smo izjave svojih kolega i turskog predsednika (Redžepa Tajipa Erdoana) u kojima oni obaveštavaju da će Aja Sofija pre svega biti sačuvana i da će pristup njoj biti otvoren, i zadovljni smo time”, kazao je zvaničnik Kremlja, ističući da Aja Sofija ima dubok sakralni značaj za sve pravoslavne hrišćane.
Aja Sofija je izgrađena u doba Vizantije i 916 godina je bila hrišćanska pravoslavna crkva. osle pada Carigrada u ruke Osmanlija 1453. godine, pretvorena je u džamiju, da bi po osnivanju Turske Republike, odlukom sekularne vlade Kemal-paše Ataturka 1934. godine postala muzej.
Kako podseća Tass, Državni savet Turske poništio je odredbu kojom je Aja Sofiji svojevremeno dodeljen status muzeja, a Erdogan je potpisao uredbu kojom se muslimanima dozvoljava da se mole u tom zdanju, koje sada ima status džamije, prenosi Tanjug.
    </div>
    <div id="tehnologija">
Kako će zbog koronavirusa u budućnosti izgledati aerodromi
Zbog pandemije koronavirusa koja ne posustaje aerodromi širom sveta razmišljaju o promeni poslovanja koja će pružiti putnicima osećaj sigurnosti i zaštite od bolesti. Zbog smanjenog broja putnika troškovi se smanjuju u svim segmentima osim u tome.
„U budućnosti ćemo se sve više oslanjati na samoposluživanje”, kaže upravnik aerodroma u Dalasu Šon Donahju za Rojters.
Aerodrom u saradnji sa avio kompanijom Amerikan erlajns, čije sedište se nalazi u Fort Vortu u Teksasu, blizu aerodroma u Dalasu, testira samouslužnu predaju prtljaga i nove tehnologije u toaletima koje isključuju fizički dodir sa uređajima, od posude sa sapunom, preko slavina, do vodokotlića i držača za ubruse. Senzori na tim uređajima javljaće zaposlenima kada ih treba napuniti.
„Najviše prigovora putnika dobijamo zbog korišćenja toaleta”, kaže Donahju.
Aerodrom Dalas, koji je jedan od najprometnijih u svetu, isprobava tri tehnologije za predaju prtljaga. Prošle godine aerodrom je uveo biometrijski sistem u kojem lice putnika služi kao propusnica za ukrcavanje u avion za međunarodne letove, a sada razvija sličnu tehnologiju za dolazak putnika u saradnji sa američkom pograničnom policijom i carinom.
Delta erlajns otvorio je prvi biometrijski terminal u Atlanti 2018. godine, a neki evropski i azijski aerodromi takođe su počeli da koriste tehnologije koje se temelje na prepoznavanju lica.
To je izazvalo zabrinutost zbog povrede privatnosti.
Aerodrom u Dalasu testira i nove tehnologije u području dezinfekcije, uključujući ultraljubičasto zračenje koje uništava mikrobe pre nego što uđu u sistem klima uređaja.
„Tehnologija je presudna, jer može biti vrlo efikasna”, kaže Donahju, ali dodaje da je važno i da putnici vide svojim očima šta se događa, jer to uliva poverenje.
Aerodrom u Dalasu je u razvoj novih tehnologija uložio milione dolara.
Aerodrom beleži rast prometa pa je 11. jula kroz njega prošlo 114 hiljada putnika, za razliku od aprila kada je imao prosečno oko deset hiljada putnika.
Dalas testira i tehnologiju merenja temperature zaposlenih koja ne uključuje ljude, ali to još ne planira za putnike.
Majkl Dejvis, koji vodi program novih tehnologija na Londonskoj poslovnoj školi, kaže da će upravo uvođenje novih tehnologija biti najveća od svih promena kroz koje danas prolaze aerodromi, jer će putnici tražiti manje prostora i trošiti manje vremena na kupovinu i obroke na aerodromima.
    </div>
    <div id="vesti">
Rat na granici Azerbejdžana i Jermenije, poginuo general i sto vojnika
BAKU - U sukobima na granici između Azerbejdžana i Jermenije poginuli su azerbejdžanski general i pukovnik, dok je na jermenskoj strani poginulo oko 100 vojnika, izjavio je zamenik azerbejdžanskog ministra odbrane Kerim Velijev.
„Major-general Polad Gašimov i pukovnik Ilgar Mirzojev poginuli su herojski u borbama”, rekao je Velijev, a prenela azerbejdžanska agencija APA.
Njihovu smrt potvrdila je i državna agencija AzerTak.
Velijev je naveo da je tokom dvodnevnih borbi azerbejdžanska vojska „eliminisala do 100 neprijateljskih vojnika”, kao i veliku količinu teškog naoružanja i motornih vozila.
Dodao je da je uništen i jedan broj „važnih objekata”.
Sukob dve zemlje koji zbog sporne oblasti Nagorno-Karabah traje od 1988. godine eskalirao je u nedelju, kada je azerbejdžansko ministarstvo odbrane saopštilo da je jermenska strana granatirala položaje te zemlje na granici.
Tada je navedeno je da su u borbama koje su usledile poginula dva azerbejdžanska vojnika, alida gubitaka ima i na jermenskoj strani.
Sukob između Azerbejdžana i Jermenije je počeo u februaru 1988. godine, kada je autonomna oblast Nagorno-Karabah (NKAO), s većinskim jermenskim stanovništvom, objavila odluku o izlasku iz tadašnje Azerbejdžanske ŠR.
U septembru 1991. godine u centru ove oblasti, Stepankertu, objavljeno je formiranje Nagorno-Karabahske Republike, preneo je Tanjug.
Vlasti Azerbejdžana su tokom kasnijeg vojnog sukoba izgubile kontrolu nad Nagorno-Karabahom.
Od 1992. godine vode su pregovori o mirnom rešavanju sukoba u okviru Minske grupe OEBS-a.
Azerbejdžan insistira na očuvanju svog teritorijalnog integriteta, a Jermenija brani interese nepriznate republike, pošto Nagorno-Karabah nije strana u pregovorima.

Italijani strahuju od novog talasa virusa na Balkanu
ĐENOVA - Italija strahuje od novog talasa virusa kovid-19 u zemljama u istočnom delu Evrope jer su neke od njih, poput Rumunije, članice Evropske unije, dok je iz pojedinih država van EU, poput Srbije, dozvoljen ulazak na teritoriju Italije, navodi „Republika”.
Italija, gde je epidemiološka kriva u stalnom padu, sa zabrinutošću posmatra šta se dešava van njenih granica, a posebno na Balkanu, gde u poslednje dve nedelje raste broj slučajeva, piše italijanski list.
Predsednik italijanskog regiona Veneto izjavio je juče na konferenciji za novinare da je testiranje pokazalo da je korona virus koji cirkuliše u Srbiji agresivniji od onog koji je poznat u Italiji.
„Mutacija korona virusa koji cirkuliše Srbijom nam nije poznata. Test je pokazao da su četiri pozitivna pacijenta koja su došla u kontakt sa virusom iz Srbije imala veliko virusno opterećenje”, izjavio je Zaja.
Nedavno se Veneto suočio sa novim žarištem virusa pošto su jedan menadžer iz Vičence koji je boravio u Srbiji, dvojica njegovih kolega i jedna osoba iz Padove došli su u kontakt sa virusom koji italijanski mediji nazivaju „srpski”, međutim, Zaja navodi da je situacija na tom području pod kontrolom.
Italijanski list Mesađero preneo je početkom jula da se Balkan suočava sa novim udarom korona virusa i porastom broja novoobolelih nakon perioda konstantnog pada novih slučajeva, a da je Srbija među zemljama u tom regionu koje sprovode najveći broj svakodnevnih testova, prenosi Tanjug.
Italija je zabranila ulazak na svoju teritoriju iz 13 zemalja među kojima su Crna Gora i Severna Makedonija, a Srbija je među državama van područja Šengena za koje je dozvoljen ulazak u Italiju, ali uz izolaciju od 14 dana.

Egipatski novinar se zarazio koronom u pritvoru
Ugledni egipatski novinar, koji je bio u pritvoru zbog optužbi za emitovanje lažnih vesti preminuo je od koronavirusa, što je dovelo do pitanja da li je opaki virus počeo da se širi kroz prepune zatvore u Egiptu.
Mohamed Monir  (65), zarazio se koronavirusom u pritvoru, ali je zbog bolesti ubrzo pušten da se brani sa slobode, saoštio je Komitet za zaštitu novinara. Preminuo je u Kairskoj bolnici.
Komitet je istakao da u današnjoj situaciji čak i pritvor za osumnjičenog može da znači smrtnu presudu.
Dija Rašvan, vođa Egipatskog sindikata novinara, potvrdila je da je Monir preminuo i dodala da je bila u kontaktu sa njim do samog kraja.
Monir je uhapšen i smešten u kairski zatvor Tora prošlog meseca, posle pojavljivanja na televiziji Al Džazira, kanalu koji je u vlasništvu Katara, a koji je zabranjen u Egiptu.
Televizija Al Džazira zabranjena je u Egiptu 2013. godine zbog optužbi da favorizuje neprijatelje Egipta, preneo je Gardijan.  
Posle emitovanja intervuja, Monir je bio u pritvoru dve nedelje zbog optužbi za širenje lažnih vesti, saradnje sa teroristima i zloupotrebu društvenih medija, rekao je njegov advokat. Politički zatvorenici zbog optužbi mogu u pritvoru da provedu i više godina, u veoma lošim uslovima i bez odgovarajuće medicinske nege. Egipatsko ministarstvo unutrašnjih poslova još se nije oglasilo.
Monir je bolovao od dijabetesa i visokog krvnog pritiska. Iz pritvora je pušten 2. jula, ali se njegovo stanje drastično pogoršavalo, dok je on tvrdio da je u pritvoru oboleo i od koronavirusa. Prošle sedmice objavio je snimak na Fejsbuku na kom se vidi da veoma otežano diše. Rekao je da zna da ako ode u bolnicu, da iz nje nikad neće izaći. Tražio je kiseonik i pomoć, jer se oseća veoma umorno.  
Posle dolaska na vlast 2013. godine, Abdel Fatah al-Sisi počeo je da ućutkava kritičare vlasti i mnoge protivnike poslao u zatvor, na hiljade njih, prenosi  Gardijan. Komitet za zaštitu novinara rangirao je Egipat među najgore zemlje za rad novinara.  
Grupe za zaštitu ljudskih prava tražile su od Sisija da pusti na slobodu političke zatvorenike koji su, zbog pandemije, na direktnom udaru novog virusa. Međutim, vlada ne popušta. Egipatsko ministarstvo zdravlja zabeležilo je  82.070 zaraženih od koronavirusa i 3.858 smrtnih slučajeva, što je najveća stopa smrtnosti u celom arapskom svetu.
Aktivista Sana Seif, sestra poznatog političkog zatvorenika Al Abd El Fataha, uhapšena je prošlog meseca zbog optužbi za širenje lažnih vesti o prisustvu koronavirusa u egipatskim zatvorima. Ona, njena majka i sestra u javnosti su digle uzbunu, jer se brinu da njen brat, zbog loše nege, može da se zarazi od novog virusa.

Fejsbuk razmatra zabranu političkog oglašavanja uoči izbora
Kompanija Fejsbuk razmatra da zabrani političko oglašavanje na svojoj društvenoj mreži uoči izbora za predsednika SAD u novembru, tvrde ljudi upućeni sa prilikama u toj kompaniju, prenosi Rojters.
Kako je navedeno, o usvajanju odluke o zabrani političkog oglašavanja još se samo diskutuje, rekli su ljudi koji su tražili da ne budu imenovani.
„Zabrana političkog oglašavanja bi mogla doprineti zaustavljanju širenja lažnih vesti koji se odnose na izbore, sa jedne strane, dok sa druge strane postoji zabrinutost da bi zabrana političkog oglašavanja na Fejsbuku oštetila kompaniju, a istovremeno bi ograničila sposobnost kandidatima za reagovanje na široko rasprostranjene vesti i nove informacije”, prenosi agencija.
Ukazuje se da bi to bila velika promena za Fejsbuk, koji se do sada držao politike neproveravanja činjenica iznetih od strane političara ili tokom njihove kampanje, prenosi Tanjug.
Fejsbuk predstavlja važnu platformu za političare, posebno u vreme kada mnogi ljudi ostaju kod kuće, a klasične kampanje i okupljanja predstavljaju potencijalni rizik za zdravlje zbog pandemije kovid-19.
Jedan od bivših direktora Fejsbuka Aleksa Stamos, ocenio je da bi zabrana političkog oglašavanja na toj društvenoj mreži uoči izbora u SAD mogla biti korisna za aktuelnog predsednika Donalda Trampa.
„Eliminisanje političkog oglašavanja na mrežama će imati korist samo za one koje imaju novac i mogućnost za medijsko reklamiranje”, naveo je Stamos na svom tviter nalogu i dodao „Na koga to liči?”.
Predstavnici demokrata i Rob Flaerti, direktor za digitalnu kampanju predsedničkog kandidata Džozefa Bajdena, kritikovali su ideju o privremenoj zabrani za političko oglašavanje na Fejsbuku.
Kako je kazao, to nije dovoljno i pravo rešenje za borbu protiv lažnih vesti.
Političko oglašavanje čini vrlo mali deo poslovanja kompanije Fejsbuk.
U prethodnih 90 dana Tramp i Bajden su potrošili ukupno 29,2 miliona dolara na oglašavanje na društvenim mrežama, dok je Fejsbuk u poslednjem kvartalu ostvario promet veći od 17 milijarde dolara.

Freske nisu prepreka za molitve muslimana u Aja Sofiji
Uprave za verske poslove Turske (Dijanet) poručeno je da freske i ikone u Aja Sofiji nisu prepreka za obavljanje molitvi, nakon što je prošle sedmice taj objekat ponovo prenamenjen u džamiju.
U saopštenju Dijaneta, prenosi Agencija Anadolija, navodi se da će freske i ikone tokom molitvi biti prekrivene ili zatamnjene odgovarajućom metodom.
Ističu i da sa verske strane ne postoje bilo kakve prepreke da Aja Sofija, sada kao džamija, bude i dalje otvorena za posetioce van verskih programa, prenosi Tanjug.
Vrhovni sud Turske poništio je prošle sedmice odluku Saveta ministara iz 1934. godine kojom je džamija Aja Sofija pretvorena u muzej.
Potom je u Službenom listu Turske objavljena i Predsednička odluka kojom se Aja Sofija otvara za molitvu i prelazi pod ingerencije Uprave za verske poslove Turske.

Budžetski plan Evropske unije „tesan” za klimatske ciljeve
Predlogom Evropske komisije o dugoročnom budžetu i fondu za oporavak Evropske unije ni izbliza se ne predviđaju dovoljna sredstava za „zelene” investicije, potrebne za ispunjavanje evropskih klimatskih ciljeva, saopštile su danas dve istraživačke kuće.
Pandemija korona virusa gura EU u duboku recesiju, a lideri 27 zemalja članica EU sastaće se u petak u Briselu kako bi pokušali da se dogovore o budžetu ovog bloka za period 2021/27.godine i o fondu podsticaja za ekonomski oporavak.
EK je predložila paket vredan 1,85 biliona evra (2,1 biliona dolara), koji će, kako kaže, evropskoj ekonomiji pogođenoj korona krizom omogućiti oporavak zasnovan na „zelenoj” industriji i tehnologijama koje pomažu smanjenju emisije gasova sa efektom staklene bašte, glavnog krivca klimatskih promena.
Međutim, za zaštitu klime je budžetskim planom konkretno predviđeno samo 80 milijardi evra, pokazuje studija dve nemačke firme - konsultantske kuće KlajmitendKompani i istraživačkog centra Agora Enerdživend, navodi Rojters prenosi Tanjug.
To je mrvica u odnosu na 2,4 biliona evra koliko je prema računici ovih istraživačkih kompanija potrebno uložiti u ekonomiju s niskom emisijom ugljenika do 2027. godine da bi se ispunili aktuelni klimatski ciljevi EU.
Prema njihovoj studiji, investicioni prioriteti bi trebalo da budu brzo širenje proizvodnih kapaciteta iz obnovljivih izvora energije, obnavljanje zgrada radi štednje energije i razvoj infrastrukture za punjenje električnih vozila.
„Postoji raskorak između naracije koju slušamo na najvišem političkom nivou i konkretnih detalja u predlogu”, rekao je Matijas Bak, šef za evropsku energetsku politiku u Agora Enerdživendu.
Iz EK su naveli da ne mogu da komentarišu, kako kažu, „neobjavljenu” studiju i dodaju da 25 posto budžeta EU treba da podrži klimatske akcije.
S druge strane, istraživači tvrde da nedostatak izvršnih mera predstavlja „ogroman politički rizik” da taj novac bude potrošen na investicije koje zagađuju okolinu.
Čak i ako bi iz svih fondova EU bio dat maksimalan mogući klimatski doprinos, time bi iznos do 2027. godine dostigao tek 675 milijardi evra.
Predsednik Evropskog saveta Šarl Mišel predstavio je prošlog petka novi predlog budžeta, kojim se za klimatske troškove predviđa 30 odsto sredstava, ali Bak kaže da iako Mišelov predlog predstavlja „napredak”, njemu i dalje nedostaju mere obezbeđenja, navodi britanska agencija.

Uzburkano u Južnom kineskom moru - Peking optužio SAD za sabotiranje regionalnog mira
Kina je danas optužila SAD za „sabotiranje regionalnog mira i stabilnosti” posle izjave šefa američke diplomatije Majka Pompea da su teritorijalne ambicije koje Peking ima u Južnom kineskom moru „nelegalne”.
„Ova optužba je potpuno neopravdana”, navodi se u saopštenju kineske ambasade u Vašingtonu.
Ambasada je saopštila da izjava Pompea namerno izvrće činjenice i zanemaruje napore Kine i drugih da postignu mir i stabilnost u Južnom kineskom moru. Južno kinesko more je godinama tačka sporenja Pekinga i Vašingtona.
Kina tvrdi da je celo more njena suverena teritorija, sa čim se ne slažu ni SAD ni vlade azijskih zemalja u regionu.

Proslava Dana Bastilje u smanjenom obimu zbog korone
Francuski predsednik Emanuel Makron danas će biti domaćin ceremonije povodom obeležavanja 14. jula, Dana Bastilje, koja će biti održana u smanjenom obimu zbog pandemije korona virusa.
Predsednik će se takođe obratiti građanima u retkom televizijskom intervjuu zbog sve veće zabrinutosti od pojave drugog talasa zaraze.
Po prvi put od 1945. godine, francuske vlasti otkazale su vojnu paradu koja se svake godine održava na Jelisejskim poljima 14. jula, u znak sećanja na pad Bastilje kojim je otpočela Francuska revolucija.


(Foto EPA /GONZALO FUENTES / POOL)


Umesto toga, oko 2.000 vojnika, što iznosi polovinu od uobičajenog broja, okupiće se na trgu Konkord u Parizu, prenosi londonski Gardijan.
Istaknuti medicinski stručnjaci apelovali su ove nedelje da se uvede obavezno nošenje maski unutar zatvorenog javnog prostora, dok su vlasti upozorile da izgleda da se u nekim područjima virus širi brže, jer su se ljudi opustili zbog letnjih odmora.
Uprkos milijardama evra koje su obećane kako bi se smanjila ekonomska šteta od pandemije, ostaje pitanje kako će vlada uspeti da podstakne oporavak od recesije za koju se očekuje da će dovesti do gubitka posla za stotine hiljada radnika.
Prema poslednjim podacima, u Francuskoj je od početka pandemije korona virusom zaraženo preko 172.000 ljudi, dok je više od 30.000 obolelih preminulo, navodi Tanjug.

U Indiji za četiri dana registrovano 100.000 novozaraženih
U Indiji je u poslednja četiri dana registrovano više od 100.000 novozaraženih korona virusom, saopštilo je ministarstvo zdravlja te zemlje.
U poslednja 24 sata u toj zemlji je registrovano 28.498 novih slučajeva, kao i 553 nova smrtna slučaja, prenosi Si-En-En.
Od početka pandemije, korona virusom su se zarazile 906.752 osobe, umrlo je 23.727 ljudi, dok se oporavila 571.000 osoba.
U Indiji je obavljeno više od 12 miliona testiranja na korona virus.

Tenzije između SAD i Kine zbog Južnog kineskog mora
Američki državni sekretar Majk Pompeo osporio je danas pravo Kine na lokacije u Južnom kineskom moru, dok je Peking kritikovao njegovu izjavu navodeći da ona podiže tenzije u regionu.
Pompeo je u saopštenju naveo da Kina nema pravni osnov za svoje ambicije u Južnom kineskom moru i ocenio da ta zemlja godinama koristi pretnje protiv ostalih država Jugositočne Azije, prenosi Ropjters.
„Jasno stavljamo do znanja da su aspiracije Kine prema resursima u Južnom kineskom moru nezakonite, kao što je nezakonita i njihova kampanja nasilne kontrole tih lokacija”, rekao je Pompeo i poručio da svet neće dozvoliti Pekingu da tretira Južno kinesko more kao svoje pomorsko carstvo.
Peking je Pompeove optužbe ocenio kao „potpuno neopravdane”, ističući da SAD ne poštuju napore Kine i zemalja ASEAN-a za mir i stabilnost u toj oblasti.
Kineska ambasada u Vašingtonu pozvala je SAD da ne zauzimaju strane po pitanju teritorijalnog suvereniteta i poštuju napore regionalnih zemalja za mirom i stabilnošću u oblasti Južnog kineskog mora.
Kina polaže pravo na pojedina ostrva u Južnom kineskom moru koja su predmet spora sa drugim državama regiona, čemu se SAD protive, pa su česti incidenti između ratnih brodova dve zemlje u tom regionu.
Filipini, Vijetnam, Malezija, Brunej i Tajvan takođe tvrde da neki od stotina grebena i malih ostrva u Južnom kineskom moru pripadaju njima, ali je od 2014. godine Peking pojačao tvrdnje da polaže pravo nad gotovo svim ostrvima, betonirajući grebene za izgradnju vojnih aerodroma opremljenih radarima, projektila i aviona.
    </div>

  </body>
 </text>
</TEI>