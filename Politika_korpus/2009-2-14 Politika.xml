<TEI version="3.3.0" xmlns="http://www.tei-c.org/ns/1.0">
 <teiHeader>
  <fileDesc>
   <titleStmt>
    <title>The shortest TEI Document Imaginable</title>
   </titleStmt>
   <publicationStmt>
    <p>First published as part of TEI P2, this is the P5
         version using a namespace.</p>
   </publicationStmt>
   <sourceDesc>
    <p>No source: this is an original work.</p>
   </sourceDesc>
  </fileDesc>
 </teiHeader>
 <text>
  <body>
Traže se...
Sretko Kalinić
Jedan od najtraženijih srpskih begunaca sa Interpolove liste je Sretko Kalinić zvani Beli, klasičan likvidator za račun Dušana Spasojevića i „zemunskog klana”, jer dok god je on na slobodi, postoji realna opasnost da neko bude likvidiran njegovom puškom. Direktno je učestvovao u skoro svim ubistvima koja je počinila zemunska kriminalna organizacija. Kalinić se tereti da je direktno ubio Zorana Uskokovića Skoleta, Miloša Stevanovića, Todora Gardaševića, braću Šljukić, Jovana Guzijana Cunera, Radeta Cvetića, Ivicu Nikolića i još najmanje pet osoba. Osuđen je zbog učešća u ubistvu dr Zorana Đinđića. Poslednje informacije govore da se nalazi u jednoj zemlji iz okruženja.
Vladimir Milisavljević Budala
Novi vođa „zemunskog klana” koji je na tron kriminalne grupe došao posle ubistva Dušana Spasojevića i Mileta Lukovića Kuma. Osuđen je za učešće u ubistvu Zorana Đinđića i druga teška krivična dela, a optužen je za niz ubistava koja su poslednjih godina izazivala veliku pažnju javnosti, poput ubistva Nenada Batočanina, visokog funkcionera Saveznog MUP-a i Željka Škrbe, krajem prošle godine. Takođe, Milisavljević je učestvovao u ubistvima Zorana Uskokovića Skoleta, braće Šljukić, saučestvovao u pokušaju ubistva Ljubiše Buhe Čumeta... Pričalo se da se zajedno sa Milanom Jurišićem Juretom, još jednim beguncem iz „zemunskog klana”, krije u Norveškoj, gde navodno ima veoma razvijen posao sa salonima za masažu koji su u stvari paravan za prostituciju. I pored toga, Budala i Jure još nisu uhapšeni.
Miloš Simović
Prvi operativac „zemunskog klana” koji je imao zadatak da prenosi naređenja Dušana Spasojevića i Milorada Lukovića Legije ostalim članovima zavereničke grupe. Kobnog 12. marta 2003. godine, nalazio se u blizini mostarske petlje gde je imao zadatak da osmatra i javi tačno vreme prolaska dr Zorana Đinđića. Viđen je u Beogradu pretprošlog leta, a sada se priča da se kreće u zemljama regiona.
Nino Konstantinović
Među najtraženijim ljudima sa poternice nalazi se Ninoslav Konstantinović Nino, koji je pronašao napušteni poslovni prostor u zgradi u Ulici admirala Geprata broj 14 na drugom spratu, sa čijeg je prozora pucano na premijera Đinđića. Pričalo se da je u Holandiji.
Željko Maksimović Maka
Vođa takozvane Makine grupe optužen je kao organizator i naručilac ubistva generala policije Boška Buhe u junu 2002. godine, ispred hotela „Jugoslavija” u Beogradu. Za učešće u ubistvu generala Buhe, pored Maksimovića, optuženi su i Nikola Maljković, Dragan Ilić Limar, Vladimir Jakšić Karlos i Dragan Alijević. Oni su presudom Specijalnog suda u Beogradu iz novembra 2004. godine oslobođeni odgovornosti, ali je kasnije Vrhovni sud ukinuo tu presudu i naložio novo suđenje. Novo suđenje ne može da se zakaže jer je većina optuženih u bekstvu.
Bogoljub Karić
Prema prijavi policije, Karić je učestvovao u mahinacijama u „Mobtelu” koji je oštećen za oko 115 miliona evra. Pored toga, sumnjiči se i za poresku utaju i pokušaj podmićivanja poslanika Mike Vlaovića koji je nedavno preminuo. Pričalo se da živi na relaciji Moskva – London.
Slobodan Radulović
Optužen da je, kao jedan od organizatora kriminalne grupe poznatije kao „stečajna mafija”, kršeći zakon oštetio preduzeće „Ce-market” za oko 20 miliona evra. Bio je generalni direktor „Ce-marketa”. Pojedine informacije govore da se nalazi u Španiji gde živi njegova kćerka, dok drugi pak tvrde da se krije u Crnoj Gori.
Stanko Subotić
Milioner sa liste poljskog časopisa „Vprost””, čiji se imetak procenjuje na oko 650 miliona dolara. Na poternici je zbog šverca cigareta tokom devedesetih godina prošlog veka. U Francuskoj je suvlasnik dve vinarije i nekoliko vinograda. Ima prijavljeno boravište u Ženevi, a u Grčkoj distribuira bezalkoholna pića i sportsku opremu. Njegova „Emi grupa” je holding registrovan u Danskoj. Najveći je uvoznik alkoholnih pića za Crnu Goru, uključujući i viski „balantajns”. U Srbiji ima i preduzeće „Futura plus”, u čijem vlasništvu je danas najveća prodajna mreža kioska, od kojih su mnogi do pre dve godine pripadali kompaniji „Politika”. Upravo kroz „Futuru plus”, Subotić je jedan od sponzora FK Crvena zvezda. Prošle godine je bio uhapšen u Rusiji, iz čijeg je zatvora, uprkos traženju srpskog suda, ubrzo pušten. Kao razlog ruski nadležni organi naveli su zastarelost postupka.
Marko Milošević
Sin Slobodana Miloševića, na poternici je zbog šverca cigareta od 1996. do 2001. godine, kojim je ostvaren nelegalni profit od više desetina miliona tadašnjih nemačkih maraka. Pobegao je iz zemlje posle petooktobarskih promena 2000. godine. Bio je u Kazahstanu, sada je u Ruskoj Federaciji gde živi otkako mu je otac preminuo u pritvoru Haškog tribunala.
Mirjana Marković
Tereti se za šverc cigareta i za podstrekivanje na zloupotrebu službenog položaja zbog čega joj se sudi u odsustvu pred sudom u Beogradu. Tokom „Sablje” dovođena je u vezu sa ubistvom Ivana Stambolića, ali te sumnje nikada nisu dokazane. Otišla je iz zemlje 22. februara 2003. godine. Od tada je u Ruskoj Federaciji gde je navodno dobila politički azil. Redovno piše kolumne za jedan beogradski dnevni list.
Miljko Živojinović
Bivši stečajni upravnik Građevinskog preduzeća „Rad” jedan je od optuženih za zloupotrebu službenog položaja, u okviru procesa koji se pred Specijalnim sudom vodi protiv takozvane stečajne mafije.
Živojinović je optužen je zbog malverzacija u Građevinskom preduzeću „Rad”, kojima je ono oštećeno za više miliona evra.
Jezdimir Vasiljević Jezda
U bekstvu je i kontroverzni srpski bankar, vlasnik piramidalne štedionice „Jugoskandik” Jezdimir Vasiljević, poznatiji kao gazda Jezda. Vasiljević se zajedno sa četvoricom saradnika tereti za zloupotrebu službenog položaja, prevaru i utaju u vezi sa piramidalnom štednjom u njegovoj štedionici početkom devedesetih godina prošlog veka. Prema navodima optužnice, Vasiljević i njegovi saradnici su proneverili oko 29 miliona evra i oštetili štediše za 190 miliona nemačkih maraka.
Suđenje je pre više od dve godine prekinuto jer je Vasiljević pobegao, a njegovi advokati tvrde da je otišao jer nije mogao da se adekvatno leči u zemlji.
Danijela Vukosavljević
Dušan Telesković

Kratka istorija likvidacija
Decenija nerazjašnjenih smrti i svojevrsnog sazrevanja srpskih kriminalaca, koji su od revolveraša postali takozvani kontroverzni biznismeni, počela je u avgustu 1991. godine. Tada je ubijen Branislav Matić Beli, član „voždovačke ekipe”, vlasnik nekoliko auto-otpada i finansijer Srpske garde. Izrešetan je ispred svoje kuće na Voždovcu iz automobila u pokretu. To je možda i prvo profesionalno ubistvo. Rafal je bio izuzetno precizan jer nijedan metak nije ni okrznuo njegovu suprugu, dete i devojku jednog od prijatelja koji su se nalazili pored njega.
Samo mesec dana kasnije, na ratištu kod Gospića od snajperskog hica poginuo je Đorđe Božović Giška, vođa Srpske garde. Njegovi saborci i danas tvrde da nije sigurno odakle su kobni projektili došli, da li sa hrvatske strane ili s leđa.
U to vreme počinje medijska promocija i veličanje kriminalaca.  Mediji, kao ni policija, a ni društvo u celini nisu bili spremni za ozbiljno suočavanje sa kriminalcima. Niko nije pominjao izvore njihovog bogatstva: trgovinu drogom, oružjem, krađe automobila, pljačke, reket, šverc, prostituciju... O svojim „nestašnim godinama”, uglavnom u inostranstvu, međusobnim sukobima i „podvizima”, govorili su otvoreno, slikali se sa oružjem, pored dobrih automobila.
Najbolju ilustraciju tog vremena dali su novinari Aleksandar Knežević i Vojislav Tufegdžić, autori kultnog dokumentarnog filma „Vidimo se u čitulji” i knjige „Kriminal koji je izmenio Srbiju”. Prestupnici, koji su sebe predstavljali kao modernog Robina Huda, otvoreno su pričali o svom životu. Od aktera filma i knjige danas je malo živih. U proteklom periodu ubijeni su Goran Vuković Majmun, vođa „voždovčana”, Bojan Banović, Zoran Dimitrov Žuća, Šljukin neprijatelj Bane Grebenarević...
Spisak drugih likova koji se pojavljuju u filmu, a koji su likvidirani, takođe je impozantan: Bojan Petrović, koji se šepurio u džakuziju, ubijen je 28. februara 1998. godine zajedno sa Zoranom Bogdanovićem Kepom, u „jaguaru” na uglu Ulice carice Milice i Brankove. Njegov prijatelj i „saborac” Milan Roganović Rogo likvidiran je ispred beogradskog kafića „Fan” 1997. godine, takođe u kolima. Radoslav Trlajić Bata Trlaja ubijen je na Bežanijskoj kosi februara 2000. godine.
Jedan od živih aktera filma „Vidimo se u čitulji”, Kristijan Golubović nalazio se na izdržavanju zatvorske kazne u Zabeli, odakle je izašao početkom januara ove godine. U Kazneno-popravnom zavodu u Požarevcu, tridesetdevetogodišnji Golubović je izdržao preostali deo zatvorske kazne od četiri i po godine. On je prvi osuđenik, koji je presudom Specijalnog suda u Beogradu označen kao organizator kriminalne grupe koji se posle izdržane kazne našao na slobodi.
(/slika2)Mihajlo Divac ubijen je ispred hotela „Putnik” 12. februara 1995. godine.
Retki su oni „krupni igrači” koji su uspeli da prežive osvetu svojih neprijatelja, njih je tek desetak. Tu su, od „viđenijih”,  Andrija Drašković, Zoran Nedović Šok, Sreten Jocić, poznatiji kao Joca Amsterdam, Dragoljub Kosmajac…
Andriji Draškoviću je prošle godine po peti put počelo suđenje u beogradskom Okružnom sudu zbog ubistva Zvonka Plećića 2000. godine u restoranu „Rojal knez”. Okružno tužilaštvo tereti Draškovića i njegovog kuma Aleksandra Golubovića da su 11. septembra 2000. godine, „posle prepirke sa Plećićem koji je došao za njihov sto dok su ručali, a zatim ustao i desnom rukom krenuo prema pojasu, izvadili pištolje i ispalili veći broj hitaca u njega”. Obojica su pred sudom negirali ove navode.
U Beogradu je i Sreten Jocić zvani Joca Amsterdam, koga svetski mediji nazivaju srpskim Eskobarom. Jociću, koji je optužen za podstrekavanje na ubistvo više osoba nedavno je zbog epileptičnog napada odložen početak suđenja za april ove godine. Optužen je da je Miodraga Prodanovića i Bojana Milosavljevića nagovarao, a zatim sa njima postigao dogovor da u julu 1995. godine ubiju Gorana Marjanovića, zvanog Goksi Bombaš, i još jednu osobu sa nadimkom Duca, a da im on zauzvrat isplati 50.000 tadašnjih nemačkih maraka. Jocić im je, prema optužnici podignutoj 16. oktobra 2007. godine, dao vozilo italijanskih registarskih oznaka i dva automatska oružja marke „hekler i koh”.
Milosavljević i Prodanović su u kafeu u sportskom centru Olimp u Beogradu ubili Gorana Marjanovića i njegovu devojku Mariju Đorđević i teško povredili više osoba koje su se tu zatekle.
Prodanović i Milosavljević pravosnažno su ranije osuđeni na po 15 godina zatvora kao počinioci tih ubistava.
Jocić se brani sa slobode, pošto je sud 2006. godine prihvatio njegovo jemstvo od 300.000 evra.
Kao uticajni „biznismen” pominje se i Dragoljub Kosmajac, koga u javnosti gotovo i da nema. U „Beloj knjizi” o organizovanom kriminalu MUP-a Srbije od pre nekoliko godina navodi se da je Kosmajac jedan od najznačajnijih trgovaca opojnim drogama na području zapadne Evrope. Kosmajac je povezan sa međunarodnim krijumčarima narkotika i u Južnoj Americi, odakle navodno organizuje transport velikih količina kokaina za Evropu, a odavno ima i uhodani kanal za krijumčarenje heroina iz Turske, Bugarske i Makedonije preko Crne Gore i Srbije za zemlje zapadne Evrope.
Dušan Telesković
Danijela Vukosavljević

Osuđeno pedeset mafijaških organizacija
Od osnivanja Posebnog odeljenja Okružnog suda, poznatijeg kao Specijalni sud, doneto je ukupno 50 presuda protiv različitih organizovanih kriminalnih grupa. U fazi suđenja trenutno je 61 predmet, a vodi se više desetina istraga.
Kako objašnjava sudija Maja Kovačević, portparol suda, samo u slučaju takozvane „stečajne mafije” vodi se osam predmeta, jer se postupci često razdvajaju, tako da broj predmeta ne predstavlja broj takozvanih mafija.
Prvi predmet pokrenut pred ovim sudom bio je slučaj „Makina grupa”. Optuženom Željku Maksimoviću, koji je od početka procesa do danas u bekstvu, kao i ostalim članovima grupa sudilo se za ubistvo policijskog generala Boška Buhe. Doneta je oslobađajuća presuda zbog nedostatka dokaza, ali je tu odluku ukinuo Vrhovni sud. U međuvremenu, optuženi su pušteni na slobodu.
Najvažnije suđenje pred Specijalnim sudom bio je proces protiv optuženih za ubistvo premijera Zorana Đinđića. Osuđeno je 12 osoba, a Miloradu Ulemeku Legiji, bivšem komandantu JSO, i Zvezdanu Jovanoviću, nekadašnjem zameniku komandanta te jedinice izrečene su maksimalne zatvorske kazne od po 40 godina zatvora.
Petorica osuđenih pripadnika „zemunskog klana” u bekstvu su već gotovo šest godina. Presudu Specijalnog suda potvrdio je Vrhovni sud Srbije. Odluka još nije pravosnažna za dvojicu osuđenih na najstrože kazne, jer oni imaju pravo na još jedan žalbeni postupak. Presuda će biti pravnosnažna u trećestepenom postupku.
Ubistvo Ivana Stambolića i pokušaj atentata na Vuka Draškovića takođe su zločini koji su dobili sudski epilog pred Specijalnim sudom. Izrečena je osuđujuća presuda protiv pripadnika JSO i Ulemeka, koji je i u tom procesu osuđen na 40 godina zatvora. Ova odluka potvrđena je u oba žalbena postupka.
Specijalni sud doneo je prvostepenu presudu i u procesu protiv „zemunskog klana” u kojem se sudilo za 18 ubistava, tri otmice i dva slučaja terorizma. Milorad Ulemek osuđen je i u tom predmetu na 40 godina zatvora, a ista kazna izrečena je i još trojici pripadnika nekada najmoćnije kriminalne grupe u Srbiji.
Početke rada Specijalnog suda obeležila su i suđenja „kruševačkoj”, „požarevačkoj” i „leskovačkoj grupi”. Dva velika sudska procesa protiv novosadskih suparničkih narko-klanova, „veterničke grupe” i „firme” okončana su osuđujućim presudama. Nenad Opačić osuđen je na maksimalnih 12 godina zatvora zbog prodaje droge ali mu je na tu kaznu dodato još tri godine zatvora zbog napada na svedoka u sudnici.
Specijalno tužilaštvo podiglo je optužnicu za slučaj primanja mita u Vrhovnom sudu Srbije protiv Ljubomira Vučkovića, sudije tog suda. Prvi put u istoriji našeg pravosuđa na optuženičkoj klupi sedeo je sudija najviše pravosudne instance. Utvrđeno je da je sudija Vučković za mito obećao Zoranu Jotiću Jotki, vođi „kruševačke grupe” da će mu ukinuti presudu od 12 godina zatvora, na koliko ga je osudio Specijalni sud. Sudija Vučković osuđen je na osam godina zatvora, ali mu je Vrhovni sud kaznu umanjio na šest godina.
Sredinom januara 2007. godine počelo je suđenje takozvanoj „stečajnoj mafiji”. Goran Kljajević, predsednik Trgovinskog suda, sudije, advokati i biznismeni optuženi su za zloupotrebe službenog položaja, primanje i davanje mita. Ukupno 105 krivičnih dela pripisano je grupi od 36 osoba koja je finansijskim kriminalom zgrnula više od 50 miliona evra. Suđenje je ušlo u treću godinu. Svi optuženi su u međuvremenu pušteni na slobodu, a kraj procesa se ne nazire.
Posle „stečajne”, optuženo je još nekoliko organizovanih kriminalnih grupa koje u dobijale nazive prema opisu krivičnih dela koja su im stavljana na teret. Pred sud su izvedene „drumska”, „carinska”, „naftna”, „saobraćajna”, pa čak i „đubretarska mafija”.
Slučaj „drumska mafija” najveći je po broju optuženih, jer na optuženičkoj klupi sede 53 osobe. Njima se na teret stavlja da su izradom kloniranih kartica za putarinu oštetili preduzeće „Putevi Srbije” za 6,5 miliona evra. Pokrenuto je i više postupaka protiv „duvanske mafije”, čiji članovi nisu međusobno povezani.
Grupa Stanka Subotića Caneta, koji je u bekstvu tereti se da je švercom cigareta tokom devedesetih godina prošlog veka oštetila državni budžet za 56 miliona nemačkih maraka i osam miliona dolara. Tužilaštvo tereti Mihalja Kertesa, bivšeg direktora carine, kao i zaposlene u Upravi carina da su omogućavali ulazak teretnih vozila – kamiona preduzeća „Mia” sa cigaretama bez carinskog evidentiranja na graničnim prelazima. Pripadnicima MUP-a stavlja se na teret da su sprečavali bilo kakvu kontrolu poslovanja Subotićeve firme „Mia”.
Takozvana „Badžina grupa” optužena je za šverc cigareta „težak” oko 2.000.000 dolara. Prvooptuženi je Siniša Stojčić, brat Radovana Stojčića Badže, bivšeg zamenika ministra MUP-a, ubijenog 1996. godine pod nerasvetljenim okolnostima, a pored njega terete se i načelnici stanica policije u Nišu i Zaječaru, kao i radnici carine.
Treći predmet protiv „duvanske mafije” još je u fazi istrage. Osumnjičen je Marko Milošević, sin pokojnog predsednika SRJ Slobodana Miloševića, njegova supruga Mira Marković kao i Bojana Bajrušević, udovica Vladana Kovačevića Trefa, ubijenog pod nerazjašnjenim okolnostima 1996. godine. Ova grupa je imala državnu logističku podršku u trgovini cigaretama. Deo profita od prodaje cigareta bio je namenjen održavanju političkog režima tokom devedesetih godina prošloga veka.
Još jednu grupu „duvanske mafije” predvodio je podgorički biznismen Anton Stanaj, sin Roka Stanaja, vlasnika kompanije „Rokšped”.
Početkom septembra 2007. godine počelo je suđenje Mihalju Kertesu, koji se tereti u aferi „Kipar”, da je omogućio i organizovao prenošenje višemilionskih suma novca iz državnog budžeta na račune na Kipru za vreme vladavine Miloševića. U optužnici se navodi da su članovi grupe bili Milošević i dvojica potpredsednika Savezne vlade, pokojni Jovan Zebić, kao i Nikola Šainović koji je u pritvoru Haškog tribunala. Na računima na Kipru završilo je, prema optužnici, 60 miliona evra državnog novca.
Specijalni sud vodi dva postupka protiv militantnih islamističkih grupa, poznatih kao vehabije. Prva optužnica podignuta je u septembru 2007. godine protiv Senada Ramovića i još 14 osoba iz Novog Pazara i okoline. Na teret im je stavljena priprema ubistva novopazarskog muftije Moamera Zukorlića, kao i teroristički napadi na objekte u Beogradu. Još jedna četvoročlana grupa vehabija optužena je za planiranje napada na policiju tokom fudbalske utakmice u Novom Pazaru.
Darko Erceg tereti se za šverc i prodaju droge, organizovanje grupe u kojoj su bili i strani državljani, kao i rasturanje droge u Švedskoj i Danskoj. Suđenje Ercegovoj grupi počelo je krajem 2007. godine. Prilikom hapšenja policija je kod njega našla oko 27 kilograma heroina i oko dva i po kilograma kokaina. Prema optužnici, u njegovoj kući u Beogradu ostali članovi grupe su drogu razblaživali i pakovali u pakete od po 500 grama. U toj kući je nađena i izvesna količina paracetamola i kofeina, koji su korišćeni za razblaživanje heroina, a droga je bila namenjena ilegalnom tržištu zapadne Evrope.
U toku je suđenje poznatom beogradskom advokatu Nebojši Pavloviću i grupi policajaca kojima se na teret stavlja da su za mito oslobađali kriminalce iz pritvora i ublažavali optužbe protiv njih.
Dorotea Čarnić

Češljanje srpskog podzemlja
Mafija u Srbiji ovih dana postaje ugrožena vrsta. MUP Srbije je protekle nedelje razbio četiri organizovane kriminalne grupe iz kojih je uhapšeno ukupno 39 ljudi. Za petoricom se intenzivno traga.
Naravno, srpska mafija neće doći na Uneskovu listu zaštićenih vrsta, ali nažalost neće ni izumreti. Prema podacima iz nedavno završene „Bele knjige o organizovanom kriminalu” koju je MUP Srbije izradio po drugi put u poslednjih osam godina, u Srbiji deluje oko 200 kriminalnih grupa u koje je uključeno više od hiljadu kriminalaca.
Poslednji udar na mafiju počeo je proteklog utorka kada je policija u tri akcije uhapsila 33 osobe. Počelo je hapšenjem 16 članova organizovane kriminalne grupe, među kojima je sedam osoba iz Ministarstva odbrane i dva lekara sa Vojnomedicinske akademije. Uhapšeni su osumnjičeni za davanje i primanje mita, zloupotrebu službenog položaja i prevare u oblasti rešavanja stambenih potreba vojske, naknade štete po osnovu povređivanja u ratovima na prostoru bivše SFRJ i prava iz socijalnog osiguranja. Prema prvim procenama policije, ova grupa je oštetila državni budžet za više stotina miliona dinara. Kao organizator grupe označen je Goran Mojović, kapetan Vojske Srbije u penziji.
Istog dana, pripadnici Službe za borbu protiv organizovanog kriminala uhapsili su osam ljudi zbog zloupotrebe službenog položaja, davanja i primanja mita i drugih dela kojima su oštetili budžet Srbije za 25 miliona dinara.
U večernjim časovima tog utorka, počela su i privođenja članova „Pazovačke grupe”. Iz tog klana je privedeno devet osoba, osumnjičenih za razbojništva, iznude, trgovinu drogom i krađu automobila. Uhapšeni, u toku prošle i pretprošle godine su, uz pretnju vatrenim oružjem, opljačkali više banaka, pošta, benzinskih pumpi i menjačnica na teritoriji Beograda, Inđije, Stare i Nove Pazove.
Uspešni prošlonedeljni udar na mafiju završen je u petak, kada je uhapšeno šest članova grupe koja je tokom 2008. i 2009. godine, na teritoriji Srbije i zemalja Evropske unije, pustila u opticaj nekoliko stotina hiljada novčanica u apoenima od 100 evra. Prema izveštajima Narodne banke Srbije i evropskih centara za analize novčanica, do sada je iz opticaja povučen iznos od dva miliona falsifikovanih evra, koje je izradila ova grupa. Procene govore da je u zemljama zapadne Evrope u opticaju još osam miliona evra, napravljenih u Srbiji.
Slika današnjeg srpskog podzemlja u velikoj meri je izmenjena u odnosu na devedesete, kada su počele da se naslućuju konture organizovanog kriminala. Uglavnom se oni koji su ranijih godina zarađivali noseći čarapu na glavi, danas oblače u odela, pokušavajući da legalizuju prljavo stečeni novac. Naravno, sa scene nisu nestali ni oni koji će narednih godina, pokušavati takođe da „operu” onu istu čarapu sa glave.
Prva velika imena podzemlja u Srbiji stvorena su sedamdesetih i osamdesetih godina prošlog veka (Ljubomir Magaš – Ljuba Zemunac, Rade Ćaldović Ćenta, Đorđe Božović Giška, Željko Ražnatović Arkan...). Početkom raspada SFRJ 1991. godine neki od njih postaju nacionalni heroji, komandanti paravojnih formacija. Pod pritiskom Zapada, UN uvode sankcije SRJ koje su stvorile uslove za bujanje kriminala, pre svega šverca nafte i cigareta. Međunarodna zajednica kao da je poslala poruku: „Švercujte, trgujte, samo da vas ne vidimo...” Između državnih organa i podzemlja počela je da se gubi granica.
Usledila je serija likvidacija u borbi za prevlast, stradaju autoriteti podzemlja. U to vreme, saznaće se kasnije, formiran je svemoćni „zemunski klan” sastavljen od uličnih moćnika kao što su Dušan Spasojević i Ljubiša Buha Čume, sa jedne i komandant JSO Milorad Ulemek Legija sa grupom saboraca, sa druge strane. Osuđeni su da su, u poslednjem naporu da sačuvaju moć, izveli atentat na premijera Srbije Zorana Đinđića.
Iako obezglavljen, „zemunski klan” i dalje postoji što potvrđuje ubistvo svedoka saradnika Vukojevića. I preživeli članovi „voždovačkog” i „bežanijskog” klana povremeno se pojave u crnoj hronici.
Dok se konture klasičnih bandi naziru zbog uličnih ratova koje vode, kriminal „belih kragni” u poslovnom svetu teško se razotkriva. A „profit” je uglavnom veći od onoga koji ostvaruju klasične organizovane kriminalne grupe. Svi sumnjaju da se u privredi države u tranziciji na veliko „mulja”, ali takve stvari je teško dokazati. Obračun sa kriminalom „belih okovratnika” počeo je pre nekoliko godina kada je pohapšena „stečajna mafija”, a nastavljen nizom drugih, spektakularnih hapšenja, završno sa prošlonedeljnim privođenjima u ministarstvima odbrane i ekonomije i regionalnog razvoja.
Dušan Telesković
Danijela Vukosavljević

SPC protestovala kod Zanijera
BEOGRAD – Sveti arhijereski sinod Srpske pravoslavne crkve (SPC) protestovao je kod šefa Unmika Lamberta Zanijera povodom akcije pravljenja elektronskih podataka o kulturnoj baštini na Kosovu i Metohiji koju su najavile privremene kosovske institucije.
U protestnom pismu se navodi da je srpska kulturna baština na Kosovu i Metohiji promovisana u svetu, kao i da je nekoliko spomenika te baštine pod zaštitom Uneskoa.
Kulturna baština je neotuđivi deo jednog naroda ili jedne civilizacije, u ovom slučaju srpskog naroda i Srpske prvoslavne crkve, koja je tu baštinu stvarala, odnosno baštinila, ukazuje se u pismu Zanijeru, objavljenom na sajtu SPC.
Diskutabilna je, dodaje se, želja da se, uz podršku službenika administracije Velike Britanije u Prištini, srpska kulturna baština na Kosovu i Metohiji preimenuje i preregistruje kao dobro Kosova.
Ukazujući na to čiji su, kako su registrovani, kao i kako su ti spomenici tretirani u Memorandumskoj komisiji na svim pregovorima u Beču, pa i u, kako se ističe, neprihvaćenom Ahtisarjevom planu, Sinod osuđuje aktivnosti ministarstva kulture Kosova i mešanje službenika administracije Velike Britanije u ove aktivnosti.
Državno-administrativno sva kulturna baština na Kosovu i Metohiji pripada pod zakonske nadležnosti Republike Srbije i Atunomne pokrajine Kosova i Metohije, a za neke od njih je direktno nadležan Unesko, navodi se u pismu Sinoda.
Bilo kakvo nasilno preimenovanje ili otimanje srpskih svetinja, dodaje se, biće tretirano kao nasilje nad srpskom kulturnom baštinom.
Ističe se da se nazivima kosovsko ili pravoslavno nasleđe želi dati politička dimenzija samoj kulturnoj baštitini radi zloupotrebe i učvršćenja nezakonito proglašene nezavisnosti Kosova.
Sinod traži da Zanijer o stavu Crkve obavesti sve nadležne međunarodne institucije i da preduzme sve što je u okviru njegove nadležnosti kako bi se sprečilo pravljenje pomenute baze podataka na takvim političkim osnovama jer je, kako se navodi, cilj i svrha njihova političko-nacionalistička zlupotreba.
Sinod je pismo iste sadržine prosledio i šefu Euleksa Ivu de Kermabonu, generalnom sekretaru Uneskoa Koiširu Macuuri i ministru spoljnih poslova Velike Britanije Dejvidu Milibandu.

Sutra novi načelnik Generalštaba
BEOGRAD – Ministar odbrane Srbije Dragan Šutanovac izjavio je da očekuje da će sutra biti izabrani načelnik i zamenik načelnika Generalštaba Vojske Srbije.
Ministar odbrane je rekao da će „praktično svi kandidati koji su se pojavljivali u javnosti dobiti njegovo pozitivno mišljenje, jer su svi kvalitetni oficiri sa velikim stažom i što je važno trupni oficiri koji dobro poznaju vojsku”.
Na pitanje ko su kandidati za te funkcije, Šutanovac je rekao da je kandidata bilo puno, ali da treba sačekati do sutra da se vidi ko će biti novi načelnik i zamenik načelnika Generalštaba.
„Da govorim sada o kandidatima, a znam koje je konačno rešenje - ne bi bilo korektno”, dodao je on.
Šutanovac je rekao i da očekuje da Vlada Srbije do kraja februara usvoji nacrte strategije nacionalne bezbednosti i strategije odbrane i da ih potom uputi Skupštini Srbije.
Na pitanje o razgovorima sa NATO o ukidanju Kopnene zone bezbednosti, Šutanovac je rekao da se ti razgovori još vode na tehničkom nivou, ali da „idu u dobrom pravcu”.
„Mislim da se kreću u dobrom pravcu, ali to je stvar koja je na dugačkom štapu i moramo pažljivo da vidimo na koji način da to rešimo u obostranu korist”, dodao je on.
Ministar odbnrane Srbije je istakao i da će njegovo Ministarstvo do kraja marta završiti „zakonodavnu aktivnost”, kao i da će biti nastavljene reforme u vojsci.

Srbija neće priznati Kosovo
LONDON – Ministar inostranih poslova Vuk Jeremić izjavio je, gostujući na britanskoj televiziji Bi Bi Si, da Srbija nikada neće priznati nezavisnost Kosova.
Jeremić je naglasio da su pitanje rešavanja budućeg statusa Kosova i Metohije i pridruživanje Srbije Evropskoj uniji, dva odvojena procesa i da je to zvanična politika i Beograda i Brisela.
Gostujući na Bi Bi Si-ju uoči godišnjice jednostranog proglašenja nezavisnosti Kosova, srpski šef diplomatije je rekao da pet članica Evropske unije nisu priznale nezavisnost Kosova i da, sudeći prema zvaničnim izjavama koje stižu iz tih zemalja, to neće učiniti ni u budućnosti.
Jeremić je naglasio da Srbija koristi isključivo mirne i pravne načine za rešavanje kosovskog problema, ukazavši da je pred Međunarodnim sudom pravde u Hagu zahtev naše zemlje da se izjasni o legalnosti proglašenja nezavisnosti Kosova.
Na novinarsko pitanje o saradnji sa Haškim tribunalom i hapšenju Ratka Mladića, Jeremić je izjavio da Vlada Srbije čini sve što je u njenoj moći da uhapsi preostala dva haška optuženika, Mladića i Gorana Hadžića.
On je podsetio da su 44 osobe iz Srbije u pritvorskoj jedinici tribunala u Ševeningenu.
Ministar inostranih poslova je kazao da će Srbija nastaviti da čini sve što je u njenoj moći da locira, uhapsi i preda Haškom tribunalu preostalu dvojicu optuženih i da tako zauvek zatvori to poglavlje svoje istorije.

Inflacija u prva tri meseca oko 4,4 odsto
BEOGRAD – Ukupna inflacija u prvom tromesečju ove godine, merena indeksom potrošačkih cena, trebalo bi da dostigne 4,4 odsto, ocenjeno je u februarskom Izveštaju o inflaciji Narodne banke Srbije.
Očekuje se da će najznačajniji inflatorni pritisci dolaziti od deviznog kursa, s obzirom na jake uticaje na slabljenje dinara, planiranog povećanja regulisanih cena, najavljenog povećanja cena hrane i inflatornih očekivanja.
Ako se ostvari očekivani rast cena pod kontrolom države od 7,8 odsto, a moguće je da on bude i viši s obzirom na nepredviđeno kretanje cene nafte i kursa dolara, izvesno je da će se već u prvom tromesečju 2009. godine dostići polovina ukupnog projektovanog rasta regulisanih cena za ovu godinu, navela je NBS.
Uzimajući u obzir navedene faktore i očekivana kretanja, procenjuje se da će međugodišnja stopa rasta potrošačkih cena na kraju prvog tromesečja iznositi oko 10 odsto, i da će biti u granicama ciljanog raspona za mart.
U srednjem roku na smanjenje inflacije delovaće usporavanje ekonomske i kreditne aktivnosti, pad domaće i svetske tražnje i pad svetskih cena primarnih proizvoda.
Prema očekivanjima NBS, tromesečni rast bazne inflacije iznosiće oko 2,8 odsto i doprineće ukupnoj inflaciji za oko 1,9 procentnih poena. Na izraziti rast bazne inflacije u prvom tromesečju uticaće pre svega udar na slabljenje dinara s kraja decembra i početkom januara, ali i efekti ekspanzivnije fiskalne politike na tražnju iz četvrtog tromesečja 2009.
U prvom tromesečju očekuje se sezonski rast cena poljoprivrednih proizvoda i doprinos ukupnom rastu potrošačkih cena od oko 0,5 procentnih poena.
Kad je reč o regulisanim cenama, očekuje se da će se njihov rast kretati oko 7,8 odsto i da će ta grupa najviše uticati na kretanje ukupne inflacije u prvom tromesečju, sa doprinosom od oko dva procentna poena.
Najveći rast očekuje se kod cena cigareta i naftnih derivata, usled povećanja akciza, kao i kod poštanskih usluga, usled povećanja cena telefonskih impulsa.
U okviru regulisanih cena očekuje se i znatan rast cena komunalnih usluga, pre svega grejanja, i nešto manji rast cena saobraćajnih usluga, dok se povećanje cena lekova, realizovano krajem prošle godine, registruje u januaru.

Izvučen džip s telima poginulih članova SRS
BEOGRAD – Načelnik Sektora za zaštitu i spasavanje u MUP-u Srbije Predrag Marić izjavio je Tanjugu da je jutros oko četiri sata iz kanala Dunav-Tisa-Dunav izvađen džip s telima tri nastradale osobe i da se nastavlja potraga za četvrtom osobom iz vozila.
Džip u kojem je bio predsednik Gradskog odbora SRS- a Novog Sada Zoran Đaković i još tri ženske osobe sleteo je u četvrtak oko 23 sata u kanal na mostu, na ulasku u Novi Sad iz pravca Zrenjanina, probivši ogradu na mostu, a policija je dojavu o nesreći dobila juče oko 16,30.
Marić je rekao da je MUP sada u kontaktu s Ministarstvom odbrane da bi se policiji ustupio jedan sonar koji bi olakšao potragu za telom četvrte poginule osobe.
Potragu, koja se obavlja u veoma teškim uslovima zbog hladnog vremena, nastaviće ronioci žandarmerije i pripadnici granične policije, rekao je Marić.
Zamenik predsednika SRS Dragan Todorović je, prilikom napuštanja jučerašnjeg popodnevnog zasedanja Skupštine Srbije sa svojim saradnicima, rekao Tanjugu da odlazi u Kać zbog pogibije četvoro njihovih aktivista.
Predsednik Skupštine grada Beograda Aleksandar Antić je novinarima juče rekao da su odbornici SRS-a napustili sednicu zbog pogibije četvoro njihovih članova, među kojima je i predsednik Gradskog odbora SRS-a Novog Sada Đaković.
Imena Đakovićevih saputnika nisu poznata, ali se pretpostavlja da je reč o tri ženske osobe, rečeno je Tanjugu u MUP-u.
Đaković i saputnici su se vraćali iz Kaća, gde su bili na stranačkoj slavi Sveta Tri jerarha.
Nesreća se, kako se veruje, dogodila usled zaleđenog puta i klizavog kolovoza, pa je automobil skrenuo, probio ogradu i pao u kanal.

Novi napadi na SPC u Bosni
BOSANSKI PETROVAC – Nepoznata lica su oskrnavila, provalila i opljačkala Srpsku pravoslavnu crkvu u naselju Kolunić kod Bosanskog Petrovca što je izazvlalo veliko uznemirenje među malobrojnim Srbima povratnicima na tom području muslimansko-hrvatske Federacije BiH, javljaju mediji Republike Srpske.
Eparhija bihačko-petrovačka je saopštila da su nepoznati vandali pokušali da provale i Saborni hram Svetog Save u Drvaru.
Eparhija ističe da poslednjih godina ne prestaju napadi na sve što je srpsko na tom području, a naročito na pravoslavne hramove, ali da počinioci nikada nisu otkriveni.
Bošnjaci su tokom poslednjeg rata u BiH srušili ili oštetili svih 12 pravoslavnih crkava na području Bosanskog Petrovca od kojih su posle rata samo tri obnovljene.
U ovaj grad od predratnih 12.500 Srba vratilo se iz izbeglištva 4.250 koji žive u veoma teškim uslovima, jer im je, kako kažu, uskraćeno pravo na zapošljavanje, penzionerima pravo na penzije, a učenicima u školama upotreba srpskog jezika i ćiriličnog pisma.

Zelenski još nije doneo odluku da li će prisustvovati samitu NATO-a u Viljnusu
KIJEV – Ukrajinski predsednik Volodimir Zelenski još nije doneo konačnu odluku da li će ići na samit NATO-a u Viljnusu, izjavila je danas potpredsednica ukrajinske vlade za evropske i evroatlantske integracije Olga Stefanišina.
Ona je za ukrajinske medije rekla da će konačna odluka Zelenskog o prisustvu samitu NATO-a biti doneta u zavisnosti od završnih dokumenata tog skupa na kojima se još radi, preneo je TAŠ.
Generalni sekretar NATO-a Jens Stoltenberg rekao je ranije da će Zelenski prisustvovati prvom sastanku Saveta Ukrajina-NATO na marginama samita.
Stoltenberg, međutim, nije obećao da će tokom samita u Viljnusu Ukrajina biti pozvana da se pridruži NATO-u nakon što se neprijateljstva u zemlji završe.

Teško do neradne nedelje u trgovinama
Tri godine posle Crne Gore, još jedna zemlja u našem okruženju zabranila je rad nedeljom. U Hrvatskoj je pre nekoliko dana stupio na snagu novi zakon o trgovini prema kojem će prodavnice nedeljom biti zatvorene. Zabrana ipak nije potpuna, jer trgovci mogu odabrati 16 nedelja u godini tokom kojih bi eventualno mogli da rade. Radno vreme od ponedeljka do subote samostalno će određivati trgovac, ukupno do 90 sati sedmično.
 
U Srbiji se nedelja po pravilu tretira kao neradni, odnosno dan za odmor. U Savezu samostalnih sindikata trgovine Srbije podsećaju da u zakonu ipak treba da piše da je nedelja dan odmora, a ne da je „po pravilu dan odmora”, kako je prema važećem zakonu. Naglašavaju i da zahtev da se zabrani rad prodavnica nedeljom u Srbiji ne znači zalaganje za manje rada, jer prema zakonu radna nedelja traje pet dana, sedmično se radi po 40 časova, a rad nedeljom nije regulisan.
Radoslav Topalović, predsednika Saveza samostalnih sindikata trgovine, podseća da je u zemlji trenutno angažovano oko 300.000 trgovaca koji u proseku mesečno zarade oko 54.000 dinara, što je otprilike na nivou iznosa minimalne potrošačke korpe.
– Neosnovane su procene poslodavaca da će biti manji promet u radnjama ako nedelja i državni praznici budu neradni dani, jer će se kupci u istom obimu snabdevati radnim danima. Kupac koji je rešen da pazari neki proizvod, kupiće ga ili dan ranije ili dan kasnije. Zato, ti prigovori nisu utemeljeni. Drugo, ukidanjem nedelje kao radnog dana neće biti smanjena potreba za angažovanjem radnika, već naprotiv, više njih biće potrebno da radi, recimo, subotom i ponedeljkom, jer će tada biti i više prometa – smatra Topalović. Podseća da početak i kraj radnog vremena nije stvar kolektivnog pregovaranja nego je Zakonom o radu regulisano da radna nedelja traje 40 časova. Zato je ovaj sindikat tražio da se izmeni taj propis kako bi nedelja bila neradni dan, a da izuzete budu samo institucije koje su od javnog značaja i moraju da rade nedeljom. Od prve inicijative prošlo je  sedam godina, ali niko nije bio voljan da se ozbiljnije time pozabavi, ni Socijalno-ekonomski savet, ni Ministarstvo za rad i zapošljavanje, jer su to institucije kojima su sindikati podnosili inicijative.
Savez samostalnih sindikata je na tu temu svojevremeno čak i anketirao radnike, a analiza je pokazala da većina zaposlenih ne želi da radi nedeljom.
– Nisam siguran da bi sada, u naletu ove inflacije, isto tako razmišljali. Verovatno bi pristali da rade nedeljom za veću naknadu. Zato podržavamo inicijativu da se rad nedeljom plaća kao i državni praznik, da dnevnica bude 110 odsto tog dana – dodaje Topalović. Navodi da onaj ko mora na posao nedeljom zaista treba da bude više plaćen, zato što više radi i nije sa porodicom.
Podsećanja radi, onaj ko radi nedeljom ne ostvaruje po zakonu pravo na uvećanu platu, sem u slučaju da to nije uređeno aktom između poslodavca i zaposlenog. Fiksno uvećanje zarade nije prepoznato jer je poslodavcima data mogućnost da rad organizuju kako njima odgovara. Stručnjaci za radno pravo naglašavaju da zbog uvećanja zarade za rad nedeljom ne bi bilo neophodno menjati Zakon o radu, jer je naš propis ekstenzivan u tom delu, pa je opštim aktom moguće predvideti razloge za uvećanje plate koja nije opisana u samom zakonu. Kako je ranije za „Politiku” objasnio Bojan Urdarević, profesor radnog prava na Pravnom fakultetu u Kragujevcu, ne postoji nikakva zakonska prepreka da se sa postojećim zakonom predvidi dodatno plaćeni rad i da se utvrdi iznos uvećanja zarade nedeljom.
– Samo, to niko neće da radi, jer ne postoji zakonska obaveza – naveo je on.
Predstavnici sindikata smatraju da neradna nedelja ne bi mogla da prouzrokuje nove otkaze, jer u trgovini već postoji manjak radne snage, ali poslodavci ipak tako ne misle. Strahuju od pada prometa i profita, smanjenja zarada, otpuštanja radnika u sektoru maloprodaje, nezadovoljstva potrošača...

Milatović: Cilj posete Srbiji revitalizacija političkih odnosa
Predsednik Crne Gore Jakov Milatović poručio je večeras, na svečanom prijemu u Crnogorskoj kući u Beogradu, da, nakon poseta Evropskim institucijama i sedištu NATO u Briselu, dolazi u Beograd „u nameri da da doprinos revitalizaciji političkih odnosa dve zemlje”. Prisustvo predsjednika Vučića na mojoj inauguraciji 20. maja, ministra Dačića na Samitu u okviru Procesa saradnje u jugoistočnoj Evropi u Podgorici 27. juna, i ova moja prva poseta Beogradu u tako kratkom vremenskom periodu upravo idu u prilog unapređenju odnosa dve države”, naglasio je Milatović.
Ukazao je na to da je revitalizacija političkih odnosa važna za unaprjeđenje ekonomskih odnosa, što ima za rezultat direktne benefite za privredu i građane dve zemlje, navodi se u saopštenju iz Kabineta crnogorskog predsednika.
Milatović je podsetio da je Srbija Crnoj Gori ubedljivo najveći trgovinski partner, sa robnom razmenom od 764 miliona evra prošle godine, što predstavlja petinu ukupnog prometa robe sa inostranstvom. Srbija je za nas i najveće turističko tržište. U 2022. ostvareno je 435 hiljada dolazaka turista iz Srbije u Crnu Goru, što je udeo od 21 odsto od ukupnog broja dolazaka stranih turista. Kada govorimo o strukturi, najviše noćenja ostvarili su turisti iz Srbije, i to nešto iznad 3 miliona ili 25,5 odsto od ukupnog brojaâ€ś, rekao je Milatović. Dodao je da je Srbija prošle godine bila i najveći strani investitor u Crnoj Gori sa 137 miliona evra ili 12 odsto ukupne vrednosti stranih direktnih investicija, što je u odnosu na 2021. povećanje od 80 odsto.
Uprkos podacima koje sam izneo, sa Srbijom, koja je naš najznačajniji ekonomski partner, Crna Gora nema odnose na nivou ambasadora i to ne iz tehničkih razloga, već političkih, dve zemlje nemaju zajedničke granične prelaze, kao što imamo sa Bosnom i Hercegovinom i sa Albanijom, platni promet predstavlja ozbiljnu poslovnu barijeru, naše Mešovite komisije za rešavanje ovih naizgled tehničkih pitanja se ne sastaju godinama unazad, a nikada nije održana zajednička sednica Vlada dve zemlje, konstatovao je Milatović. On je poručio da su, uprkos svim izazovima, veze između građana i privrede Crne Gore i Srbije ostale jake i da je stoga odgovornost ali i obaveza na državnicima dve zemlje da te odnose ne remete, već da ih unapređuju. Istakao je da, osim tradicionalnih veza i bliskih odnosa, Crnu Goru i Srbiju trajno povezuju zajednički ciljevi, pre svega regionalna stabilnost i članstvo u Evropskoj uniji.
„Posvećenošću ovim ciljevima dajemo dobar zamah proevropskom razvoju Zapadnog Balkana. Uveren sam će politički odnosi Crne Gore i Srbije ići uzlaznom putanjom u periodu pred nama i da će to biti dobar zamajac za dodatno unapređenje ekonomskih, kulturnih i sveukupnih odnosa, rekao je Milatović. On je ukazao i na značaj jačanja veza sa zajednicom Crnogoraca u Srbiji i njihove povezanosti sa Crnom Gorom.
Kako je najavljeno, Milatović će se sutra, uz ceremonijalni doček ispred Palate Srbija, sastati sa predsednikom Srbije Aleksandrom Vučićem, a nakon toga i sa predsednikom Narodne skupštine Vladimirom Orlićem.
Predviđeno je da predsednik Crne Gore u okviru posete položi venac na Spomenik neznanom junaku na Avali uz vojne počasti, kao i da položi cveće ispred Osnovne škole „Vladislav Ribnikar”, prenosi Tanjug.

Viljnus zbog NATO samita kao tvrđava, sistemi Patriot usmereni ka Kaljiningradu
VILjNUS – NATO je pretvorio Viljnus, prestonicu Litvanije, u tvrđavu branjenu naprednim oružjem kako bi zaštitio američkog predsednika Džozefa Bajdena i druge lidere Alijanse na samitu sledeće nedelje, koji se održava 32 kilometra od litvanske granice sa ruskim saveznikom Belorusijom.
Više od 3.000 litvanskih vojnika brinuće o bezbednosti samita NATO-a u Viljnusu.
Šesnaest NATO saveznika poslalo je ukupno oko 1.000 vojnika da obezbeđuju dvodnevni samit 11. i 12. jula, koji se održava samo 151 km od same Rusije, prenosi Rojters.
 Mnogi od njih su poslali i napredne sisteme protivvazdušne odbrane koji nedostaju baltičkim državama.
„Bilo bi više nego neodgovorno da naše nebo bude nezaštićeno u trenutku kada Bajden i lideri 40 zemalja stižu“, rekao je predsednik Litvanije Gitanas Nauseda.
Nemačka je rasporedila 12 raketnih sistema Patriot, koji se koriste za presretanje balističkih i krstarećih raketa ili ratnih aviona.
Španija je dopremila sistem protivvazdušne odbrane NASAMS, Francuska šalje samohodne haubice Cezar, i uz Finsku i Dansku raspoređuje vojne avione u Litvaniji.
Ova zemlja je, uz Britaniju, isporučila sredstva protiv bespilotnih letelica.
Poljska i Nemačka su poslale snage za specijalne operacije pojačane helikopterima.
Drugi šalju opremu za borbu protiv bilo kakvih potencijalnih hemijskih, bioloških, radioloških i nuklearnih napada.
Litvanski predsednik vidi ove akcije saveznika kao potvrdu da je potrebno da NATO hitno uspostavi stalnu protivvazdušnu odbranu u baltičkim državama.
„Razmišljamo o tome šta će se desiti nakon završetka samita i radićemo sa saveznicima na stvaranju rotirajućih snaga za trajnu vazdušnu zaštitu“, rekao je on novinarima.
U selima pored beloruske granice, meštani su saopštili Rojtersu da se osećaju potpuno bezbedno, uprkos ponudi Minska da se tu nakon pobune smeste ruske plaćeničke trupe Vagner grupe i rusko nuklearno oružje.
Na aerodromu u Viljnusu, osam nemačkih raketnih bacača Patriot raspoređeno je sa cevima usmerenim u pravcu ruskog Kalinjingrada, a još dva prema Belorusiji.
„Znate gde se nalazite geografski i prilično dobro znate odakle pretnja dolazi. Litvanija je tražila od nas zaštitu samita, a takođe je NATO tražio pomoć od Nemačke. Ovo je naš odgovor“, rekao je potpukovnik Štefen Lib, komandant jedinice Patriota.
Litvanija je utrostručila jedinice pogranične straže na beloruskoj i ruskoj granici tokom leta, uz oficire iz Letonije i Poljske.
Dve zemlje su takođe poslale policiju da pomogne u patroliranju po Viljnusu.
Gradonačelnik Viljnusa je preporučio stanovnicima da odu na odmor van grada, ako žele da izbegnu gužve u saobraćaju, jer će veliki delovi centra prestonice biti zatvoreni tokom samita.
Kako javlja izveštač Tanjuga, deluje da su građani poslušali apel gradonačelnika, s obzirom na to da je na ulicama prisutan mali broj ljudi, policija patrolira i povremeno prolaze vozila pod njenom pratnjom.
Grad je okićen zastavama Litvanije, Ukrajine i NATO-a.

Zemljotres jačine 5,6 stepeni po Rihteru pogodio Tajvan
Zemljotres jačine 5,6 stepeni po Rihterovoj skali pogodio je danas Tajvan, saopštio je američki Geološki zavod.
Epicentar zemljotresa bio je 87 kilometara istočno od grada Hengčuna sa oko 31.200 stanovnika.
Do sada nema izveštaja o eventualnim žrtvama ili šteti.
Nije izdato upozorenje na cunami, preneo je Tas, prenosi Tanjug.

Petković: Svečlja kriminalizacijom Srba opravdava prisustvo parapolicije
Direktor Kancelarije za Kosovo i Metohiju Petar Petković ocenio je danas da je pokušaji ministra unutrašnjih poslova privremenih prištinskih institucija Dželjalja Svečlje da kriminalizuje Srbe sa severa KiM imaju za cilj da opravdaju, kako je naveo, protivpravno prisustvo parapolicijskih jedinica, „gde danonoćno terorišu srpski narod”.
„Lažni ministar, a pravi nasilnik i ekstremista Dželjalj Svećlja, zajedno sa njegovim okupacionim falangama preobučenim u odela Kosovske policije, jedini su kriminalci na severu Kosova i Metohije i tu nemaju šta da traže”, naveo je Petković u saopštenju. Poručio je da bi bilo najbolje da Svećlja „pođe od sebe i optužnice koja je godinama podignuta protiv njega zbog napada kamenicama na pripadnike tzv. Kosovske policije, ali i zbog prevrtanja vozila misije Euleks”.
Dodao je da bi Svećlja, umesto što „nezakonito da privodi Srbe navodnom poznanju pravde i prava”, trebalo prvo sam da prestane da beži od tog istog prava i pravde.
„Da li je sprovođenje reda i zakona to što je kukavički poslao svoje falange da duge cevi uperuju u sina predsednika Aleksandra Vučića zbog jedne majice? Da li je vladavina prava kada Kurtijevi specijalci pucaju u leđa Dragiši Galjku, Miljanu Deleviću, Milanu Jovanoviću, braći Stojanović iz Gotovuše? Ili, kada brutalno pretuku srpsku decu Daru i Kristijana”, zapitao je Petković. Naglasio je da „hibridni rat koji Svećlja kukavički vodi iz Prištine protiv svega srpskog i posebno severa Kosova i Metohije”, rezultirao time da „nema tog čestitog Srbina koji bi ni javno ni tajno pristao da bude alibi Svećlji u njegovoj bolesnoj opsesiji okupacije severa i proterivanja Srba sa Kosova i Metohije”.
„To mu nikada neće uspeti”, poručio je Petković. Svečlja je ranije danas u intervjuu portalu Košev rekao da nije protiv srpskog naroda, već, kako tvrdi â€žšovinističkih projekata Srbije i kriminalaca”.

Završena vojna vežba „Sretenje 2009"
NOVI SAD – Pripadnici Vojske Srbije danas su u Novom Sadu, povodom obeležavanja Dana vojske -15. februara, izveli vežbu „Sretenje 2009”, tokom koje su, uz visok nivo obučenosti, prikazali neka od novih vojnih sredstava, uključujući bespilotne letilice.
Pokaznoj vežbi na Beogradskom keju prisustvovali su predsednik Srbije Boris Tadić, ministar odbrane Dragan Šutanovac, zastupnik načelnika Generalštaba Vojske Srbije general-potpukovnik Miloje Miletić, ministri, predstavnici diplomatskog kora i vojni izaslanici akreditovani u Beogradu.
Uz dejstvo rečnih diverzanata, vazduhoplova, među kojima i aviona MIG-29, i uz artiljerijsku podršku, na vežbi su prikazane i desantne aktivnosti u suprotstavljanju imaginarnoj terorističkoj grupi.
Pripadnici Kopnene vojske i Rečne flotile demonstrirali su sposobnosti u izvođenju intervidovske operacije sa elementima nasilnog prelaska reke, protiv terorističkih dejstava, artiljerijske i bliske vazduhoplovne podrške, kao i pružanje pomoći civilnim organima vlasti u evakuaciji stanovništva sa ugroženog područja.
Pažnju novinara privukao je desant amfibijskog transportera sa prevoženjem ljudstva, kao i dejstvo ronilačkih timova i uspostavljanje mostobrana.
Vežbu je izvelo 736 oficira, podoficira i vojnika, koji su koristili avione, helikoptere, brodove, vozila pešadije, pontonska sredstva, a na taktičko-tehničkom zboru prikazana su sredstva naoružanja i vojne opreme.
Vežbom, kojoj je po izuzetno hladnom vremenu prisustvovao veliki broj građana, rukovodio je načelnik Štaba komande kopnene vojske, brigadni general Vojin Jondić.
Radom taktičko-operativnog centra, koji je bio smešten na brodu posebne namene „Kozara”, rukovodio je pukovnik Stojan Batinić iz Generalštaba Vojske Srbije.
Pažnju je privukla i efektna protivteroristička akcija za oslobađanje talaca, kojom je komandovao kapetan Goran Colić, a zapaženi su bili i naleti helikopterskih jedinica.
Dan Vojske, od kada je Srbija ponovo postala samostalna država je Sretenje - 15. februar, praznik za koji se vezuju dva važna događaja - Prvi srpski ustanak i donošenje prvog srpskog (sretenjskog) ustava.
Određivanje Sretenja za dan oružanih snaga Srbije pokazuje da država ima kontinuitet vojnog organizovanja i ukazuje na povezanost srpske države i vojske.

Boem sa makazama
Od sezone do sezone modnim pistama prošetaju manekenke u kolekcijama koje će se nositi u narednom periodu, a onda se po uzoru na njih žene širom sveta zaodenu u slične modele. Međutim, na Novom Beogradu smo otkrili radnju koja je već na prvi pogled obećavala da ćemo naći „krpice“ u kojima ćemo biti primećeni, prepoznatljivi, drugačiji. A kreator kostima, pelerina, suknji i pantalona koje su izmamile naše uzdahe je – brodotehničar. Otkud on u svetu ženske mode? Na početku smo pomisli da su tome kumovale njegova supruga Ljiljana i kćerke Ivana i Dragana.
– Mi smo tu da podržimo tatu, da pomognemo, a sve ostalo on radi po svome – kaže Ivana, koja je poput oca završila srednju brodotehničku školu, ali sad radi u Beču kao fizioterapeut, dok Dragana vredno studira biohemiju.
– Supruga je tekstilni tehničar. U stvari, njena struka je to što ja radim, ali Ljiljana ne voli proizvodnju – dodaje Dragan Bartolić Bartolo.
A kako je i gde on zavoleo ovaj zanat, ni sam nije znao da nam kaže.
Boem s Čubure
S ponosom ističe da je odrastao na Čuburi, koja je oduvek bila poznata kao boemska četvrt Beograda, samo su, za razliku od Skadarlije, gde su kafanskim životom carevali slikari, pisci ili politički disidenti, čuburski boemi su mahom bili – majstori. To je i jedan od razloga što i naš sagovornik insistira na činjenici da je jedno vreme radio i kao autolimar.
– U srednjoj školi sam imao i svoju grupu „Panteri i golubica“, za koju sam pisao tekstove i pevao. Za brodogradnju me je zagrejao stric koji živi u Splitu, on mi je pokazao kako nastaje brod od komada čelika i lima.
(/slika2)Kad sam završio školu, godinama sam radio u Brodogradilištu Beograd gde smo imali i kulturno-umetničko društvo, pesničke večeri, časopis, klub. Firma nas je stipendirala za dalje školovanje – priseća se sa nostalgijom Bartolo.
Početkom devedesetih je radio za jednu kiparsku kompaniju i vodio njihove objekte za remont, a 1992. godine otišao u Bugarsku i preuzeo veliko brodogradilište u Varni, u kojem se remontovala i ruska crnomorska flota. Tamo je ostao šest godina a onda se 1999. godine vratio u zemlju.
– Posle toga dugo nisam radio. Žena je držala butik. Imali smo dobru saradnju sa mnogim trikotažerima, pa sam 2005. godine uzeo makaze u ruke i krenuo da krojim, šijem, štrikam. Prosto me je materijal „prozvao“. Nikada pre to nisam radio, ali kako vidim tkaninu, znam šta ću da napravim. Neki put se, doduše, i prevarim.
Kada sam se latio igle i makaza namera mi je bila da napravim nešto sasvim drugačije. Recimo, pantalone u tri dela, na preklop, pa da su čas dugačke pantalone, čas bermude... Ili, isečem džemper i ubacim tekstil, krzno, kožu, džins... Zato nikad nemam dva ista modela – objašnjava naš sagovornik.
Pitamo ga šta je potrebno da bi neko bio uspešan u ovom poslu, a on kaže
da mora da poznaje materijale, kako se ponašaju, obrađuju i spajaju, pa tek onda da formira neki svoj stil.
Plete, šije i kuva
Kao šlag na tortu, Dragan nas je poveo u svoj „pogon“ koji se nalazi u zajedničkim prostorijama jedne novobeogradske višespratnice, da nam pokaže kako štrika.
– Klot i frket su prevaziđeni. Ja to već dve godine radim na specijalnoj, kompjuterizovanoj mašini kojoj zadam mustru koju hoću, stavim kalemove sa pletivom i prionem na posao. Pravo da vam kažem, najlepše mi je u proizvodnji, mogu da ostvarim svoje ideje, da kreiram što sam zamislio, ma koliko to izgledalo smelo. U poslu mi je od velike pomoći Draga Zubić, ona ume da realizuje moje ideje. Dešava mi se da joj nešto i ne objasnim do kraja, a ona je već shvatila šta hoću! – objašnjava naš domaćin. A što se tiče naziva kolekcija, Dragan šeretski objašnjava: ova je „sa jednim pivom“, a ima i smelije – „sa dva piva“.
Šta mu je sledeće na umu?
– Kafana! Zvaće se „Kašika“ i služiće čorbu. I meni i prijateljima je dosta „brze hrane“ – obrazlaže.
Biće kako kaže, u to ne sumnjamo, Čuburac je to. Ostaje nam samo da sačekamo otvaranje.

Video nadzor
Sve češće srećemo natpise Objekat je pod video nadzorom. Na taj način štite se menjačnice, banke, velike samoposluge, ali i druge ustanove. Čak i neki bazeni koji su bili otvoreni za nudiste imaju taj sistem zaštite.
Danas skoro svaka osnovna ili srednja škola u Beogradu ima ugrađen sistem za video nadzor. Direktori kažu da savremena tehnologija daje rezultate. U poslednje dve godine je opao broj đačkih incidenata, a u ponekim obrazovnim ustanovama čak nije bilo nijednog razbijenog prozora ili nepoželjnog okupljanja u školskom dvorištu. Obično se postavlja desetak ili više kamera koje snimaju dešavanja u dvorištu, hodnicima i posebno ugroženim mestima.
Sve je više i ozbiljnih zahteva da se preventivno deluje i na vozače koji jure krivudavim i nesigurnim putevima. Uspostavljanje video nadzora na putevima i u gradovima Srbije bi, po mišljenju mnogih, smanjilo broj saobraćajnih nesreća sa tragičnim posledicama.
Danas se na Internetu može naći mnogo oglašivača opreme za protivpožarnu i protivprovalnu zaštitu, među kojima smo primetili i oglas koji nudi kontrolu objekata, poslovnog prostora, kancelarija, stanova, kuća i vikendica – putem mobilnog telefona.
„Slike i zvuk dolaze sa udaljenih lokacija na vaš mobilni aparat, a uređaj radi samostalno bez potrebe za kablovima i internet-linkom, rukovanje je jednostavno putem SMS-a”. 
Ima i specijalnih ponuda sa porukom „budite korak ispred svih…” u kojima se potrošačima nude proizvodi dostojni najboljih špijunskih filmova, od najjednostavnijih – sa kamerama u špijunkama, detektorima pokreta ili dima, pa do mikrokamera instaliranih u odevne predmete ili hemijske olovke.
Od deset evra pa naviše
Video nadzorni sistem kao način zaštite i prevencije u poslednjih nekoliko godina ima sve masovniju upotrebu. Sa padom cena opreme, ta tehnologija nalazi primenu u različitim uslovima, od prevencije krađe i ostalih prestupa do kontrole radnika.  
(/slika2)Jedan od dobrih poznavalaca našeg tržišta je Vukašin Todorović iz Zemuna, koji je „ušao u posao” još pre dvadesetak godina, a danas ima firmu koja se bavi veleprodajom uređaja za nadzor.
Za laike, objašnjava Todorović, postoje žičani i bežični sistemi – bežični su lakši za ugradnju, ali su skuplji od žičanih.
Cene na našem tržištu različitih senzora i sličnih spravica za zaštitu od požara ili krađa kreću se od desetak evra pa naviše. Mnogo toga se može nabaviti za pedeset evra. Toliko košta i sistem klasične telefonske dojave: kad uređaj alarmira da je prostor ugrožen, sistem telefonske dojave bira zadate brojevei javlja vlasniku stana ili komšijama da dolazi opasnost od provalnika, požara…
Navedeni sistem se ne može vezati sa policijom, ali postoje privatne specijalizovane službe za brze intervencije koje reaguju na telefonski poziv.
Protivprovalni senzori koštaju od 10 do 30 evra. Najskuplji su oni koji štite dvorište a neosetljivi su na kućne ljubimce do 40 kilograma, čime se izbegavaju lažne uzbune koje nisu prijatne ni za komšije. Kada se alarm jednom aktivira više se ne može isključiti, čak i ako lopovi preseku žice ili unište kućište. Jednom data komanda se ne može povući jer alarm ima i sopstveno napajanje a koliko će sirena biti aktivna zavisi od toga kako je programirana. Njen zavijajući ton može da traje trideset sekundi, pet minuta, pola sata, pa čak i nekoliko časova.
Postoje i infracrveni senzori, mikrotalasni, digitalni, zaštićeni od radiofrekventnih i elektromagnetnih smetnji, senzori za kase i sefove sa pet nivoa osetljivosti, zatim senzori za otkrivanje zagađenja, ugljen-monoksida ili zemnog gasa, kao i oni osetljivi na vodu. Ovi poslednji se, po rečima našeg sagovornika, ugrađuju na splavovima.
Za menjačnice ili banke podesni su nožni tasteri za tihu dojavu čuvarskoj službi, koji ne aktiviraju sirenu. Instaliraju se i nagazne folije koje se uključe na dodir kolena kada grupa provalnika zatraži novac.
Kamera špijunke 
Posebna vrsta senzora jesu takozvane barijere koje se koriste za obezbeđenje dvorišta. Postavljaju se na uglove imanja ili fabričkog kruga da bi se pokrila cela površina zaštićene zone.
(/slika3)Svi žičani sistemi, kaže Todorović, postoje i u bežičnoj varijanti. Male kamere su postale poznate jer su godinama osnovni element video zaštite. Ranije su bile sa crno-belom slikom, a sada su u boji. Kamere špijunke ugrađuju se u vrata umesto špijunke, a slika se prati na televizoru (na AV izlazu). Međutim, ako deca vole da gledaju crtane filmove, bolje je kupiti monitor, posebno ako je rizik povećan, jer se na monitoru slika može odmah videti čim neko pozvoni na vratima. Kamera špijunka pokriva ugao od 160 stepeni, pa naš sagovornik savetuje kao bolju varijantu ugradnju kamere u hodniku iza vrata.
Minijaturne kamere (tri puta tri centimetra) mogu da se ugrade u umetničke slike na zidu, u dozne ili u protivpožarni senzor na plafonu.
Naravno, treba paziti i da svakodnevni život ne pretvorimo u paranoju i sveopšte nadziranje svega i svačega.I to može postati vrlo opasna tekovina pojeftinjenja sistema za nadziranje.

Sjaj perli umesto svetla pozornice
Još kao dete, Vesna Rančić pokazala je da ima umetničkih sklonosti. Volela je da slika, mada je, prema njenom sudu, u tome bila samo „solidna“. U isto vreme počela je i da pohađa časove baleta, u kojem je bila znatno uspešnija, i koji joj je kasnije postao i profesija. Ceo radni vek provela je u Narodnom pozorištu.
Bavljenje baletom zahteva mnogo truda i odricanja, pa ne ostaje mnogo slobodnog vremena. Ona ga je koristila da bi zainteresovanoj deci držala časove baleta i provela koji trenutak sa svojom porodicom.
– Iako je to po mnogo čemu teška profesija, ona ima i mnogo čari i uvek mi se dopadala ta šarolikost kulisa i garderobe, sjaj i lepota pozorišne šminke i raskoš kostima. Čini mi se da sam tada i počela da razmišljam kako bih mogla i sama da pravim predmete koji bi bar ponekim detaljem podsećali na to, za mene prefinjeno pozorišno bleštavilo. No ove moje ideje, zbog nedostatka vremena, morala sam da odložim – za dane penzije, priča nam ona i dodaje:
– U početku sam aranžirala pakovanja za poklone, ukrašavajući ih ponajviše suvim cvećem, koje sam koristila i za minijature. Uskoro sam počela da na sličan način ukrašavam korice foto-albuma i kutijice, dodajući uz suvo cveće i dekorativne trakice i mrežastu čipku. Unutrašnjost ili dno kutijica volela sam, što često činim i sada, da obložim organdinom.
Budući da sam u svemu ovome bila samouka, polako sam, kroz rad, učila kako da nešto spojim, zalepim, obojim, čime da gotov predmet zaštitim, a ponešto o tome uspela sam da pronađem i pročitam u stranoj umetničkoj i literaturi. Stekavši malo više samopouzdanja i veštine, odvažila sam se da pređem na zahtevnije forme, kao što su drvena jaja i, najzad – ikone. Počela sam da koristim i staklene perle, koje su mi se oduvek dopadale, zbog divnog sjaja, topline i svetlosti koju poseduju i prenose.
Od kutijica do ikona
Prodavnice pozamanterije i knjižare sa umetničkom opremom mesta su gde Vesna i danas nabavlja sve što joj je potrebno za njenu „slobodnu aktivnost“: trake, perle, čipke, ukrasne konce i mrežice, akrilne i uljane boje, lakove, lepkove , sprejove ... Kutijice je nekada pravila sama od debelog kartona, a sada kupuje one od lepenke i drveta i to, naravno, samo osnovno urađene. Drvena jaja nabavlja kod stolara, a reprodukcije ikona po kojima radi – u crkvama.
(/slika2)– Rad sa kutijama i albumima je jednostavniji i sada se time bavim u pauzama između mnogo složenijeg ukrašavanja ikona i jaja. Nikada ne pravim skice ili šeme, već sve prepuštam idejama koje mi nailaze dok radim. Kako sve obrađujem pojedinačno, prvo bojim, po potrebi prelakiram, pa određeni deo namažem lepkom i zatim na njega pažljivo stavljam perle. One mogu da budu u jednoj ili više boja i oblika, i najvažnije je da njihovim raspoređivanjam i lepljenjem prikažem željenu šaru ili motiv – srce, krst... Preostalu površinu popunjavam , takođe perlama, kao i komadićima čipke, ukrasnim trakama, veštačkim biserčićima, odaje nam Vesna tajne svog zanata.
Jaja je, kaže, najteže ukrasiti zbog njihovog oblika, dok je za ikone potrebna naročita koncentracija i preciznost. U oba slučaja postupak nanošenja lepka i postavljanja perli je gotovo isti.
– Kod ikona, trudim se da njihove boje budu što sličnije onima na reprodukciji, a sam raspored perli takav da što vernije prati prikazan lik, zakrivljenost, senke i nabore na odorama .
Jedine slobodne površine, koje ne prekrivam perlama, jesu lice i ruke sveca. Ovako pedantan posao ukrašavanja bilo kojeg od pomenutih predmeta bilo bi nemoguće obaviti samo prstima, pa mi obavezan pribor čine slikarske četkice raznih veličina. Neizbežne su i lupa i specijalne dugačke pincete, naročito kad radim na jajima i ikonama, gde bi perle i sitne ukrase trebalo veoma uredno postaviti, objašnjava naša sagovornica.
Ovim hobijem zanima se kad god ima volje i inspiracije, danju ili noću, u miru svoje radne sobe, gde zatičemo mnogo već ukrašenih predmeta, ali i onih koji tek čekaju svoje novo odelo. I drugde po kući mogli smo da vidimo neke od Vesninih majstorija, kao što su lampe čiji je izgled oplemenila ukrašenim abažurom. Naročito joj se sviđaju predmeti starinskog izgleda, kakav se prepoznaje na njenim albumima i lampama, a najviše na kutijicama, od kojih mnoge podsećaju na one u kojima su naše bake čuvale nakit ili sitnice za uspomenu.
Nekada aplauzi, sada pohvale
(/slika3)Radove je izlagala u raznim galerijama, ali ih sada pravi iz sopstvenog zadovoljstva ili po porudžbini. Naručioci nekad kažu šta žele, ali češće joj prepuste da uradi kako sama smatra da je estetski i funkcionalno najbolje.
– Njihove pohvale, one koje sam dobila od sveštenika koji su videli moje ikone, i velika podrška moje porodice u svemu znače mi više od bilo kakve materijalne koristi. Pohvale i dobronamerne kritike dobila sam i od kolega hobista, izlažući na sajmovima te vrste. Sve mi je to dalo volju da se i dalje bavim ovim hobijem. Privlači me i izrada grnčarije pa, ko zna, možda ću se jednog dana oprobati i u tome, govori Vesna sa puno vedrine i optimizma.
Bila bi veoma srećna kada bi imala neki prostor u kojem bi organizovala kreativnu radionicu, za sve koji su zainteresovani, bilo da su deca ili odrasli. U takvom ambijentu mogla bi da im pokaže na koji način radi, prenese im svoje znanje i iskustva i pripremi za samostalan rad. Još kada bi tu smestila i galerijicu gde bi mogli da izlože ono što naprave, bio bi to pravi podsticaj za njih, a za nju najveća nagrada. Pa čuvši sve to, od Vesne se opraštamo sa željom da će i ova njena zamisao jednog dana postati stvarnost.

Bez mane i hemije
Veliku šansu za prikazivanje domaće proizvodnje i bogate sirovinske baze, za upoznavanje svetskih potrošača sa našim najraznovrsnijim proizvodima i za jačanje trgovinskih veza, Srbija je dobila 21. marta 1887. godine, uz poziv francuske vlade da učestvuje na Svetskoj izložbi 1889. u Parizu. Shvativši da je to izvrsna prilika da svetskoj javnosti predstavi svoja dostignuća, srpska vlada je poziv oberučke prihvatila.
Po dobijanju nezavisnosti na Berlinskom kongresu 1878. Srbija je sledećih godina sklopila trgovinske ugovore sa gotovo svim evropskim državama (Austro-Ugarska, Belgija, Bugarska, Grčka, Engleska, Italija, Nemačka, Rumunija, Rusija, Turska, Francuska i Švajcarska) i sa Sjedinjenim Američkim Državama. Sada je trebalo pojačati izvoz, proširiti poslovne kontakte i pronaći nove partnere. Sve nade bile su uprte u buduću Svetsku izložbu. Učešće na njoj bila je i prva velika prilika da se svetu predstave srpska vina nakon obnove domaćih vinograda, koje je pre toga uništila filoksera, a koji su obnovljeni uz pomoć američkih sadnica nabavljenih od porodice Buš.
Vinska izložba u Nišu
Sedamnaestog januara 1888. godine formiran je odbor za Parisku izložbu. Za njegovog predsednika postavljen je Jevrem Gudović, ministar na raspoloženju. Među njegovih 22 člana našli su se istaknuti profesori Velike škole, poznati naučnici i stručnjaci raznih privrednih grana. Od njih, navodimo samo neka imena: Sima Lozanić, Mihailo Valtrović, dr Laza Lazarević, Marko Leko, Luka Ćeković, Jovan Bajloni, Kosta Gaušanović i dr.
Odbor se februara obratio narodu „Pozivom na Parisku izložbu“, koji je poslao svim novinama da ga objave, a ovih je bilo 21. Poziv se nije odnosio ne samo na profesionalne izlagače, već na svakog građanina koji bi imao nešto vredno da ponudi za izložbu. Ističući važnost učešća Srbije na njoj, Odbor je zamolio srpski narod da mu „u izvršenju njegovog zadataka pomogne, kako bi ovo narodno preduzeće željeni uspeh postići moglo“.
Odbor je u svakom sreskom i okružnom mestu osnovao pododbore i od njih zatražio da mu pošalju spiskove onih privrednika u svojim okruzima koji su bili poznati proizvođači ma u kojoj grani privrede. To su bili ljudi koji su već učestvovali na izložbama u inostranstvu, ili su se isticali na održanim panađurima. Cilj je bio da ih Odbor zamoli da učestvuju na Pariskoj izložbi.
Molbi su se odazvali i srpski vinari, koji su tim povodom održali „Vinarski zbor“ 1. i 2. februara 1889. (po starom kalendaru), na dan Sv. Trifuna, vinogradarskog zaštitnika u Nišu. Na izložbi su prikazani
uzorci različitih vrsta vina, ali najvećim delom belog i crnog. I njihovo vreme nastajanja – proizvodnje bilo je različito. Tako je npr. proizvođač Arsa Lukić, iz Sreza ključkog, Okruga krajinskog, izložio belo vino iz 1861. god., a crna vina iz 1863. i 1872. god. Poznati čačanski pivar i trgovac Ferdinan Kren izložio je belo negotinsko vino iz 1876., crno župsko vino iz 1881. god, a Sava Popović iz Zaječara, belo vino iz 1879. god.
Kod vina ocenjivana je njihova specifična težina, količina alkohola i ekstrakta. U analizi koju je vršio državni hemičar dr Ivan Šams konstatovano je da Srbija ima izvrsnih vina i po jačini i po količini ekstraktivnih materija. Sva ova vina i inače po svojim fizičkim osobinama bila su bez mane. On je u svom izveštaju istakao: „Boja srpskih vina, naročito krajinskih i niških crnih tako je intenzivna, da niti je potrebno naročito farbati ih, niti sam do sada našao kakvo srpsko vino obojeno veštačkom bojom“.
Dalja analiza vina za Parisku izložbu bila je još stroža, i u njoj je konstatovano da Srbija raspolaže odličnim vinom, te da „pored običnih izvrsnih vina ima i slatkih (samotoka) od vanrednog kvaliteta“.
„Vinarski zbor“ u Nišu su svojim specijalnim prisustvom počastvovali kralj Milan Obrenović i prestolonaslednik, kraljević Aleksandar. Na otvaranju kralj se, kako su javljale ondašnje zvanične „Srpske novine“, u podužem govoru zahvalio zboru na dočeku i poželeo mu srećan rad, izloživši važnost zbora po napredak poljoprivrede i vinarstva“, a zatim je govorio i ministar privrede. Svečani deo završen je sečenjem kolača od strane episkopa niškog, u čast zaštitnika vinarskog Sv. Trifuna.
Uspeh u Parizu
U Parizu je sastavljen žiri od predstavnika svih država koje su učestvovale na izložbi, a čiji je broj iznosio više od 1.300, zvanično je imenovala vlada Republike Francuske. Naći se među nagrađenima bilo je teško, i mnogo je značilo jer su kandidati prolazili kroz tri kruga ocenjivanja. Dobijena nagrada je veoma podizala ugled i proizvoda i zemlje odakle je on stigao.
Uspeh izlagača iz Srbije bio je izvanredan: njih 1.742, dobili su 372 nagrade, i to 19 zlatnih medalja, 68 srebrnih i 98 bronzanih, i 187 pohvalnica. Među nagrađenima bila su i vina. Tako je, na primer, srebrnu medalju dobio Veljko Novaković iz Slatine, okrug čačanski, a pohvalu Vića Popović, sveštenik iz Ježevice, istog okruga.
Srbija je na izložbi postigla veliki uspeh. Svi su bili zadovoljni i osvojenim nagradama, i utiskom koji je ostavljen. Mudri ljudi iz ondašnjih ministarstava privrede i spoljnih poslova smatrali su da to treba iskoristiti za dobrobit zemlje, pa tako, na primer, nagrađene proizvode ponuditi zemljama sa kojima mogućnosti trgovine još nisu u potpunosti iskorišćene, kao što su, u slučaju prodaje srpskih vina, Engleska i Nemačka.
Spremajući se za izvoz na englesko tržište, a u pitanju je bila proizvodnja od oko milion hektolitara uglavnom crnog vina koju treba prodati, domaći privrednici su zaključili da „strani vinarski trgovci ne poznaju kakvoću naših vina“, pa im, pored drugih obaveštenja koja traže, treba dati što kompletnija obaveštenja i o hemijskim sastojcima vina.
-------------------------------------------
Poziv francuske vlade
Francuski poslanik u Beogradu, pozivajući u ime svoje vlade Srbiju da učestvuje na Svetskoj izložbi 1889. godine, izrazio je ministru inostranih dela Dragutinu Franasoviću nadu da „vlada Njegovog Veličanstva neće odreći ovu ponudu i da će utoliko radije pristati da uzme udela u ovom međunarodnom konkursu što su izvesni srpski proizvodi, kao vino, tkanine, minerali itd. već stekli glasa na izložbama u Belgiji, Beču i Pešti, te će na pariskoj Međunarodnoj izložbi utvrditi svoj već dovoljno opravdani renome“. Na osnovu Franasovićevog predloga vlada je rešila da mu se odazove i da zvanično bude zastupljena na izložbi u Parizu.

Dobra cirkulacija leči prelom
U našem telu postoji 206 kostiju koje, zahvaljujući visokom sadržaju kalcijuma i drugih minerala, odolevaju različitim pritiscima i povredama. One, ipak, popuštaju kad je dejstvo sile jače od njihove izdržljivosti, i tada na njima nastaju izuzetno bolna naprsnuća ili prelomi, čije je lečenje veoma složeno i sporo. Još od vremena vračeva i nadrilekara nastoji se da se ovaj proces ubrza i traga se za metodama lečenja, konstrukcijama i materijalima koji bi skratili vreme zarastanja kostiju.
Nedavno je mnoge bolesnike u našoj zemlji, koji su zbog preloma prinuđeni na dugotrajno mirovanje, obradovala vest da će injekcijama ćelija za regeneraciju, sintetskih polimera i kalcijum fosfata, lečenje preloma biti znatno brže. Nažalost, ove injekcije su još u eksperimentalnoj fazi i prema očekivanju američkih i engleskih istraživača njihova primena biće moguća za godinu i po dana.
Ugrušak zaceljuje 
Kako se mogu ubrzati procesi zarastanja kostiju? Po rečima doc. dr Slavka Tomića, eksperta za zarastanje kostiju i načelnika Odeljenja za rekonstruktivnu ortopediju i traumatologiju Instituta „Banjica“, sva dosadašnja iskustva, istraživačka i klinička, pokazala su da je svaka metoda koja pomaže prirodnim procesima obnavljanja koštanog tkiva dobra. Od našeg sagovornika saznajemo da se posle preloma oko koštanih delova izliva krv i formira ugrušak od kojeg započinje proces nastanka nove kosti i zarastanja preloma. Krvni izliv, naime, sadrži vezivne ćelije koje prianjaju uz delove kosti i postepeno se transformišu u koštane ćelije. Zato je od posebne važnosti da se tokom lečenja preloma sačuva krvni ugrušak. Za uspešno zarastanje takođe je neophodno da su delovi prelomljene kosti dobro složeni, da povređena kost miruje i da je dobro prokrvljena, odnosno da ima dobar dotok hranljivih materija. 
(/slika2)– Mirovanje je neophodno za zarastanje, zato se gipsanim poveskom čvrsto fiksira kost. Tako se, međutim, na duže vreme isključuju iz funkcije susedni zglobovi i mišići, pa je posle skidanja gipsa potrebna njihova dugotrajna rehabilitacija.
Drugi način lečenja preloma se sastoji u kontinuiranom istezanju fragmenata kostiju pomoću klinova i tegova. Delovi kostiju ostaju u pravilnom položaju do zarastanja, ali je povređena osoba prinuđena na dugo mirovanje u krevetu, i to u jednom položaju, što, opet, loše deluje na rad većine unutrašnjih organa, pa mogu nastati komplikacije kao dekubitus (rana od ležanja), zapaljenje pluća, tromboza i embolija – kaže dr Tomić.
Da bi se skratilo dugotrajno ležanje uvedene su različite metode hirurškog lečenja, koje pomoću različitih sredstava, najčešće metalnih fiksira, direktno pričvršćuju kost i time omogućavaju kretanje. Ipak, sva ta sredstva fiksacije, bez obzira na to da li su metalna ili od drugih materijala, ne ubrzavaju zarastanje, primećuje naš sagovornik: unutrašnja fiksacija može izazvati komplikacije u vidu infekcije, korozije metala, krivljenja i preloma fiksatora i slabljenja stabilnosti.
Dirigovano zaceljivanje
Tradicionalne metode lečenja preloma, bez obzira na pomenute nedostatke, imaju veliki značaj u ortopedskoj hirurgiji. Razvojem nauke, iskustvom u lečenju i boljim upoznavanjem bioloških procesa preloma i zarastanja, pronađeni su i novi načini operativnog lečenja. Prirodnim procesima upravlja se uz pomoć metalnih konstrukcija koje su postavljene izvan tela.
– U poslednjih 25 godina u našem institutu se za zarastanje kostiju isključivo primenjuje jedna vrsta spoljašnjeg aparata kojim se iglama fiksiraju povređeni delovi kosti. Ovaj aparat je poznat kao „Ilizarov“, prema prezimenu svog izumitelja. Do sada je u našoj bolnici ugrađeno 10.000 takvih aparata i uspešno izlečeno isto toliko preloma. Osim u ortopediji, Ilizarova metoda se koristi i u drugim oblastima hirurgije, a iskustvo je pokazalo da se njome znatno skraćuje vreme lečenja i smanjuju komplikacije. Dan posle operacije bolesnik s operisanim ekstremitetom može da hoda ili da se njime služi – kaže dr Tomić.
On, međutim, naglašava da, bez obzira na način lečenja, kost zarasta dugo, znatno duže u poređenju sa drugim tkivima. Povrede mekog tkiva, recimo, zarastaju tri do petnaest dana, a kost se obnavlja najmanje tri meseca, ponekad i više, čak i godinu dana, a ima slučajeva kada uopšte i ne zaraste.
Želja da se skrati vreme zarastanja podstakla je mnoga eksperimentalna i klinička istraživanja u kojima su uz pomoć sintetičkih materijala spajani delovi kosti. Ta hemijska visokomolekularna jedinjenja odavno su poznata pod nazivom polimeri, a u poslednje vreme se ponovo istražuju.
Ne sputavati prirodne procese
(/slika3)– Prvi takav lepak je polimer „osanol“, koji je primenjen još 1931. godine. Od tada su korišćeni najrazličitiji polimeri, pokušano je spajanje odlomaka kostiju akrilatima, apoksidima, poliuretanskim smolama i akrilatnim kompozitima, ali, nažalost, nisu postignuti očekivani rezultati. Da bi mogle da budu upotrebljene u lečenju, ove hemijska supstance bi trebalo pre svega da obezbede čvrstinu koštanog spoja, da biološki ne iritiraju okolna tkiva, i da postepeno poprimaju strukturu prirodne kosti. Takođe ne smeju da imaju toksična, alergijska ili kancerogena svojstva. Osnovno svojstvo ovih polimera trebalo bi da bude, zapravo, da omoguće podsticanje regeneracije kostiju, ali još nije pronađen takav sintetski materijal koji bi ispunjavao sve ove zahteve. Polimeri ne samo da ne obezbeđuju kostima biološke procese zarastanja, već mogu biti i vrlo štetni – objašnjava naš sagovornik.
– „Lepljenje“ kostiju polimerima prvi je u našoj zemlji primenio prof. dr Branko Radulović, doajen naše ortopedije, ali se od ove metode ubrzo odustalo. Pokazalo se da je lepljenje kostiju traumatičan zahvat. Naime, navodi dr Tomić, delove kosti je potrebno hirurški pripremiti za nanošenje polimera (lepka). Osim toga, lepljenjem nije moguće postići uvek čvrsto spajanje koštanih odlomaka pa je zato gotovo uvek potrebna i gipsana imobilizacija.
Iskustvo je takođe pokazalo da polimeri sprečavaju prirodno zarastanje.
– Sva ta lepila su, zapravo, mehanička prepreka stvaranju novog koštanog tkiva, jer mogu da izazovu odumiranje krajeva odlomljenih delova i da podstaknu nastanak „lažnih“ zglobova. Nijedan poznati polimer nije se pretvorio u kost, a nije pokazao ni sposobnost stvaranja novih krvnih sudova koji ubrzavaju zarastanje – napominje doktor Tomić, koji veruje da je primena polimera u budućnosti moguća, ali da je ograničena na spajanje malih kostiju i koštanih odlomaka koji nisu pod prirodnim opterećenjem. Upotreba polimera u lečenju dugih kostiju u ovom trenutku nije za širu kliničku praksu, jer je na ovom nivou znanja iluzorno očekivati da se kost može zalepiti.

Poštar obezbedio prvo mesto za doigravanje
Od prvog do četvrtog mesta
C. zvezda – Spartak           3:2
Dinamo – Poštar    0:3
Tabela





Poštar


17


16


1


49:6


48




C. zvezda


17


13


4


43:18


39




Dinamo


17


10


7


33:26


29




Spartak


17


7


10


29:36


22





Od petog do osmog mesta
Jedinstvo – Radnički        3:0
Klek – TENT 2:3
Tabela





TENT


17


9


8


33:33


26




Jedinstvo


17


8


9


28:37


21




Klek


17


5


12


23:39


17




Radnički


17


0


17


9:51


2

Lek primeren bolesti
Roditelji su često skloni da svom detetu daju lek i kada to nije neophodno. A zašto to nije dobro i koje sve propuste prave roditelji koji samoinicijativno leče svoje dete, otkrivamo u razgovoru sa dr Slobodankom Pantić, pedijatrom.
– Detetu uopšte ne treba davati lek bez saveta lekara, čak i neki čajevi mogu da budu opasni, na primer, lipov čaj, prema literaturi, posle dugotrajne upotrebe može da ima štetno dejstvo na srce, inhalacija nad kamilicommože izazvati alergijsku senzibilizaciju a duža upotreba popularne ehinacee može imati kontraefekat na imunitet.
Najčešće greške roditelji prave kada primete da dete ima povišenu temperaturu. –Svi pedijatri će preporučiti primenu leka kada vrednost izmerene temperature iznosi 38,5 stepeni. Lekovi koji se preporučuju deci su paracetamol(potrebno je od 45 do 60 minuta da snizi temperaturu, čepići deluju nešto brže i korisni su kod dece koja povraćaju) i brufen koji deluje nakon pola sata. Zato je neumesno meriti temperaturu odmah nakon popijenog sirupa. Deci ispod 14 godina ne treba davati andol niti aspirin zbog moguće retke, ali vrlo opasne komplikacije koja nastaje kombinacijom virusa i ova dva leka.
U moju ordinaciju dolazili su roditelji koji su, ako je temperatura visoka, preterivali s dozom ili, obrnuto, pokušavali da učinak postignu minimalnom dozom. Lekovi u primerenoj dozi su korisni ako se koriste kada za to postoji potreba, ali u većoj dozi deluju kao otrov.
Kašalj nije uvek opasan
Kašalj je vidljiva i čujna reakcija detetovog organizma, koja uznemiruje roditelje jer odmah misle na najgore – upalu pluća.
– Mnogi su uzroci kašlja – objašnjava naša sagovornica – ali treba znati da je kašalj odbrambeni refleks kojim se sprečava ulazak tečnosti, sluzi ili bilo kakve strane materije u donje disajne puteve. Svaka upala uz koju se luči i veća količina sluzi, koja ima funkciju zaštite oštećenog epitela natečene sluznice, praćena je kašljem. Kašalj, koji često prati prehladu, kao i druge infekcije gornjih disajnih puteva, obično ne zahteva lečenje, dovoljno je uzimatiodređenu količinutečnosti i osigurati vlažnost vazduha od oko 60 odsto u stanu.
Prema raznim statistikama, u tri od četiri posete pedijatru dete dobije najmanje dva recepta. Roditelji su ponekad razočarani ako dete ne dobije recept za lek, ili lek ne pokazuje brz učinak, pa odlaze kod drugog lekara po mišljenje.– Takvo ponašanje je pogrešno jer ne treba zaboraviti da više lekova uzetih istovremeno znači i veći rizik od nepoželjne reakcije, odnosno interakcije lekova. Naime, jedan lek može smanjiti delovanje drugoga, ali i povećati – objašnjava dr Slobodanka Pantić dodajući i da se najčešće greši kod propisivanja antibiotika koji su često nepotrebni.
Samoinicijativno korišćenje kapi za uvo, ako se daju pre pregleda kojim se proverava da li postoji perforacija bubne opne, može izazvati dodatne probleme.
Kapi za nos, koje mogu da koriste odrasli i starija deca,nisu bezazlene za odojčad i malu decu jer je poznato njihovo neželjeno dejstvo na srčani ritam i cirkulaciju.
„Optuženi” i neki lekovi
Cele grupe nekih lekova „optužene“ su stoga što izazivaju više štete nego koristi. O ovim lekovima sagovornica „Politike“, pozivajući se naameričke izvore, kaže:
– Njima pripadaju lekovi protiv kašlja i prehlade. „Food and Drug Administration“ – ustanova koja odobrava upotrebu i postavlja pravila za lekove – povukla je iz prometa lekove za smirenje kašlja i lekove za poboljšanje prohodnosti nosa (dekongestija) kod dece mlađe od šest meseci. Razlog za ovakvu uredbu bio je znatan broj dece mlađe od dve godine kojoj je pružena pomoć u hitnoj službi nakon njihove primene. U Italiji, Agencija za lekove dobila je podatke od pedijatara da su neki lekovi protiv povraćanja izazvali više nuspojava nego korisnog efekta, a upotreba dekongestiva kod dece mlađe od 12 godina je zabranjena.
Kod nas pedijatri propisuju lekove protiv povraćanja (antiemetici) samo u slučajevima striktne indikacije, obično posle bolničke obrade malog bolesnika. Pogrešno je dati detetu ovu vrstu leka jer pre svega treba utvrditi uzrok povraćanja a onda pristupiti lečenju.
Postoji niz saveta koje pedijatri daju roditeljima u savladavanju određenih bolnih smetnji. Ne mora samo lek na recept da bude delotvoran i jedini izbor. Evo kako u nekim slučajevima postupa naša sagovornica:
–Za smirenje kašlja veoma dobro će pomoći veći unos vode, odnosno tečnosti: biljnih i voćnih čajeva, mleka sa kašičicom meda, stavljanje toplih obloga oko grudnog koša, kao i utrljavanje preparata na bazi mentola u kožu grudi čime se smiruju receptori za kašalj.
Kad je začepljen nos, uz neugodni osećaj koji izaziva prehlada, koristiće ukapavanje fiziološkog rastvora za ispiranje nosa ili aerosol. Ovim načinom primene smiruje se i kašalj jer se vlaži sluznica gornjih disajnih puteva.
Sve u svemu, najčešće se kod dece radi o običnim dečjim bolestima kroz koje prolaze svi mališani sveta a koje, po pravilu, veću brigu i teškoće zadaju roditeljima nego deci. Zato, pre nego što se uputite u ordinaciju punu bolesne dece, potražite savet telefonom od dežurnog pedijatra i budite strpljivi.
-----------------------------------------------------------
Korisni saveti
– Roditeljima savetujem da nikakav lek ne daju protiv povraćanja. Povraćanje kod dece je čest simptom, no treba ga uvek posmatrati uz opšte stanje deteta. Kod proliva takođe nije potrebno davati lekove, osim ako to lekar posebno ne odredi (npr. antibiotik kod infekcije šigelom). Nadoknada vode i minerala sprovodi se rastvorom(ORS), koji se nabavlja u apoteci i priprema kod kuće. Uspostavljanju rasta normalne crevne flore („dobrih bakterija“, koje sudeluju u varenju i podstiču razvoj imuniteta) doprinosi dijetalna hrana s probioticima te mlečni fermenti. Korišćenje vitamina A i suplemenata cinka skraćuje trajanje bolesti i umanjuje težinu kliničke slike.

Gen za varanje
Zašto vi varate svoje partnerke? Na ovo pitanje nije lako dati odgovor, i zato je možda najbolje odgovoriti na pitanje šta neke žene podrazumevaju pod varanjem. Za neke žene varanje je i ako vi samo pogledate, premanjenoj proceni, požudno nekoga u prolazu ili ako na poslu na zidu imate kalendar golih lepotica, ako čitate „Plejboj” ili gledate porno filmove…
To sve zavisi od samopouzdanja vaše partnerke. Ako ona o sebi nema dobro mišljenje, ako se u svojoj koži ne oseća dobro i nema samopouzdanja, može postati paranoična i na sam vaš pomen nekog ženskog imena. Međutim,ako nema problema sa samopouzdanjem i oseća se dobro sama sa sobom i u vezi, mala je verovatnoća da će se prilikom vaših pogleda upućenih drugim ženama osećati povređeno i prevareno.
Varanje je poslednjih godina olakšao i moderan način života, što ne znači da varanja nije bilo i ranije, ali danas ga ima više. Zašto? Neki seksolozi,navodeći primere iz svoje prakse,objašnjavaju da parovi sve više vremena provode razdvojeni. Njegov posao, njen posao, službena putovanja, odlazak na vežbanje i puno drugih dodatnih obaveza na kojima se mogu upoznati nove i zanimljive osobe pogodno su tlo za rađanja simpatija i povećanje izgleda za preljubu.
Često muškarci ovu pojavu vide samo kao seks koji je ništa drugo do svojevrsno ispunjenjepotrebe za njim, način da budu zadovoljeni, pa ako ne osećaju ništa prema drugoj osobi osim želje za seksom, veruju da to onda nije pravo varanje. Niste u stanju u tom trenutku da spoznate dublji smisao i kakav će to uticaj imati na vašu vezu.
Muškarci imaju seksualne potrebe i želje. Ako u vašoj vezi nedostaje romantika, ljubav, seks, pažnja…,razgovarajte o tome sa svojom partnerkom i otvoreno joj recite da vam je do svega toga stalo i da niste zadovoljni vašim ljubavnim životom. To je mnogo jednostavnije i svakako poštenije, nego da je prvom prilikom prevarite pod izgovorom da nju stalno boli glava, ili da je umorna. Umesto varanju,okrenite se partnerki pa je odmenite u nekim kućnim poslovima, poštujte dogovore, pitajte je kako je i šta od vas očekuje da bi se bolje osećala i bila raspoloženija za seks.
Međutim, postoje muškarci koji su rođeni da varaju i koji će se upuštati u brojne vanbračne izlete bez obzira na sve. Nije da takvi ne znaju da je varanje loše, radi se o tomeu kojoj su meri oni svesni dubljeg smisla prevare,jer holandski naučnici nedavno su ponudili odgovor na pitanje zašto muškarci varaju i zašto imaju problema s kontrolisanjem seksualne želje. Oni tvrde da je reč ogenuza varanje. Muškarci koji imaju „gen za varanje”, tvrde oni, skloniji su bračnom neverstvu i razvodu.
I to je deo priče, naučne. Ali nemojte da je koristite kao izgovor za svoje „neverno” ponašanje.

Brada i brkovi tradicionalni simboli muškosti
Vekovima je važilo pravilo da čovek koji ne nosi bradu ili brkove nije pravi muškarac. Kultura negovanja „facijalnog krzna” obeležila je i učinila prepoznatljivim mnoge istorijske ličnosti poput Salvadora Dalija, Maksima Gorkog, Adolfa Hitlera, Karla Marksa, Nikole Pašića... Bez obzira na to što su moderna vremena glatko izbrijanim pripadnicima „jačeg pola” donela malo oduška, brada i brkovi, tradicionalno shvatani kao simboli muškosti, sudeći po istraživanjima, ponovo zauzimaju bitno mesto u svakodnevnom imidžu savremenog muškarca. Na to su, izgleda, najviše uticale žene.
Rezultati istraživanja u kome su učestvovale Britanke između 18 i 44 godine pokazuju da pripadnice nežnijeg pola „preferiraju” muškarce sa bradom starom dva, tri dana. Oni su za njih daleko atraktivniji od muškaraca glatko izbrijanog ili lica potpuno zaraslog u bradu. Tako ih ispitanice doživljavaju kao pomalo grube, zrele, dominantne i muževne, ali i kao najbolje ljubavne partnere bez obzira na to da li se radi o kratkotrajnom flertu ili o dužoj vezi.
Da bi osvojili srca voljenih, muškarci 21. veka moraju da neguju oblik i izgled brade ili brkova. Suočeni sa laganim izumiranjem berbernica, a zahvaljujući modernoj tehnologiji, savremeni muškarci polako postaju „sami svoji majstori”. Raznovrsni brijači i specijalni trimeri sa brojnim nastavcima za oblikovanje daju im slobodu u kreiranju svakojakih stilova brade i brkova kojima okolini šalju određenu poruku.
Postoji verovanje da lice koje je uvek savršeno glatko ukazuje na čoveka koji ne priznaje ništa manje od savršenstva, ali koji ženi može poslati poruku da to isto očekuje i od nje.
Bradicu od prekjuče, smatra se, nose muškarci koji su svesni svoje privlačnosti. Ona govori da im je stalo do fizičkog izgleda ali da nisu opterećeni društvenim normama i tuđim mišljenjima. Ženama, pak, ovakav imidž na licu ukazuje na muškarca koji živi punim plućima bez rituala kojih će se slepo držati. Ipak, bradica od prekjuče može poručiti da muškarac ne želi obaveze koje će mu oduzeti „svetu slobodu”.
U narodu poznata kao „jareća bradica”, čini se, pristaje svakom čoveku. Nije neuredna, ni, kako mnogi misle, uštogljena poput izbrijanog lica, ali zbog činjenice da ukrašava većinu muškaraca, doživljava se i kao dosadna.
Dugu i gustu bradu, po verovanju, nose alternativci, osobe koje ne zanimaju pravila, koje znaju šta žele i ne mare za drugačije stavove. Isto važi i za one koji bradu upliću u pletenice.
Samouvereni muškarci su, po nepisanom pravilu, oni koji neguju bradu koja uokviruje lice. Za njih se kaže da vole da drže stvari pod kontrolom, da su duhovne osobe koje cene život i pravednost. Najčešće su mirne naravi i mogu biti vrlo objektivni.
Veliki zavodnici nosili su brčiće dok su ljubili neke od najvećih svetskih diva. Možda više nisu moderni, ali ih mnogi smatraju pokazateljem muške intrigantnosti, zanimljivosti i strastvenosti, dok veliki brkovi šalju poruku o muškarcu jakog karaktera u čijem se društvu svaka žena oseća zaštićeno.
Ne kaže se bez razloga „to je on, glavom i bradom”, zato valja eksperimentisati, pronaći oblik brade koji muškarcu najbolje pristaje i o njemu najviše govori. Promena je u svakom slučaju bezbolna jer dlake na licu rastu neuporedivo brže od kose, te i moguća greška može već kroz nekoliko dana biti ispravljena.

Zelenski još nije doneo odluku da li će prisustvovati samitu NATO-a u Viljnusu
KIJEV – Ukrajinski predsednik Volodimir Zelenski još nije doneo konačnu odluku da li će ići na samit NATO-a u Viljnusu, izjavila je danas potpredsednica ukrajinske vlade za evropske i evroatlantske integracije Olga Stefanišina.
Ona je za ukrajinske medije rekla da će konačna odluka Zelenskog o prisustvu samitu NATO-a biti doneta u zavisnosti od završnih dokumenata tog skupa na kojima se još radi, preneo je TAŠ.
Generalni sekretar NATO-a Jens Stoltenberg rekao je ranije da će Zelenski prisustvovati prvom sastanku Saveta Ukrajina-NATO na marginama samita.
Stoltenberg, međutim, nije obećao da će tokom samita u Viljnusu Ukrajina biti pozvana da se pridruži NATO-u nakon što se neprijateljstva u zemlji završe.

Teško do neradne nedelje u trgovinama
Tri godine posle Crne Gore, još jedna zemlja u našem okruženju zabranila je rad nedeljom. U Hrvatskoj je pre nekoliko dana stupio na snagu novi zakon o trgovini prema kojem će prodavnice nedeljom biti zatvorene. Zabrana ipak nije potpuna, jer trgovci mogu odabrati 16 nedelja u godini tokom kojih bi eventualno mogli da rade. Radno vreme od ponedeljka do subote samostalno će određivati trgovac, ukupno do 90 sati sedmično.
 
U Srbiji se nedelja po pravilu tretira kao neradni, odnosno dan za odmor. U Savezu samostalnih sindikata trgovine Srbije podsećaju da u zakonu ipak treba da piše da je nedelja dan odmora, a ne da je „po pravilu dan odmora”, kako je prema važećem zakonu. Naglašavaju i da zahtev da se zabrani rad prodavnica nedeljom u Srbiji ne znači zalaganje za manje rada, jer prema zakonu radna nedelja traje pet dana, sedmično se radi po 40 časova, a rad nedeljom nije regulisan.
Radoslav Topalović, predsednika Saveza samostalnih sindikata trgovine, podseća da je u zemlji trenutno angažovano oko 300.000 trgovaca koji u proseku mesečno zarade oko 54.000 dinara, što je otprilike na nivou iznosa minimalne potrošačke korpe.
– Neosnovane su procene poslodavaca da će biti manji promet u radnjama ako nedelja i državni praznici budu neradni dani, jer će se kupci u istom obimu snabdevati radnim danima. Kupac koji je rešen da pazari neki proizvod, kupiće ga ili dan ranije ili dan kasnije. Zato, ti prigovori nisu utemeljeni. Drugo, ukidanjem nedelje kao radnog dana neće biti smanjena potreba za angažovanjem radnika, već naprotiv, više njih biće potrebno da radi, recimo, subotom i ponedeljkom, jer će tada biti i više prometa – smatra Topalović. Podseća da početak i kraj radnog vremena nije stvar kolektivnog pregovaranja nego je Zakonom o radu regulisano da radna nedelja traje 40 časova. Zato je ovaj sindikat tražio da se izmeni taj propis kako bi nedelja bila neradni dan, a da izuzete budu samo institucije koje su od javnog značaja i moraju da rade nedeljom. Od prve inicijative prošlo je  sedam godina, ali niko nije bio voljan da se ozbiljnije time pozabavi, ni Socijalno-ekonomski savet, ni Ministarstvo za rad i zapošljavanje, jer su to institucije kojima su sindikati podnosili inicijative.
Savez samostalnih sindikata je na tu temu svojevremeno čak i anketirao radnike, a analiza je pokazala da većina zaposlenih ne želi da radi nedeljom.
– Nisam siguran da bi sada, u naletu ove inflacije, isto tako razmišljali. Verovatno bi pristali da rade nedeljom za veću naknadu. Zato podržavamo inicijativu da se rad nedeljom plaća kao i državni praznik, da dnevnica bude 110 odsto tog dana – dodaje Topalović. Navodi da onaj ko mora na posao nedeljom zaista treba da bude više plaćen, zato što više radi i nije sa porodicom.
Podsećanja radi, onaj ko radi nedeljom ne ostvaruje po zakonu pravo na uvećanu platu, sem u slučaju da to nije uređeno aktom između poslodavca i zaposlenog. Fiksno uvećanje zarade nije prepoznato jer je poslodavcima data mogućnost da rad organizuju kako njima odgovara. Stručnjaci za radno pravo naglašavaju da zbog uvećanja zarade za rad nedeljom ne bi bilo neophodno menjati Zakon o radu, jer je naš propis ekstenzivan u tom delu, pa je opštim aktom moguće predvideti razloge za uvećanje plate koja nije opisana u samom zakonu. Kako je ranije za „Politiku” objasnio Bojan Urdarević, profesor radnog prava na Pravnom fakultetu u Kragujevcu, ne postoji nikakva zakonska prepreka da se sa postojećim zakonom predvidi dodatno plaćeni rad i da se utvrdi iznos uvećanja zarade nedeljom.
– Samo, to niko neće da radi, jer ne postoji zakonska obaveza – naveo je on.
Predstavnici sindikata smatraju da neradna nedelja ne bi mogla da prouzrokuje nove otkaze, jer u trgovini već postoji manjak radne snage, ali poslodavci ipak tako ne misle. Strahuju od pada prometa i profita, smanjenja zarada, otpuštanja radnika u sektoru maloprodaje, nezadovoljstva potrošača...

Milatović: Cilj posete Srbiji revitalizacija političkih odnosa
Predsednik Crne Gore Jakov Milatović poručio je večeras, na svečanom prijemu u Crnogorskoj kući u Beogradu, da, nakon poseta Evropskim institucijama i sedištu NATO u Briselu, dolazi u Beograd „u nameri da da doprinos revitalizaciji političkih odnosa dve zemlje”. Prisustvo predsjednika Vučića na mojoj inauguraciji 20. maja, ministra Dačića na Samitu u okviru Procesa saradnje u jugoistočnoj Evropi u Podgorici 27. juna, i ova moja prva poseta Beogradu u tako kratkom vremenskom periodu upravo idu u prilog unapređenju odnosa dve države”, naglasio je Milatović.
Ukazao je na to da je revitalizacija političkih odnosa važna za unaprjeđenje ekonomskih odnosa, što ima za rezultat direktne benefite za privredu i građane dve zemlje, navodi se u saopštenju iz Kabineta crnogorskog predsednika.
Milatović je podsetio da je Srbija Crnoj Gori ubedljivo najveći trgovinski partner, sa robnom razmenom od 764 miliona evra prošle godine, što predstavlja petinu ukupnog prometa robe sa inostranstvom. Srbija je za nas i najveće turističko tržište. U 2022. ostvareno je 435 hiljada dolazaka turista iz Srbije u Crnu Goru, što je udeo od 21 odsto od ukupnog broja dolazaka stranih turista. Kada govorimo o strukturi, najviše noćenja ostvarili su turisti iz Srbije, i to nešto iznad 3 miliona ili 25,5 odsto od ukupnog brojaâ€ś, rekao je Milatović. Dodao je da je Srbija prošle godine bila i najveći strani investitor u Crnoj Gori sa 137 miliona evra ili 12 odsto ukupne vrednosti stranih direktnih investicija, što je u odnosu na 2021. povećanje od 80 odsto.
Uprkos podacima koje sam izneo, sa Srbijom, koja je naš najznačajniji ekonomski partner, Crna Gora nema odnose na nivou ambasadora i to ne iz tehničkih razloga, već političkih, dve zemlje nemaju zajedničke granične prelaze, kao što imamo sa Bosnom i Hercegovinom i sa Albanijom, platni promet predstavlja ozbiljnu poslovnu barijeru, naše Mešovite komisije za rešavanje ovih naizgled tehničkih pitanja se ne sastaju godinama unazad, a nikada nije održana zajednička sednica Vlada dve zemlje, konstatovao je Milatović. On je poručio da su, uprkos svim izazovima, veze između građana i privrede Crne Gore i Srbije ostale jake i da je stoga odgovornost ali i obaveza na državnicima dve zemlje da te odnose ne remete, već da ih unapređuju. Istakao je da, osim tradicionalnih veza i bliskih odnosa, Crnu Goru i Srbiju trajno povezuju zajednički ciljevi, pre svega regionalna stabilnost i članstvo u Evropskoj uniji.
„Posvećenošću ovim ciljevima dajemo dobar zamah proevropskom razvoju Zapadnog Balkana. Uveren sam će politički odnosi Crne Gore i Srbije ići uzlaznom putanjom u periodu pred nama i da će to biti dobar zamajac za dodatno unapređenje ekonomskih, kulturnih i sveukupnih odnosa, rekao je Milatović. On je ukazao i na značaj jačanja veza sa zajednicom Crnogoraca u Srbiji i njihove povezanosti sa Crnom Gorom.
Kako je najavljeno, Milatović će se sutra, uz ceremonijalni doček ispred Palate Srbija, sastati sa predsednikom Srbije Aleksandrom Vučićem, a nakon toga i sa predsednikom Narodne skupštine Vladimirom Orlićem.
Predviđeno je da predsednik Crne Gore u okviru posete položi venac na Spomenik neznanom junaku na Avali uz vojne počasti, kao i da položi cveće ispred Osnovne škole „Vladislav Ribnikar”, prenosi Tanjug.

Viljnus zbog NATO samita kao tvrđava, sistemi Patriot usmereni ka Kaljiningradu
VILjNUS – NATO je pretvorio Viljnus, prestonicu Litvanije, u tvrđavu branjenu naprednim oružjem kako bi zaštitio američkog predsednika Džozefa Bajdena i druge lidere Alijanse na samitu sledeće nedelje, koji se održava 32 kilometra od litvanske granice sa ruskim saveznikom Belorusijom.
Više od 3.000 litvanskih vojnika brinuće o bezbednosti samita NATO-a u Viljnusu.
Šesnaest NATO saveznika poslalo je ukupno oko 1.000 vojnika da obezbeđuju dvodnevni samit 11. i 12. jula, koji se održava samo 151 km od same Rusije, prenosi Rojters.
 Mnogi od njih su poslali i napredne sisteme protivvazdušne odbrane koji nedostaju baltičkim državama.
„Bilo bi više nego neodgovorno da naše nebo bude nezaštićeno u trenutku kada Bajden i lideri 40 zemalja stižu“, rekao je predsednik Litvanije Gitanas Nauseda.
Nemačka je rasporedila 12 raketnih sistema Patriot, koji se koriste za presretanje balističkih i krstarećih raketa ili ratnih aviona.
Španija je dopremila sistem protivvazdušne odbrane NASAMS, Francuska šalje samohodne haubice Cezar, i uz Finsku i Dansku raspoređuje vojne avione u Litvaniji.
Ova zemlja je, uz Britaniju, isporučila sredstva protiv bespilotnih letelica.
Poljska i Nemačka su poslale snage za specijalne operacije pojačane helikopterima.
Drugi šalju opremu za borbu protiv bilo kakvih potencijalnih hemijskih, bioloških, radioloških i nuklearnih napada.
Litvanski predsednik vidi ove akcije saveznika kao potvrdu da je potrebno da NATO hitno uspostavi stalnu protivvazdušnu odbranu u baltičkim državama.
„Razmišljamo o tome šta će se desiti nakon završetka samita i radićemo sa saveznicima na stvaranju rotirajućih snaga za trajnu vazdušnu zaštitu“, rekao je on novinarima.
U selima pored beloruske granice, meštani su saopštili Rojtersu da se osećaju potpuno bezbedno, uprkos ponudi Minska da se tu nakon pobune smeste ruske plaćeničke trupe Vagner grupe i rusko nuklearno oružje.
Na aerodromu u Viljnusu, osam nemačkih raketnih bacača Patriot raspoređeno je sa cevima usmerenim u pravcu ruskog Kalinjingrada, a još dva prema Belorusiji.
„Znate gde se nalazite geografski i prilično dobro znate odakle pretnja dolazi. Litvanija je tražila od nas zaštitu samita, a takođe je NATO tražio pomoć od Nemačke. Ovo je naš odgovor“, rekao je potpukovnik Štefen Lib, komandant jedinice Patriota.
Litvanija je utrostručila jedinice pogranične straže na beloruskoj i ruskoj granici tokom leta, uz oficire iz Letonije i Poljske.
Dve zemlje su takođe poslale policiju da pomogne u patroliranju po Viljnusu.
Gradonačelnik Viljnusa je preporučio stanovnicima da odu na odmor van grada, ako žele da izbegnu gužve u saobraćaju, jer će veliki delovi centra prestonice biti zatvoreni tokom samita.
Kako javlja izveštač Tanjuga, deluje da su građani poslušali apel gradonačelnika, s obzirom na to da je na ulicama prisutan mali broj ljudi, policija patrolira i povremeno prolaze vozila pod njenom pratnjom.
Grad je okićen zastavama Litvanije, Ukrajine i NATO-a.

Zemljotres jačine 5,6 stepeni po Rihteru pogodio Tajvan
Zemljotres jačine 5,6 stepeni po Rihterovoj skali pogodio je danas Tajvan, saopštio je američki Geološki zavod.
Epicentar zemljotresa bio je 87 kilometara istočno od grada Hengčuna sa oko 31.200 stanovnika.
Do sada nema izveštaja o eventualnim žrtvama ili šteti.
Nije izdato upozorenje na cunami, preneo je Tas, prenosi Tanjug.

Petković: Svečlja kriminalizacijom Srba opravdava prisustvo parapolicije
Direktor Kancelarije za Kosovo i Metohiju Petar Petković ocenio je danas da je pokušaji ministra unutrašnjih poslova privremenih prištinskih institucija Dželjalja Svečlje da kriminalizuje Srbe sa severa KiM imaju za cilj da opravdaju, kako je naveo, protivpravno prisustvo parapolicijskih jedinica, „gde danonoćno terorišu srpski narod”.
„Lažni ministar, a pravi nasilnik i ekstremista Dželjalj Svećlja, zajedno sa njegovim okupacionim falangama preobučenim u odela Kosovske policije, jedini su kriminalci na severu Kosova i Metohije i tu nemaju šta da traže”, naveo je Petković u saopštenju. Poručio je da bi bilo najbolje da Svećlja „pođe od sebe i optužnice koja je godinama podignuta protiv njega zbog napada kamenicama na pripadnike tzv. Kosovske policije, ali i zbog prevrtanja vozila misije Euleks”.
Dodao je da bi Svećlja, umesto što „nezakonito da privodi Srbe navodnom poznanju pravde i prava”, trebalo prvo sam da prestane da beži od tog istog prava i pravde.
„Da li je sprovođenje reda i zakona to što je kukavički poslao svoje falange da duge cevi uperuju u sina predsednika Aleksandra Vučića zbog jedne majice? Da li je vladavina prava kada Kurtijevi specijalci pucaju u leđa Dragiši Galjku, Miljanu Deleviću, Milanu Jovanoviću, braći Stojanović iz Gotovuše? Ili, kada brutalno pretuku srpsku decu Daru i Kristijana”, zapitao je Petković. Naglasio je da „hibridni rat koji Svećlja kukavički vodi iz Prištine protiv svega srpskog i posebno severa Kosova i Metohije”, rezultirao time da „nema tog čestitog Srbina koji bi ni javno ni tajno pristao da bude alibi Svećlji u njegovoj bolesnoj opsesiji okupacije severa i proterivanja Srba sa Kosova i Metohije”.
„To mu nikada neće uspeti”, poručio je Petković. Svečlja je ranije danas u intervjuu portalu Košev rekao da nije protiv srpskog naroda, već, kako tvrdi â€žšovinističkih projekata Srbije i kriminalaca”.

Bobek – ponos Beograđana i Zagrepčana
U organizaciji FS Srbije i fudbalskog kluba Partizan, juče je u sportskom centru „Partizan-Teleoptik” u Zemunu predstavljena knjiga o legendarnom fudbaleru Stjepanu Bobeku, čiji je autor poznati novinar iz Zagreba Fredi Kramer. Na svečanosti je bila i delegacija Nogometnog saveza Hrvatske, kao i mnogobrojni Bobekovi poštovaoci, među kojima bivši saigrači Marko Valok, Bernard Vukas, predsednik Olimpijskog komiteta Srbije Ivan Ćurković, selektor naše fudbalske reprezentacije Radomir Antić…
Kramerova knjiga, odnosno monografija o jednom od najvećih fudbalera sa prostora bivše Jugoslavije, pa i šire, „Stjepan Bobek: Nogomet je moj život”, predstavlja uspešnu sportsku i životnu biografiju fudbalskog velikana, ali i izuzetnog čoveka, kako su naglasili njegovi dugogodišnji prijatelji. Potpredsednik FSS prof. dr Zoran Bingulac, koji je uručio „zlatnu značku” Bobeku, najboljem strelcu u istoriji svih naših reprezentacija sa 38 golova, istakao je da i pored bogatstva našeg jezika teško naći reči kojima bi se na pravi način mogao opisati Bobek.
– Okupili smo se, ne da bismo žalili za prošlim vremenima, već žalimo mlade ljude koji to nikada neće doživeti – kazao je Bingulac.
Dugotrajnim aplauzom su pozdravljeni gosti iz Hrvatske, a umesto zbog bolesti odsutnog prvog čoveka hrvatskog fudbala Vlatka Markovića, na čelu delegacije NHS je bio potpredsednik Pero Vićan, s kojim je u društvu bio i nekadašnji generalni sekretar FSJ, a trenutno savetnik u NSH Anto Pavlović.
– Dovoljno je reći samo Stjepan Bobek Štef i da svima bude jasno o kakvoj se fudbalskoj legendi radi. U ime NSH Bobeku želim dobro zdravlje, a nadam se da će saradnja sa FSS biti nastavljena i produbljena.
Generalni sekretar Partizana Darko Grubor je podsetio da je prošlo pola veka veka otkako je Bobek prestao da igra fudbal, a o njemu se i dalje govori kao legendi. Predstavnik Udruženja fudbalskih veterana „Rajko Mitić – Stjepan Bobek” Mališa Petrović, naglasio je da će Bobek zauvek ostati njihov ljubimac, da će ga iskreno poštovati i voleti sve dok god bude postojalo udruženje, koje nosi ime po legendarnim fudbalerima Zvezde i Partizana.
– Ne postoji ime koje je toliko vezano za moju fudbalsku karijeru, pa i život, kao što je Stjepan Bobek. Sećam se da je za nas mostarske dečake bio iznad svih, ali za mene je postojalo još jedno veliko ime: Franjo Glazer, pa tek onda su dolazile „zvezde” Veleža. I danas tvrdim da je Bobek iznad svih – nadahnuto je govorio Ćurković, nekadašnji golman i dugogodišnji predsednik Partizana.
Stjepan Bobek je 3. decembra proslavio 85. rođendan, a na jučerašnjem predstavljanju knjige o njemu, Kramer je podsetio na njegov fudbalski put od predratnog Građanskog iz Zagreba do Partizana.
– Bio je i ostao ponos Zagrepčana i Beograđana, jedina dva grada njegove fudbalske destinacije. Publika ga je volela jer je igrao onako kako je želela – kazao je Kramer, dodavši da je veliku pomoć tokom pisanja knjige imao od Bobekovog najmlađeg brata Ota, nekada fudbalera zagrebačke Lokomotive.
-----------------------------------------------------------
Vićan: Zajednička liga za pet do deset godina
Dubrovčanin Pero Vićan, potpredsednik Nogometnog saveza Hrvatske, posle predstavljanja knjige o Bobeku, ljubazno je odgovarao na pitanja novinara iz Beograda, koje je najviše zanimalo da li je uskoro moguće pokretanje zajedničke lige u fudbalu, u kojoj bi učestvovali klubovi iz Srbije i Hrvatske.
– Smatram da je to moguće, ali tek za pet do deset godina. Pre tog roka bi bilo prebrzo u postojećim okolnostima, a nakon deset godina svakako prekasno. Neophodna je saglasnost Uefe i Fife. Za početak je najbitnije da svim učesnicima mora da se garantuje bezbednost, pošto je to ključni preduslov za eventualno pokretanje takmičenja – kazao je Vićan.

Bez emocije slika ne postoji
VIŠE OD SPORTA
Slike Slobodanke Rakić-Šefer su urađene različitim tehnikama i bojama, ali sve imaju istu umetničku snagu. Slikane su – srcem. Ona to čini spontano. Želi i uspeva da, svojim delom, probudi u ljudima najlepše misli i suptilne emocije. U svim slikama uvek joj je, kaže, osnovni izraz lepota, a po onome što je pričala o sebi, lepota je njen prvi stav i u svim životnim događanjima.
Rođena je u Mačvi, u Duvaništu. Fakultet likovnih umetnosti završila je 1976, a postdiplomske studije 1978. u Beogradu. Član je ULUS-a i Društva srpskih umetnika „Lada”. Učestvovala je na oko šest stotina kolektivnih i stotinak samostalnih likovnih smotri kod nas i u inostranstvu.
U proteklih tridesetak godina ona je uradila oko hiljadu i pet stotina slika uljem, više od dvesta akvarelom, preko sto crteža i desetak grafika. Sve su to, po stručnim procenama, dela najvećeg umetničkog kvaliteta koje čuvaju galeristi i kolekcionari širom sveta.
U prvom braku, iz kojeg ima sina Dejana (33), inženjera, zadržala se, u toku studija, oko dve godine, a u drugom, sa lekarom Stevanom Šeferom, uz obostrano veliko razumevanje, živi tridesetak leta.
Kad ste i gde počeli da slikate?
Najranije detinjstvo provela sam u Lipolistu, petnaestak kilometara od Šapca. To je, zahvaljujući Ceru, koji tu „stražari” vekovima, pa lipama, ružama, cveću svih boja i mirisa... bajkovito mesto. Sve se to utkalo u moje biće, pa sam već tada, u petoj godini, počela da crtam, uz dedinu kontrolu. Na prvim crtežima su bili konji, kola, pas, patke... A prvi rad, sa potpisom, po zahtevu učitelja likovnog, uradila sam u petom razredu osnovne škole. Na toj slici je bio šabački vašar.
Koliko je sport bio deo Vas?
Kao dete sam bila mala, spretna i brza. U školi niko nije bio brži od mene na kratkim relacijama, na sto ili dve stotine metara. A kasnije, kad sam došla na Akademiju, sport nije bio u modi. Ali, već tada sam osetila koliko mi je sport potreban posle dugog sedenja i stajanja pred slikama. Zato sam, nešto kasnije, prihvatila poziv da budem aktivan planinar u društvu sa poznatim hirurgom Marjanom Bervarom, kolegom mog supruga Stevana.
Do kojih visina ste stigli?
Nas troje smo vatreno krštenje imali na Kamniškim Alpima. I tu smo jako dobro prošli, a zatim nas je profesor Bervar poveo na Triglav. Njih dvojica su se popeli na vrh te nekad najviše planine bivše Jugoslavije, a ja to nisam mogla da učinim iz emotivnog razloga. Na dve stotine metara od vrha, na svakom koraku, jesu pločice sa imenima poginulih planinara, pa tom stazom nisam mogla mirno da se krećem. Ali, obišli smo celu Sloveniju, pa i planine Crne Gore, pre svega Durmitor, najlepšu planinu na kojoj sam bila.
Šta je odlika Vaših slika?
Veliku količinu energije, u svim mojim slikama, video je, odavno, još pokojni profesor Pavle Vasić. On je uvek imao za moj rad velike pohvale. Jako sam energična osoba, a i sve moje slike su takve. To se vidi u mojim bojama, u naglašenim pokretima, u onome što vas dirne kad sliku gledate. To je emocija, a bez emocije slika ne postoji.
Kako ćete se snaći u ovoj besparici?
Ova kriza će doneti nešto pozitivno. Zaustaviće produkciju prosečnosti i osrednjosti. Otpašće ono što ne može da se održi. Ostaće samo oni najbolji. Ljudi i institucije veoma će paziti šta kupuju.
Ko Vas je hrabrio?
Bila je to, posle učitelja u školi, Ljubica Cuca Sokić, profesor na Akademiji. Kod nje sam dolazila još kao gimnazijalka. I ona mi je kazala da ja već tada zaslužujem da budem na Akademiji, ali da ne smem prekidati školovanje, jer slikar mora razvijati svoje obrazovanje. I Cuca me tako hrabrila gotovo do juče. Nedavno je umrla. Uz mene su još bili crtač Dragan Lubarda, pa moj zemljak Milić od Mačve...
Ko su Vam bili uzori?
Otkako znam za sebe to su mi bili i ostali Leonardo da Vinči, Van Gog i Šagal. Leonardo i zbog toga što ću uvek čuvati kopiju njegovog zapisa: „Slikaru, osami se da bi sve jasnije čuo i bolje video”. A nedavno sam u Beču stajala pred crtežima Van Goga kao pred ikonama. Iz jednog crteža, iz pozadine, iz treće dimenzije, lepo sam „osetila” da izbija letnja „jara”... A posle sam pročitala da se crtež zove „Avgust”. Eto, to je energija slike.
Koliko volite muziku u ateljeu?
Obožavam rad uz tihu muziku. Imam koptsku, pa persijsku, zatim našu staru, srednjovekovnu. Slušam i tenore celog sveta, a često i nikad dostignutu Mariju Kalas...
Koji su naslovi vaših izložbi?
To mi je veoma važno. Na primer: „U ptici je pesma”, „To ja sanjam budnim okom”, „Kad prolećne zabruje harfe”... 
Kako biste slepom čoveku pokazali sliku?
To sam često radila. Samo mu vodim ruku po slici i pričam o onom delu gde mu je ruka. Po izrazu njegovog lica osećam da „vidi” sliku, a preko mog glasa i dodira ruku čak i mene. Jer, i slepi su mi kazali: „Vi ste isti kao vaše slike”.
Gde se odmarate?
Odmore uvek planiram u vreme neke značajne izložbe u Evropi i, ako je moguće, u predelima koje nisam videla. Najčešće su to Nemačka, Austrija, Francuska... I tu ostajem do deset dana, a potom odlazim na planinu. Volim aktivan odmor, posebno na Tari.
Koje su cene Vaših slika?
To zavisi od više detalja: veličine, mesta prodaje... Evo, na primer, slika ovog pauna, dugog jedan metar, staje 1.500 evra.
Kako živite od slikarstva?
Ne uvek onako kako bih želela. Ali, pomažem sinu Dejanu i snaji Dušici. Oboje su inženjeri poljoprivrede, a tu para nema uprkos svim obećanjima naših vođa da će poljoprivreda u Srbiji biti bašta Evrope i sveta. Eto, tajkuni su kupili pola Vojvodine, ali ne da bi tu radili. Oni samo, kako čujem, čekaju bolju cenu zemljišta...
Kako radite po porudžbini?
Nikako. Pokušala sam, ali imam otpor prema tom odnosu. Ne umem da mislim tuđom glavom. Živim dobro samo kad na moj život i moj rad niko presudno ne utiče. Ne želim da to čine ni moj sin ni moj suprug.
Čemu se nadate?
Nikad se ničemu ne nadam. Ja verujem i radim na ostvarenju onoga u šta verujem. Od nade me samo boli duša. Nadu sam izbrisala iz života. Ona je lepa samo u poeziji.
A da li ste vernik?
Jesam, vernik sam, ali na svoj način. Malo idem u crkvu. Mislim da svaki pametan čovek ima lični kontakt sa Bogom u sebi. Meni u tom odnosu nije potreban posrednik.  
Da li na slikama imate erotike?
Imam. I u običnim stvarima. Na primer u velovima zavese i čipki koji se tako mazno prepliću jedni preko drugih. Erotična sam osoba. Ne krijem. To je lepo ljudsko osećanje koje moramo da čuvamo. Ukoliko i to izgubimo, otići ćemo do đavola.
Šta mislite o braku?
Brak je dragocen dok su ljudi mladi. Kroz brak se dve osobe veoma dopunjuju, uče jedno drugo, zajedno steknu nešto, vaspitavaju decu, vole se... Blagodarne su sve ove obaveze, ako je brak kvalitetan. Ali, ako braka više nema, iz bilo kog razloga, trebalo bi, u sledećim ljubavima, da postupe onako kako osećaju. Jer, tada imaju više iskustva, a manje nestrpljenja za prave odluke.
Da li ste Vi za avanture?
Nisam. Nemaju opravdanja. Česte promene partnera su opasne po zdravlje. Ni životinje to ne rade tako. Ali, jesam za ono što čine moderni narodi. Jesam za paralelnu ljubav. To nije na nivou avanture. Naprotiv...
Šta je za Vas ljubav?
Ljubav je najlepši deo čovekovog bića. Ne bih mogla da radim da nemam u sebi taj dragoceni osećaj ljubavi. Velika je sreća kad to možete da podelite sa voljenom osobom. Naravno da imam nekoliko svojih simpatija, gotovo platonskih ljubavi. Ali, postoji nekad i ona prava ljubav koja se pojavi, pa nestane, a osećate da je tu negde, pa sve nešto osluškujete...
Koji tip muškarca Vam se dopada?
To je pitanje na koje nemam racionalan odgovor. Kako to da je neko lep, pametan, dobar... a u meni ne izaziva intrigu? Moj stav je: nema tu harizme, tog nadahnuća, te moći privlačenja koju mogu da osetim kod nekog drugog, manje lepog i manje dobrog. Jer, ovaj drugi u meni budi sve porive.
Koje mirise volite na sebi, a...
Volim lakše mirise, livadske, cvetne... Taj miris mora da bude takav da ide uz mene, da mi odgovara, a ne pored mene kao da nije moj.
... koje na Vašem muškarcu?
Meni je tu higijena najvažnija. I to ona stalna, uredna, a ne ona s vremena na vreme. To mi je izuzetno važno. Vrlo uvažavam muškarce koji mirišu na čisto.

Podvig Mitrovića i Nikolića u Malmeu
Od našeg specijalnog izveštača
Malme, 15. februara – U skladu sa nazivom svog udruženja „Sve je moguće” na Međunarodnom takmičenju osoba sa invaliditetom u švedskom gradu Malmeu, atletičar  Draženko Mitrović, paraolimpijski vicešampion u bacanju diska iz Pekinga prvi put se takmičio u kuglanju i zajedno sa Branimirom Nikolićem, osvojio zlatnu medalju u ekipnoj konkurenciji.
Na Nikolićevim grudima, pored zlata, zasjala je i bronza, koju je, kako i sam priznaje, potpuno neočekivano, ali zasluženo osvojio u pojedinačnoj konkurenciji.
Uspeh je došao neočekivano, jer su Mitrović i Nikolić prvi put odmerili snage u kuglanju sa iskusnim takmičarima, ali upornošću i odličnim osećajem za igru uspeli su od se okite medaljama.
– Potpuno sam iznenađen. Nisam ni sanjao da ću osvojiti medalju, a pogotovo ne dve. Iznenađenje i sreća su me potpuno preplavili kada su me prozvali da dođem prvo po bronzano, a zatim sa Draženkom i po zlatno odličje. Nemamo nikakvog iskustva u kuglanju, ali smo zagrizli, krenuli srcem i ispostavilo se da su upornost i želja za pobedom jako važni, pa smo osvojili nagrade. Osećaj je odličan, ovo iskustvo i učešće na jednom od najvećih svetskih takmičenja za osobe sa invaliditetom mi mnogo znače – naglasio je Nikolić.
Draženko Mitrović je priznao da nikada ranije nije uzeo kuglu u ruke, ali je došao u Malme i od takmičarskih disciplina koje je imao na raspolaganju izabrao kuglanje da pomogne svojim drugarima iz udruženja „Sve je moguće”. Ispostavilo se da je izbor bio pravi, a kako su obojica objasnili, u skladu sa mogućnostima, nastaviće da kuglaju i u Beogradu, jer su već dobili pozive da dođu u Malme i iduće godine.
Mitrović je, kao poznati paraolimpijac, privukao veliku pažnju javnosti u Švedskoj. Dok je sa Nikolićem kuglao oko dva sata bez prestanka, predstavnici švedskih medija su ga neprestano fotografisali i objašnjavali članovima udruženja „Sve je moguće”, da su ga s budnom pažnjom pratili i u Pekingu.
Nasi zlatni momci zainteresovali su i trenera irske kuglaške reprezentacije osoba sa invaliditetom, koji im je, kada je čuo da nemaju trenera, ponudio svoju stručnu pomoć.
Ništa manje predusretljivi prema srpskim kuglašima, koji prvi put nastupaju na ovako velikom nadmetanju, bili su i organizatori „Malme opena”. Jan Olafson, glavni organizator za kuglanje, čuo je za Mitrovićeve atletske uspehe:
– Srećni smo što vas imamo ovde u Švedskoj. Nadam se da ćete i naredne godine doći...
Članovi udruženja „Sve je moguće” Milada Lazić, Miloš Mitić i Željko Dimitrijević takmicili su se u bocanju. Nisu osvojili medalje, ali konkurencija je bila izuzetno jaka, o čemu govori i podatak da je Lazićeva za protivnika imala evropskog prvaka i četvrtog tna svetu u ovoj disciplini. Od naših takmičara ostalo je još da svoju veštine pokaže Đura Tintor, takođe u kuglanju.
Dragana Jokić

Morezmo nadigrala Jankovićevu
Jelena Janković se kako-tako domogla polufinala u dvorani „Pjer de Kuberten” u Parizu. U sva tri meča je ispoljila velike oscilacije, što je naličje njene karijere. Tako je bilo i u polufinalu s Francuskinjom Ameli Morezmo, o čemu govori poraz sa 6:2, 0:6, 6:1.
Stvar je jasna. Jankovićeva, treća na svetskoj listi, još nije spremna da nepokolebljivo ide ka trofeju, kao na ona tri turnira uzastopno potkraj prošle sezone, koje je osvojila u velikom stilu. Morezmo (24. na listi) zasluženo je u finalu. Ako se uzme u obzir da je to prvi put da se svojevremeno najbolja teniserka na svetu, pobednik Međunarodnog prvenstva Australije i Vimbldona 2006, domogne odlučujućeg meča posle juna pretprošle godine, onda je očigledno da ove sezone, kada ulazi u četvrtu deceniju života, želi da podseti na najbolje dane. Danas joj je protivnik Ruskinja Jelena Dementjeva (4), koja nije ni igrala u polufinalu. Amerikanka Serena Vilijams, prvoplasirana na svetskoj listi, odlučila je samo nekoliko minuta uoči meča da ne izlazi na teren, pošto je ujutro osetila da je boli koleno, a to je njena stara boljka.
Presudno da Morezmo povede protiv Jankovićeve s 1:0 u setovima bio je brejk u četvrtom gemu (3:1). Naša teniserka nije uspela da nadoknadi taj zaostatak, a domaća igračica je iskoristila prvu meč-loptu, takođe na servis protivnice. U drugom setu Jankovićeva je potpuno nadigrala Francuskinju, osvojivši po tri gema na svoj i njen servis. Možda je tada i izgledalo da potpuno drži konce u svojim rukama pogotovo što je i odlučujući set počela brejkom, ali se nadahnuta Morezmo, koja je obnovila agresivnu igru, nije dala. Ohrabrujuće vođstvo s 1:0 bilo je sve što je Jankovićeva postigla kada je trebalo da deluje kao favorit. U poslednjem gemu na meču uzalud je spasila dve meč-lopte.
Jankovićeva sledeće nedelje igra na velikom turniru u Dubaiju, gde se takmiči i Ana Ivanović. U tom gradu se i prethodni put sastala s Morezmo, a predala joj je meč u polufinalu pri vođstvu protivnice sa 6:2, zbog povrede skočnog zgloba. Tada je Francuskinja bila treća na listi, a Jankovićeva 11.
Morezmo je kao poslednji mohikanac stare garde. U Dubaiju je tada izgubila u finalu od Belgijanke Žistin Enen, a nedelju ranije je savladala njenu zemljakinju Kim Klajsters u finalu u Antverpenu, što joj je i poslednji trofej (ukupno 24). Belgijske teniserke su okačile reket o klin, a Morezmo želi da prkosi godinama i da u Parizu osvoji trofej treći put u svom šstom finalu u dvorani „Pjer de Kuberten”. Posao neće da joj bude lak, jer je Dementjeva sjajno počela sezonu. Već ima dva trofeja (Oklend, Sidnej), samo poraz, i to u polufinalu u Melburnu, pobedu u meču u Kupu federacije protiv Kine... Sve u svemu 19 pobeda od početka sezone.
Jankovićevoj i njenom treneru Špancu Rikardu Sančezu predstoji veliki rad, jer ova naša teniserka može da se nada trofejima u najjačoj konkurenciji samo ako dostigne nivo igre kao kada je načinila svojevrsni „het-trik”. Morezmo, inače, vodi međusobno sa 6:1, a podsetimo i da je preslišala Ivanovićevu u četvrtfinalu u Brizbejnu, na prvom turniru sezone (6:3, 6:2).
-----------------------------------------------------------
Zimonjić i Nestor treći put u finalu
Nenad Zimonjić i Kanađanin Danijel Nestor igraće danas kao prvi nosioci u finalu u dvorani u Roterdamu. U polufinalu su pobedili Čeha Tomaša Berdiha i Austrijanca Jirgena Melvera sa 6:3, 6:2. Protivnici će im biti uspešniji par iz sinoćnjeg meča drugih nosilaca Indijca Leandera Paesa i Čeha Lukaša Dlouhija i trećih nosilaca Austrijanca Julijana Noula i Izraelca Endija Rama. Naš i kanadski teniser su već dva puta bili finalisti ove godine, ali su oba puta ostali praznih ruku. Poraženi su i u drugom kolu na Međunarodnom prvenstvu Australije, pa ponovo gledaju u leđa blizancima Bobu i Majku Brajanu, vodećima na listi.
U prvom meču polufinala u singlu najbolji britanski igrač Endi Marej (četvrto mesto) pregatio je Hrvata Marija Ančića (28) sa 6:1, 6:2. Sinoć je najbolji teniser na svetu Španac rafael Nadal igrao s Francuzom Gaelom Monfisom (12).
-----------------------------------------------------------
Naše teniserke čekaju protivnice u Dubaiju
Obaljen je žreb za veliki turnir za teniserke u Dubaiju (tvrda podloga, fond za nagarde 2.000.000 dolara). Obe naše najbolje teniserke su slobodne na početku. Jelena Janković (treća na svetskoj listi) kao treći nosilac čeka ishod meča Kineskinje Šuaj Peng (35) i nezgodne Rumunke Monike Nikulesku (47). Ana Ivanović (8), osmi nosilac, igra prvi put na profesionalnom turniru posle neslavnog kraja u drugom kolu na Međunarodnom prvenstvu Australije, ali i prvi put pod nadzorom trenera Kardona. U drugom kolu možda će imati priliku da se revanšira Ruskinji Alisi Klejbanovoj (27), koja ju je izbacila u Melburnu. Ona se sastaje sa zemljakinjom Anom Lapuščenkovom (121), koja je prošla tri kola u predtakmičenju.
-----------------------------------------------------------
Đoković prvo protiv Šardija
Novak Đoković (treći na svetskoj listi) iduće nedelje igra u dvorani u Marseju (fond za nagrade 576.000 evra). U prvom meču posle Međunarodnog prvenstva Australije sastaje se s domaćim teniserom Žeremijem Šardijem (54), koga je u Melburnu, u prvom međusobnom duelu, pobedio sa 7:5, 6:1, 6:3. Naš najbolji igrač bi se u drugom kolu sastao s uspešnijim iz meča Čeha Jana Herniha (70) i Belgijanca Kristofa Vligena (115). Potom, u četvrtfinalu, moguć je duel s Rusom Maratom Safinom (27).
Drugi nosilac je najbolje plasirani francuski teniser Žil Simon (8), koji je Đokovića savladao prošle godine u drugom kolu sa 6:2, 6:7 (6:8), 6:3. Treći nosilac je Francuz Gael Monfis (12), četvrti njegov zemljak Žo Vilfrid Conga (13), mogući Đokovićev protivnik u polufinalu, itd.

„Crno-beli” izbegli poraz
Navijači Partizana ispunili su tribine „Pionira” na koje je ulaz bio besplatan, ali dobrim delom utakmice sa Olimpijom atmosfera nije bila dobra. „Crno-beli” su u 25. minutu gubili sa 17 poena razlike i da je sa druge strane bio neko malo jači od Ljubljančana, ne bi uspeli da ostvare pobedu u 22. kolu NLB lige.
Kako je krenuo srpski prvak, serijom 10:0, izgledalo je da će publika uživati a neki nosioci igre u nastavku meča dobiti priliku za predah. Međutim, bilo je dovoljno da Jure Zdovc, bivši jugoslovenski reprezentativac na klupi slovenačkog tima, umesto dvojice crnoputih američkih bekova pošalje na teren Sašu Ožbolta i Alekseja Nešovića. Ova dvojica su u prvom poluvremenu maksimalno eksploatisala slabosti koje se javljaju na bekovskim pozicijama u Partizanu, i ubacili čak 27 od 38 poena svoje ekipe u prvoj polovini susreta. Serijom 12:1 Olimpija je stigla do sedam poena viška u 20. minutu (38:31)
Odsustvo ideje u igri lidera regionalnog karavana dovelo je do toga da u 25. minutu rival povede sa čak 17 poena razlike (55:38). Sa strane se nije stekao utisak da su posle toga domaći krenuli da igraju nešto mnogo angažovanije, pre da je zavisio od kombinatorike jednako neraspoloženim igračima. Kada je Partizan zaigrao sa tri beka, napravio je seriju 15:2 i smanjio vođstvo protivnika na 57:53. Kada je varijanta promenjena, opet se palo na „minus osam”, a onda je dirigentska palica data u ruke Milenku Tepiću i usledio je preokret. „Crno-beli” su poveli u 38. minutu i, vraćajući se igri sa tri beka, došli do situacije slične onoj od minule srede u Evroligi. Poput Unikahe, Olimpija je u poslednjim sekundima tražila šansu, ali je Ožboltov šut (18 od 20 poena u prvom poluvremenu) izblokirao Lazmi, za uspeh - 69:67 (19:15, 14:23, 20:21, 16:8).
– Faul nije napravljen brzo, pa sam tražio da ga igrači i ne prave jer nam ne bi ostalo dovoljno vremena za napad. Strahovao sam da ne dođe do „otvorenog” šuta za tri poena. Olimpija je možda i zaslužila pobedu, ovo jeste opomena za nas. Hvala publici koja ja ispunila halu – rekao je Duško Vujošević, trener Partizana, koji tokom meča skoro i da nije protestovao kod sudija, a na konferenciji za novinare delovao pomalo zabrinuto.
Da i ekipa koja ima mnogo bolji šut može da izgubi, primer je ovaj meč: Olimpija je šutirala sa 51 odsto preciznosti iz igre i 82 odsto sa linije slobodnih bacanja, a Partizan imao realizaciju od samo 40 odsto iz polja i 59 odsto iz „penala” (13 promašaja). Olimpiju kao da je malo i motivisalo to što su „crno-beli” brzo (i neuspešno) pokušali sa egzibicionim potezima, a imala je ona efektnih poteza, poput dodavanja iza leđa za „zakucavanje” u poslednjoj četvrtini.
– Došli smo da pobedimo i zbog sopstvenih grešaka izgubili – izjavio je Zdovc.
Dvorana Pionir. Gledalaca: 5. 532. Sudije: Muhvić, Anzulović i Jovović (svi Hrvatska).
Partizan: Tepić 13 (jedna „trojka”), Milošević 2, Rašić 9 (2), Tripković 5 (1), Veličković 9, Lazmi 15, Aleksić, Vitkovac, Božić 3 (1), Rakočević 5, Veseli 2, Vraneš 4.
Olimpija: Klobučar 3 (1), Rudež, Harington 5 (1), Hukić 5, Robinson 2, Begić 4, Golubović 15, Maravić, Zupan, Ožbolt 20 (2), Nešović 13.
G. Kovačević

Uzimala-davala
Ovih dana „Trezor“ je podsetio na to kakvi su nekad bili odnosi između televizije i politike. Prikazujući epizodu serije „Vreme televizije“ o početku sedamdesetih prošlog veka, vratila je u doba kad se „novinarska neposlušnost“ dramatično odražavala na sudbine i karijere. Tadašnja glavna i odgovorna urednica Veroslava Tadić govorila je o nastojanjima da se informativni program profesionalno uzdigne i osamostali od partijskih direktiva, o iskušenjima redakcije da se odupre nalozima partijskih komiteta, o danima posle „Titovog pisma“, kad se uredničkim ostavkama „denfovalo“ nezadovoljstvo državnih funkcionera komentarima u „Dnevniku“.
Danas ima više od ondašnje jedine partije i nema tako neposrednog stranačkog uticaja na nacionalnu televiziju. Pojedini političari i političke grupe i sada se ljute na rad medija, prigovaraju javnom servisu zbog sopstvene zapostavljenosti ili favorizovanja drugih. No takvi pritisci sa suprotstavljenih strana drže program u ravnoteži. Važeći zakoni štite Radio-televiziju Srbije kao nestranačku instituciju, medijska sfera je, formalno bar, uređena tako da se stručna tela brinu o regularnosti delovanja i o zaštiti opšteg interesa. Nije baš sve smišljeno i ostvareno najbolje, ali mehanizmi za promenu propisa i usavršavanje sistema postoje.
To što nema otvorenog mešanja dnevne politike u dnevni TV program ne znači da je uspostavljen trajan mir. Došlo je, naime, i do promene smera uticaja.
Dovodeći nedavno u pitanje svrsishodnost direktnih prenosa sednica Narodne skupštine, RTS je pokrenuo novu političku buru i partijska sporenja za i protiv. Neke partije su najavu ukidanja prenosa doživele kao ucenu – pa su ucenile ostale poslanike nastavkom rada TV kamera kao uslovom za nastavak svog rada. Tako su TV prenosi za odnose među strankama postali prvorazredno političko pitanje, a direktor RTS-a čest sagovornik predsednice Skupštine.
I taman kad je izgledao da je zajednička radna grupa došla do prihvatljivog rešenja, RTS je ponovo otvorio igranku. Od prvobitne argumentacije koja se ticala njegovih poslovnih interesa, vremenskih mogućnosti, troškova, finansijskih gubitaka… okrenuo se sadržaju prenosa, dakle političkom domenu. Direktor RTS-a pozvao se na interese građana čiji novac ne treba da se troši na prenose zasedanja na kojima se ne donose zakoni, gde se govori van dnevnog reda, gde se poslanici tuku i vređaju, gde se propagira govor mržnje i vrše krivična dela… – i odlučio da prenose obustavi. Pa, pošto mu je posle samo nekoliko sati iz Skupštine javljeno da je tamošnji incident, uzet kao povod direktorove odluke, donekle izglađen, RTS se predomislio i poručio da odluka od pre nekoliko sati „puj-pike ne važi“.
Mnogo je stvarnih i ozbiljnih razloga da se promeni sadašnja praksa u TV tretmanu Skupštine u kojoj ima i krvi, i suza, a najmanje znoja od smislenog rada. Ali bi RTS to pitanje morao da reši principijelno, s doslednim stavom o svojim mogućnostima, potrebama i obavezama. Ovakvo „uzimala-davala“ em deluje neozbiljno, em uvlači javni servis kao aktivnog igrača u ionako jalove, zamorne i skupe političke zavrzlame.

Američko razumevanje srpskih prilika
Četvrtak, 12. februar 2009.
Na današnji dan pre dvesta godina, rođen je Čarls Darvin. Zbog toga nam je na početku časa američke istorije, profesor podelio kopije članka iz novina, od pre tri godine, u kome je opisana namera školskog odbora grada Rio Ranča, da u školama zabrane učenje Darvinove teorije. Objašnjenje je bilo, da se mnogi učenici izjašnjavaju kao strastveni katolici i da se učenjem takve teorije ugrožavaju njihova ljudska prava. Situacija je bila posebno komplikovana jer je školski odbor bio sačinjen od tri čoveka, od kojih su dva bili sveštenici i profesori iz srednje katoličke škole. Odluku o ukidanju Darvina poništile su više njumeksičke i federalne vlasti.
Već treću sedmicu za redom, na ovom času, imamo porodične prezentacije. Prošlog petka, profesoru sam rekao da nemam sav materijal koji je on izlistao kao neophodan. Preporučio mi je da, kao i ostali učenici na razmeni kojima je predavao, napravim prezentaciju svoje zemlje. Odmah sam mu rekao da mi se ideja sviđa.
Tako je danas došao red na mene. Na početku sam pomenuo i da smo mi u Srbiji, nedavno, takođe imali problem sa Darvinom, ali da ga ipak i dalje učimo. Po molbi, ukratko sam prešao preko srednjovekovne istorije, što bi profesor rekao, da osete to vreme do kojeg američka istorija ne doseže. Reakcije i pitanja očekivano su stizali na pojmove: manastir, dinastija, turska osvajanja, pravoslavna crkva. Koja je razika između manastira i crkve? Koja je razlika između turskog osvajanja i Holokausta? Koja je razlika između katolika i pravoslavaca?
Od trenutka kada su Turci poraženi pa do sredine dvadesetog veka smenjivale su se dve dinastije. Na brzinu sam pomenuo poznatog Gavrila Principa i pokušao što pre da dođem do Drugog svetskog rata, teme koja ih sve interesuje i o kojoj trenutno učimo, ali su me zaustavili. Neka pitanja su me i prilično iznenadila. Koja je razlika između srpskih Obrenovića i Karađorđevića i američkih Republikanaca i Demokrata? Rekao sam im da je jedna sigurna razlika u dužini vremena tokom kog su se smenjivali na vlasti.
Stigao sam i do Tita i Socijalističke Federativne Republike Jugoslavije i pitanja: u čemu je razlika između socijalizma i komunizma? Kada su shvatili da je Titova socijalistička Jugoslavija bila komunistička zemlja, zapitali su: zašto SAD nisu bile protiv komunizma u Jugoslaviji i otkud toliko slika na kojima se Tito grli sa američkim predsednicma? Gospodin Eberhart je podigao ruku i zamolio me da odgovori. On, kao i uvek, ima dobra objašnjenja:
-Amerika je tada rekla: jeste, Tito je komunista, ali nije ni na ruskoj ni na našoj strani, pa bolje da nam bude prijatelj takav, nego neprijatelj sa Rusijom iza leđa.
Pitanja su se nizala, a svako je bilo logično i neočekivanije od prethodnog. Kako se istorija bližila sadašnjosti, bilo mi je sve teže odgovarati. Čemu cepanje Jugoslavije? Čemu Milošević? Čemu bombardovanje? Čemu rat u Bosni? Zašto je Kosovo problem? Jste li vi danas demokratska zemlja? Koja je razlika između premijera i predsednika i ko je od njih važniji?
Potom su na moje veliko olakšanje, pitanja počela da odlaze na drugu stranu, daleko od politike. Gde si kupio te patike? Šta ti si najviše sviđa u Americi? Bi li voleo ovde da živiš? Gde su lepše devojke? Sa koliko godina smete da konzumirate alkohol? Ima li puno trudnih devojaka po vašim srednjim školama? U koje si sve zemlje putovao? Šta u Srbiji misle o nama? Vole li u Srbiji Obamu? Šta vi tamo jedete? Imate li Koka-Kolu i ,,Mek’’? Je li tamo skuplje živeti? Šta je najčudnije što si ovde video? Šta će ti nedostajati kad se vratiš u Srbiju?
– Nedostajaće mi nekoliko prijatelja, ,,Heršis’’ čokolada, brza meksička hrana ,,Tako Bel’’ i ,,Karls Junior’’ hamburgeri.

Dubaizacija Budve
Budva – Poznati crnogorski arhitekta Vladislav Plamenac podneo je osnovnom državnom tužiocu u Kotoru krivičnu prijavu protiv kolege,profesora Arhitektonskog fakulteta iz Beograda Miodraga Ralevića.
–Nadležni organi opštine Budva poverili su timu profesora Ralevića izradu detaljnog urbanističkog plana Budva–Centar,kaže za „Politiku” Vladislav Plamenac. – U posedu sam CD-a na koji je prenetcelokupan plan.Ustanovio sam da je došlo do falsifikata – stari hotel „Avala” u strogomcentru Budve koji je porušen da bi se gradio novi pomeren je i to na njegovu prvobitnu terasu,čega u usvojenom planu nema.Smatram da je za to kriv isključivo Miodrag Ralević.Zašto je to učinio zna on.
Plamenac pojašnjava da je budući hotel „premešten” na javnu površinu,na gradski trg.To,kaže on,nije zemljište čiji je vlasnik firma „Bepler end Džekobson” koja je kupila kompleks „Avala”,već ono pripada opštini.
– Bivša terasa „Avale” i deo oko nje bili su mesto gde su se tradicionalno okupljali Budvani i njihovi gosti.Više toga neće biti.Na drugoj strani,taj lepi kamen sa terase i hotela koji su građeni pre Drugog svetskog rata završio je u Podgorici i Kolašinu,ističe Plamenac.
Protiv Ralevića Budvani su i ranije podnosili krivične prijave.Učinili su to stanovnici naselja Gospoština takođe zbog urbanističkih „krivih Drina”,ali nije bilo efekta.
–Obraćali smo se i dekanu Arhitektonskog fakulteta u Beogradu Vladimiru Maku,jer smatramo da jedna tako ugledna institucija ne sme da se dovodi u vezu sa podvalama i falsifikatima onih koji u njoj rade.No,odgovora do sada nije bilo,veli Plamenac.
Vladislav Plamenac,koji je ranih osamdesetih projektovao kompleks „Avala” za šta je dobio i prestižnu Trinaestojulsku nagradu Crne Gore,u sporu je od ranije sa firmom „Bepler end Džekobson”.Tužio je novog vlasnika,ali i državu Crnu Goru zbog povrede autorskog prava. „Avala” je naime,dograđena i po njegovom mišljenju bitno promenila raniji izgled.Taj proces je u toku.
–Otpočela je dubaizacija Budve,što će degradirati ovaj jedinstveni ambijent i njegovo milenijumsko kulturno-istorijsko nasleđe.U pustinji se mogu graditi neboderi i da to lepo izgleda,ali oko budvanskog starog grada to činiti,velika je greška.Takođe i uz peskovite plaže cele rivijere.Ne poštuje se Barselonska konvencija koja izričito kaže da nema gradnje stotinu metara od plaža.Greške koje se sada prave nikada se neće ispraviti,rekao je Plamenac.

Vešala, Duče i talibani
PREDSEDNIK NIKOLA SARKOZI najavio je u Minhenu potpuni povratak Francuske u NATO. Simboli koštaju, a u politici kao i svuda, rizik je uvek prisutan. De Gol je pre 43 godine zaključio da je opstanak Francuske u vojnoj strukturi pod dominacijom Vašingtona, zapravo, atak na nacionalni suverenitet. Francuska je tada izašla iz vojne strukture, ali je ostala član političkog saveza radi suprotstavljanja Sovjetskom Savezu u vreme hladnog rata. Od tada ova vrsta savezništva sa Amerikom specifičnost je francuske spoljne politike, nešto kao simbol koji ima nacionalni konsenzus. Sada ga Sarkozi dovodi u pitanje, pa je i generalni sekretar NATO-a Jap de Hop Shefer požurio da objavi „kako povratak Pariza u vojno okrilje NATO neće ugroziti francuski suverenitet”. Francuske stranke levice, pa i desnice ovaj potez Sarkozija dočekaće kao „izdaju degolizma i povratak na vazalski odnos sa SAD”, iako objektivno gledajući Sarkozi samo nastavlja stazama svog prethodnika Žaka Širaka, koji je prvi krenuo sa povratkom zemlje u vojni deo NATO-a. Naime, francuski oficiri skoro bez prekida već nekoliko godina učestvuju i rade u svim integrisanim NATO komandama u raznim misijama u svetu. Šta onda znači najava Sarkozija o formalnom vraćanju pod vojnu zastavu Atlantskog pakta? Šta Pariz time dobija? Verovatno je ambicija Sarkozija da Francuska dobije jednu, ili dve regionalne komande NATO-a, iako je teško očekivati da Vašington Francuzima prepusti i NATO komandu u Napulju, jer ta komanda ima pod sobom i američku Šestu flotu, a to Amerikanci nikome ne prepuštaju.
S druge strane, Sarkozi smatra da EU nema budućnost bez svoje odbrambene politike, čemu se snažno protive SAD i evropske zemlje koje su i dalje vezane za NATO i koje strahuju da bi ih samostalna evropska odbrambena politika mogla da odvoji od Amerike. Najavom da će zemlju potpuno vratiti u vojno krilo NATO-a francuski predsednik očekuje mekši stav Vašingtona prema novom evropskom odbrambenom identitetu verujući da će ono što je Džordž Buš izjavio u Bukureštu prošle godine Barak Obama podržati. Pre toga, Sarkozija bi morao da podrži njegov parlament. Posle toga, morao bi da ima istinske američke garancije, a ne samo usmenu podršku. Da ne bi prošao kao Mihail Gorbačov kome je Buš obećao da se NATO neće širiti na zemlje nekadašnjeg Varšavskog pakta. Usmeno!
U PREDVEČERJE PROSLAVE 61. godišnjice Izraela parlamentarni izbori opet nisu iznedrili jasnog pobednika. Moraće se pribeći koalicijama radi formiranja vlade i praktično niko nije raspoložen za slavlje. Malo paradoksalno, jer za 61 godinu postojanja Izrael je ostvario izuzetna dostignuća, on ima jedinu demokratiju na Bliskom istoku, standard života srednje klase neuporedivo je veći nego pre deset godina, Izrael ima jedan od najbolje obrazovanih građanskih slojeva u svetu i prosperitetan sektor visoke tehnologije, a država svoj opstanak duguje vrlo sposobnim i modernim oružanim snagama i sveukupnoj spoznaji društva o značaju jake armije. Pa ipak, sukob sa radikalnim i ekstremnim Hamasom, pitanje odnosa sa Sirijom i još više sa Iranom kao da podsećaju na davnu primedbu Davida Ben Guriona, prvog premijera, koji je prilikom sticanja izraelske državnosti 1948. godine rekao: „Ne osećam u sebi nikakvu radost, samo duboku zabrinutost”.
VIŠE OD MILIJARDU LjUDI ŽIVI sa manje od jednog dolara dnevno, ponovljeno je i na ovogodišnjem skupu u Davosu. Model američkog liberalnog kapitalizma doživeo je slom i sada se pokušava sa popravljanjem onoga što se još nije pokvarilo. Sumnjivi trgovci prešli su u propovednike, raspoloženje se iz manijakalnog menja u pokajničko. Izlaganja su bila moralizatorska, nedostajala im je samo Marijana obnaženih grudi. Pre osam godina u Davosu je američki predsednik Bil Klinton hvalio slobodnu trgovinu i otvoreno tržište, podržao rad STO, tog savremenog bauka. „Svako uzmicanje od globalizacije”, rekao je tada Klinton, „dovelo bi do ekonomske politike nalik na onu iz dvadesetih i tridesetih godina, a koja je direktno dovela do Drugog svetskog rata”.
Zbog ekonomske krize skoro milion Italijana bilo je na ulicama Rima. Vreme revolucije? Donesite vešala. Jer, i Duče je tako počeo. Po Klintonu...
IRAN GRABI KA ATOMSKOJ BOMBI. Teheran vrši testiranja polusferične implozije obuhvatajući uspešnu probu sistema iniciranja u više tačaka sa pravim brizantni eksplozivima. Upotreba polusferičnog sistema, umesto punog sferičnog, omogućava brzu optičku i radiografsku opservaciju implodirajuće naprave, pored drugih kontrolnih metoda, dok je u slučaju potpuno sferičnog sistema moguća samo radiografska opservacija. Naime, sferična „čaura” može se upotrebiti za kompresovanje jezgra nuklearne bojeve glave, potiskivač, omotač, reflektor i na kraju udubljenje za fisioni materijal, do superkritičnog stanja, neutronskog izvora koji zatim inicira finalnu nuklearnu detonaciju. Implozivno nuklearno oružje zahteva manje fisionog materijala nego drugi glavni način postizanja superkritične mase za atomsko oružje, tehnika „brzog sjedinjenja”, budući da implozija stvara neuobičajeno visoke koncentracije. I sve to može da stane u bojevo punjenje prečnika 60 cm za koničnu bojevu glavu iranske balističke rakete „šahab-3” srednjeg dometa. Ajatolasi se očigledno ne šale.
TALIBANI SU OTETOM POLjAKU ODRUBILI GLAVU. Poljska je zgrožena zločinom. Godine 1965. jedna patrola britanskog SAS-a zarobljena je u Jemenu, u okolnostima kakve su danas u Avganistanu. Četiri britanska vojnika su kastrirana, izvađena im je utroba, odrubljene su im glave i nabijene na kolac. Slično su mudžahedini radili sa zarobljenim sovjetskim vojnicima i zato je u Avganistanu bilo jako malo zarobljenih sovjetskih vojnika. Doduše, ni Sovjeti nisu štedeli mudžose, ali to je bilo ipak bez kastriranja i nabijanja glave na kolac. Zašto ova priča? Pa zato što na ovim prostorima ima onih koji bi da se druže sa talibanima. Da barem ovim putem upoznaju dnevni red.

„Buvljaku” odbrojani dani
Popularnom „buvljaku” u Novom Beogradu dani su izgleda odbrojani. Preseljenje Otvorenog tržnog centra (OTC) poslednjih godina najavljivano je u više navrata, ali ovoga puta postoji i zvanična potvrda da će se trgovci seliti sa placa koji, od kada je opština doživela ekonomski procvat, vredi pravo bogatstvo.
Kako je „Politici” potvrđeno u opštini Novi Beograd, nedavno je preduzeću „Gradske pijace” poslat zahtev da se tržnica izmesti sa te lokacije. U pismu upućenom rukovodstvu čak je bio i dat rok za preseljenje, naznačeno je da se očekuje da će trgovci napustiti centar do održavanja Univerzijade, odnosno do jula ove godine. Ne navodi se, međutim, šta je razlog za ovako konkretan zahtev.
–Zaista postoji takav plan. Organizovali smo sastanak sa nadležnima iz „Gradskih pijaca” kada nam je rečeno da su oni zainteresovani, ali da prethodno moraju da reše gde će se preseliti. Mi im ne možemo ništa ponuditi na našoj teritoriji, jer o dostupnim lokacijama treba da razgovaraju sa nadležnima iz Gradske direkcije za građevinsko zemljište– objasnio je Miloš Hetlerović, pomoćnik predsednika opštine Novi Beograd. Prema njegovim rečima, postojala je ideja da trgovci napuste plac do Univerzijade, ali OTC verovatno neće biti zatvoren do tada. Ukoliko se u dogledno vreme ne pronađe rešenje, kaže Hetlerović, opština će ponoviti zahtev.
Preduzeću „Gradske pijace” ugovor o zakupu tog zemljišta istekao je pre nekoliko godina, tako da oni samo rentiraju lokale i tezge dok na višem nivou ne bude drugačije odlučeno. Preseljenje „buvljaka” u poslednjih nekoliko godina najavljivali su uglavnom gradski čelnici zaduženi za urbanizam. Još 2004. godine Ljubomir Anđelković, tada glavni urbanista u gradskoj vlasti, kao alternativnu lokaciju navodio je Leštane u opštini Grocka, a bilo je u planu i da se deo tezgi prebaci u Zemun i Rakovicu. Pre dve godine navodno se ozbiljno razmišljalo da se Glavna autobuska stanica preseli baš na ovaj plac. Zemljištu zlata vrednom posebno je skočila cena od izgradnje „Delta sitija”, a predstojećeuseljavanjekompleksa „Belvil” (Univerzitetskog naselja) čini ga još vrednijim. Dodatna prednost je i to što se graniči sa parkingom,kao i slobodnom površinom koju sada naseljavaju Romi.
U upravi OTC-anezvanično saznajemo da su upoznati sa zahtevom opštine Novi Beograd, ali da konkretnog obaveštenja o preseljenju još nema. Nezvanično se pominje čak da će u toku Univerzijade tržnica biti zatvorena na dvadesetak dana, a onda ponovo otvorena. Posao na ovoj tržnici ide lošije nego u zlatna vremena „buvljaka” pre desetak godina. Od oko 1.900 tezgi zakupljeno je svega 1.000.
Kao i svaki put do sada, prodavci se ne slažu sa najavljenom selidbom.Koliko im „buvljak” znači govori i to što su na posao izašli i po snegu koji je padao dva dana. Bilo ih je doduše daleko manje nego obično, ali neki su uspeli ponešto da prodaju.
Vojkan Živković, prodavac grejalica, zadovoljno je trljao ruke jer je jednoj mušteriji prodao peć. Raspoloženje mu je splasnulo kada se povela priča o preseljenju OTC-a. Živković smatra da je veći problem nelegalni „buvljak” starudije preko puta „regularne” pijace.
– Ovo mesto hrani porodice, a one stare, nepotrebne stvari tamo su ruglo grada. Ne razumem zašto nekome smeta legalna pijaca koja hrani toliko porodica. Na „buvljaku” ima na stotine tezgi. Pomnožite tu cifru sa tri ili četiri i shvatićete koliko ljudi živi od ovoga – ogorčen je Živković, dodajući da prodavci sa dugim „pijačnim stažom” mogu sebi da dozvole luksuz i odmore kad je hladno. On – ne može.
Mirko Mijalković čuo je za plan gradskih vlasti i kaže da zamisao o izmeštanju nije novog datuma.
– U Evropi se buvlje pijace smeštaju blizu gradskog jezgra, a mi ih sklanjamo što dalje od centra. Osim ako neko nije bacio oko na ovaj plac koji zauzima četiri hektara – sumnjičav je Mijalković, koji kaže da je načuo da će prodavci biti preseljeni kraj autoputa prema Nišu. Trgovci smatraju da grad neće moći do jula, kada počinje Univerzijada, da nađe zemljište za buduću lokaciju. Pribojavaju se, stoga, da će im uskoro narediti privremeno raseljavanje na neodređeno vreme, dok se ne donese odluka o novoj adresi, što će ih ostaviti bez ionako skromnih prihoda.
-----------------------------------------------------------
U Zemun po polovnu robu
Prema podacima sa sajta „Gradskih pijaca”, u gradu postoje tri robne pijace – OTC, „Depo” u Bulevaru kralja Aleksandra i pijaca za prodaju starih stvari i robe sa greškom u Vareškoj ulici.
Beograđani rado odlaze i na „buvljak” u obližnje Pančevo, a na raspolaganju su im i brojne polulegalne ili nelegalne tržnice, poput „buvljaka” preko puta OTC-a. Sve popularnija je „divlja” buvlja pijaca kod Pazovačkog puta gde se svake nedelje okupljaju ljudi koji prodaju staru i polovnu robu. Opština Zemun ponudila im je mogućnost za zakup prodajnih mesta na pijaci u Šajkaškoj ulici, ali prodavci ipak nastavljaju po starom.

Zelenski još nije doneo odluku da li će prisustvovati samitu NATO-a u Viljnusu
KIJEV – Ukrajinski predsednik Volodimir Zelenski još nije doneo konačnu odluku da li će ići na samit NATO-a u Viljnusu, izjavila je danas potpredsednica ukrajinske vlade za evropske i evroatlantske integracije Olga Stefanišina.
Ona je za ukrajinske medije rekla da će konačna odluka Zelenskog o prisustvu samitu NATO-a biti doneta u zavisnosti od završnih dokumenata tog skupa na kojima se još radi, preneo je TAŠ.
Generalni sekretar NATO-a Jens Stoltenberg rekao je ranije da će Zelenski prisustvovati prvom sastanku Saveta Ukrajina-NATO na marginama samita.
Stoltenberg, međutim, nije obećao da će tokom samita u Viljnusu Ukrajina biti pozvana da se pridruži NATO-u nakon što se neprijateljstva u zemlji završe.

Teško do neradne nedelje u trgovinama
Tri godine posle Crne Gore, još jedna zemlja u našem okruženju zabranila je rad nedeljom. U Hrvatskoj je pre nekoliko dana stupio na snagu novi zakon o trgovini prema kojem će prodavnice nedeljom biti zatvorene. Zabrana ipak nije potpuna, jer trgovci mogu odabrati 16 nedelja u godini tokom kojih bi eventualno mogli da rade. Radno vreme od ponedeljka do subote samostalno će određivati trgovac, ukupno do 90 sati sedmično.
 
U Srbiji se nedelja po pravilu tretira kao neradni, odnosno dan za odmor. U Savezu samostalnih sindikata trgovine Srbije podsećaju da u zakonu ipak treba da piše da je nedelja dan odmora, a ne da je „po pravilu dan odmora”, kako je prema važećem zakonu. Naglašavaju i da zahtev da se zabrani rad prodavnica nedeljom u Srbiji ne znači zalaganje za manje rada, jer prema zakonu radna nedelja traje pet dana, sedmično se radi po 40 časova, a rad nedeljom nije regulisan.
Radoslav Topalović, predsednika Saveza samostalnih sindikata trgovine, podseća da je u zemlji trenutno angažovano oko 300.000 trgovaca koji u proseku mesečno zarade oko 54.000 dinara, što je otprilike na nivou iznosa minimalne potrošačke korpe.
– Neosnovane su procene poslodavaca da će biti manji promet u radnjama ako nedelja i državni praznici budu neradni dani, jer će se kupci u istom obimu snabdevati radnim danima. Kupac koji je rešen da pazari neki proizvod, kupiće ga ili dan ranije ili dan kasnije. Zato, ti prigovori nisu utemeljeni. Drugo, ukidanjem nedelje kao radnog dana neće biti smanjena potreba za angažovanjem radnika, već naprotiv, više njih biće potrebno da radi, recimo, subotom i ponedeljkom, jer će tada biti i više prometa – smatra Topalović. Podseća da početak i kraj radnog vremena nije stvar kolektivnog pregovaranja nego je Zakonom o radu regulisano da radna nedelja traje 40 časova. Zato je ovaj sindikat tražio da se izmeni taj propis kako bi nedelja bila neradni dan, a da izuzete budu samo institucije koje su od javnog značaja i moraju da rade nedeljom. Od prve inicijative prošlo je  sedam godina, ali niko nije bio voljan da se ozbiljnije time pozabavi, ni Socijalno-ekonomski savet, ni Ministarstvo za rad i zapošljavanje, jer su to institucije kojima su sindikati podnosili inicijative.
Savez samostalnih sindikata je na tu temu svojevremeno čak i anketirao radnike, a analiza je pokazala da većina zaposlenih ne želi da radi nedeljom.
– Nisam siguran da bi sada, u naletu ove inflacije, isto tako razmišljali. Verovatno bi pristali da rade nedeljom za veću naknadu. Zato podržavamo inicijativu da se rad nedeljom plaća kao i državni praznik, da dnevnica bude 110 odsto tog dana – dodaje Topalović. Navodi da onaj ko mora na posao nedeljom zaista treba da bude više plaćen, zato što više radi i nije sa porodicom.
Podsećanja radi, onaj ko radi nedeljom ne ostvaruje po zakonu pravo na uvećanu platu, sem u slučaju da to nije uređeno aktom između poslodavca i zaposlenog. Fiksno uvećanje zarade nije prepoznato jer je poslodavcima data mogućnost da rad organizuju kako njima odgovara. Stručnjaci za radno pravo naglašavaju da zbog uvećanja zarade za rad nedeljom ne bi bilo neophodno menjati Zakon o radu, jer je naš propis ekstenzivan u tom delu, pa je opštim aktom moguće predvideti razloge za uvećanje plate koja nije opisana u samom zakonu. Kako je ranije za „Politiku” objasnio Bojan Urdarević, profesor radnog prava na Pravnom fakultetu u Kragujevcu, ne postoji nikakva zakonska prepreka da se sa postojećim zakonom predvidi dodatno plaćeni rad i da se utvrdi iznos uvećanja zarade nedeljom.
– Samo, to niko neće da radi, jer ne postoji zakonska obaveza – naveo je on.
Predstavnici sindikata smatraju da neradna nedelja ne bi mogla da prouzrokuje nove otkaze, jer u trgovini već postoji manjak radne snage, ali poslodavci ipak tako ne misle. Strahuju od pada prometa i profita, smanjenja zarada, otpuštanja radnika u sektoru maloprodaje, nezadovoljstva potrošača...

Milatović: Cilj posete Srbiji revitalizacija političkih odnosa
Predsednik Crne Gore Jakov Milatović poručio je večeras, na svečanom prijemu u Crnogorskoj kući u Beogradu, da, nakon poseta Evropskim institucijama i sedištu NATO u Briselu, dolazi u Beograd „u nameri da da doprinos revitalizaciji političkih odnosa dve zemlje”. Prisustvo predsjednika Vučića na mojoj inauguraciji 20. maja, ministra Dačića na Samitu u okviru Procesa saradnje u jugoistočnoj Evropi u Podgorici 27. juna, i ova moja prva poseta Beogradu u tako kratkom vremenskom periodu upravo idu u prilog unapređenju odnosa dve države”, naglasio je Milatović.
Ukazao je na to da je revitalizacija političkih odnosa važna za unaprjeđenje ekonomskih odnosa, što ima za rezultat direktne benefite za privredu i građane dve zemlje, navodi se u saopštenju iz Kabineta crnogorskog predsednika.
Milatović je podsetio da je Srbija Crnoj Gori ubedljivo najveći trgovinski partner, sa robnom razmenom od 764 miliona evra prošle godine, što predstavlja petinu ukupnog prometa robe sa inostranstvom. Srbija je za nas i najveće turističko tržište. U 2022. ostvareno je 435 hiljada dolazaka turista iz Srbije u Crnu Goru, što je udeo od 21 odsto od ukupnog broja dolazaka stranih turista. Kada govorimo o strukturi, najviše noćenja ostvarili su turisti iz Srbije, i to nešto iznad 3 miliona ili 25,5 odsto od ukupnog brojaâ€ś, rekao je Milatović. Dodao je da je Srbija prošle godine bila i najveći strani investitor u Crnoj Gori sa 137 miliona evra ili 12 odsto ukupne vrednosti stranih direktnih investicija, što je u odnosu na 2021. povećanje od 80 odsto.
Uprkos podacima koje sam izneo, sa Srbijom, koja je naš najznačajniji ekonomski partner, Crna Gora nema odnose na nivou ambasadora i to ne iz tehničkih razloga, već političkih, dve zemlje nemaju zajedničke granične prelaze, kao što imamo sa Bosnom i Hercegovinom i sa Albanijom, platni promet predstavlja ozbiljnu poslovnu barijeru, naše Mešovite komisije za rešavanje ovih naizgled tehničkih pitanja se ne sastaju godinama unazad, a nikada nije održana zajednička sednica Vlada dve zemlje, konstatovao je Milatović. On je poručio da su, uprkos svim izazovima, veze između građana i privrede Crne Gore i Srbije ostale jake i da je stoga odgovornost ali i obaveza na državnicima dve zemlje da te odnose ne remete, već da ih unapređuju. Istakao je da, osim tradicionalnih veza i bliskih odnosa, Crnu Goru i Srbiju trajno povezuju zajednički ciljevi, pre svega regionalna stabilnost i članstvo u Evropskoj uniji.
„Posvećenošću ovim ciljevima dajemo dobar zamah proevropskom razvoju Zapadnog Balkana. Uveren sam će politički odnosi Crne Gore i Srbije ići uzlaznom putanjom u periodu pred nama i da će to biti dobar zamajac za dodatno unapređenje ekonomskih, kulturnih i sveukupnih odnosa, rekao je Milatović. On je ukazao i na značaj jačanja veza sa zajednicom Crnogoraca u Srbiji i njihove povezanosti sa Crnom Gorom.
Kako je najavljeno, Milatović će se sutra, uz ceremonijalni doček ispred Palate Srbija, sastati sa predsednikom Srbije Aleksandrom Vučićem, a nakon toga i sa predsednikom Narodne skupštine Vladimirom Orlićem.
Predviđeno je da predsednik Crne Gore u okviru posete položi venac na Spomenik neznanom junaku na Avali uz vojne počasti, kao i da položi cveće ispred Osnovne škole „Vladislav Ribnikar”, prenosi Tanjug.

Viljnus zbog NATO samita kao tvrđava, sistemi Patriot usmereni ka Kaljiningradu
VILjNUS – NATO je pretvorio Viljnus, prestonicu Litvanije, u tvrđavu branjenu naprednim oružjem kako bi zaštitio američkog predsednika Džozefa Bajdena i druge lidere Alijanse na samitu sledeće nedelje, koji se održava 32 kilometra od litvanske granice sa ruskim saveznikom Belorusijom.
Više od 3.000 litvanskih vojnika brinuće o bezbednosti samita NATO-a u Viljnusu.
Šesnaest NATO saveznika poslalo je ukupno oko 1.000 vojnika da obezbeđuju dvodnevni samit 11. i 12. jula, koji se održava samo 151 km od same Rusije, prenosi Rojters.
 Mnogi od njih su poslali i napredne sisteme protivvazdušne odbrane koji nedostaju baltičkim državama.
„Bilo bi više nego neodgovorno da naše nebo bude nezaštićeno u trenutku kada Bajden i lideri 40 zemalja stižu“, rekao je predsednik Litvanije Gitanas Nauseda.
Nemačka je rasporedila 12 raketnih sistema Patriot, koji se koriste za presretanje balističkih i krstarećih raketa ili ratnih aviona.
Španija je dopremila sistem protivvazdušne odbrane NASAMS, Francuska šalje samohodne haubice Cezar, i uz Finsku i Dansku raspoređuje vojne avione u Litvaniji.
Ova zemlja je, uz Britaniju, isporučila sredstva protiv bespilotnih letelica.
Poljska i Nemačka su poslale snage za specijalne operacije pojačane helikopterima.
Drugi šalju opremu za borbu protiv bilo kakvih potencijalnih hemijskih, bioloških, radioloških i nuklearnih napada.
Litvanski predsednik vidi ove akcije saveznika kao potvrdu da je potrebno da NATO hitno uspostavi stalnu protivvazdušnu odbranu u baltičkim državama.
„Razmišljamo o tome šta će se desiti nakon završetka samita i radićemo sa saveznicima na stvaranju rotirajućih snaga za trajnu vazdušnu zaštitu“, rekao je on novinarima.
U selima pored beloruske granice, meštani su saopštili Rojtersu da se osećaju potpuno bezbedno, uprkos ponudi Minska da se tu nakon pobune smeste ruske plaćeničke trupe Vagner grupe i rusko nuklearno oružje.
Na aerodromu u Viljnusu, osam nemačkih raketnih bacača Patriot raspoređeno je sa cevima usmerenim u pravcu ruskog Kalinjingrada, a još dva prema Belorusiji.
„Znate gde se nalazite geografski i prilično dobro znate odakle pretnja dolazi. Litvanija je tražila od nas zaštitu samita, a takođe je NATO tražio pomoć od Nemačke. Ovo je naš odgovor“, rekao je potpukovnik Štefen Lib, komandant jedinice Patriota.
Litvanija je utrostručila jedinice pogranične straže na beloruskoj i ruskoj granici tokom leta, uz oficire iz Letonije i Poljske.
Dve zemlje su takođe poslale policiju da pomogne u patroliranju po Viljnusu.
Gradonačelnik Viljnusa je preporučio stanovnicima da odu na odmor van grada, ako žele da izbegnu gužve u saobraćaju, jer će veliki delovi centra prestonice biti zatvoreni tokom samita.
Kako javlja izveštač Tanjuga, deluje da su građani poslušali apel gradonačelnika, s obzirom na to da je na ulicama prisutan mali broj ljudi, policija patrolira i povremeno prolaze vozila pod njenom pratnjom.
Grad je okićen zastavama Litvanije, Ukrajine i NATO-a.

Zemljotres jačine 5,6 stepeni po Rihteru pogodio Tajvan
Zemljotres jačine 5,6 stepeni po Rihterovoj skali pogodio je danas Tajvan, saopštio je američki Geološki zavod.
Epicentar zemljotresa bio je 87 kilometara istočno od grada Hengčuna sa oko 31.200 stanovnika.
Do sada nema izveštaja o eventualnim žrtvama ili šteti.
Nije izdato upozorenje na cunami, preneo je Tas, prenosi Tanjug.

Petković: Svečlja kriminalizacijom Srba opravdava prisustvo parapolicije
Direktor Kancelarije za Kosovo i Metohiju Petar Petković ocenio je danas da je pokušaji ministra unutrašnjih poslova privremenih prištinskih institucija Dželjalja Svečlje da kriminalizuje Srbe sa severa KiM imaju za cilj da opravdaju, kako je naveo, protivpravno prisustvo parapolicijskih jedinica, „gde danonoćno terorišu srpski narod”.
„Lažni ministar, a pravi nasilnik i ekstremista Dželjalj Svećlja, zajedno sa njegovim okupacionim falangama preobučenim u odela Kosovske policije, jedini su kriminalci na severu Kosova i Metohije i tu nemaju šta da traže”, naveo je Petković u saopštenju. Poručio je da bi bilo najbolje da Svećlja „pođe od sebe i optužnice koja je godinama podignuta protiv njega zbog napada kamenicama na pripadnike tzv. Kosovske policije, ali i zbog prevrtanja vozila misije Euleks”.
Dodao je da bi Svećlja, umesto što „nezakonito da privodi Srbe navodnom poznanju pravde i prava”, trebalo prvo sam da prestane da beži od tog istog prava i pravde.
„Da li je sprovođenje reda i zakona to što je kukavički poslao svoje falange da duge cevi uperuju u sina predsednika Aleksandra Vučića zbog jedne majice? Da li je vladavina prava kada Kurtijevi specijalci pucaju u leđa Dragiši Galjku, Miljanu Deleviću, Milanu Jovanoviću, braći Stojanović iz Gotovuše? Ili, kada brutalno pretuku srpsku decu Daru i Kristijana”, zapitao je Petković. Naglasio je da „hibridni rat koji Svećlja kukavički vodi iz Prištine protiv svega srpskog i posebno severa Kosova i Metohije”, rezultirao time da „nema tog čestitog Srbina koji bi ni javno ni tajno pristao da bude alibi Svećlji u njegovoj bolesnoj opsesiji okupacije severa i proterivanja Srba sa Kosova i Metohije”.
„To mu nikada neće uspeti”, poručio je Petković. Svečlja je ranije danas u intervjuu portalu Košev rekao da nije protiv srpskog naroda, već, kako tvrdi â€žšovinističkih projekata Srbije i kriminalaca”.

Živela E-dur revolucija!
Protekle sedmice, priča se, prestonicu su okupirali pripadnici supertajne organizacije. Šuška se da su pristigli iz celog sveta. Iz Španije, Engleske, Francuske, Češke, a ima i onih koji su potegli čak iz Japana, Kine, Brazila... Zajednička karakteristika: vitak stas, duga kosa, ne govore mnogo, elegantno odeveni, uglavnom u crnom, pojavljuju se najčešće noću ko Zoro, odmerenog koraka i kulturnog ponašanja, rečju – prava gospoda.
U rukama im neobičan prtljag: kruškoliki kofer. U koferu naročiti predmet od ružinog drveta, nalik ženskom telu, s rupom u sredini i žicama zategnutim preko iste, po pravilu okrugle i jedine. Okupljaju se u „Sava centru”, „Kolarcu”, „Beogradskoj areni”, Fakultetu muzičke umetnosti... gde najnežnije što mogu vade onu ušuškanu stvar i negovanim noktima okidaju i golicaju pomenute žice, proizvodeći umilne zvuke.Okupljene oko ove vatre to greje i baca u posebno raspoloženje, nešto između radosti i ushićenja, uz obavezno izmamljen osmeh i podilaženje trnaca niz i uz leđa. Ponekog slušaoca potopi seta, tuga, navru i druga, kojekakva osećanja – nekog obali plima miline, grlo mu se stegne, seti se prve ljubavi i školskih dana, ukaže mu se može biti detinjstvo, a bogami kane i suza u spremnu maramicu...
Opasni su ti likovi! Lome srca nedužnim ljudima širom planete – što govori da su navežbani, utrenirani, da ne kažem profesionalni srcelomci –a sada kod nas banuli ciljano u nedelji predviđenoj za proslavu Dana zaljubljenih da Beograđanima rovare po vitalnom im organu.
Moju čuku su odavno razbucali: eksplodirala je, ima tome trideset godina, kad sam prvi put čuo, od komšije Sime, pionira ove formacije u Srbiji, kako drveno-žičana sprava deluje. Simčetov E-dur – potpomognut A-durom pa višestrukim Ha – učinio je da mi u grudima drugačije bije nego kakvom ljudskom biću koje nikad nije upoznalo Simu. Ma i taj Sima je prevejani lisac: našao klinca od petnaest, običnu benu, da mu prenosi neizlečivi tonski virus. Zarazio ga – to jest mene – načisto! Zauvek! Jedino utešno je što nisam jedini. Da l’ je to Sima delovao, ili neko drugi, ne znam, ali... Ovih dana po gradu srećem mnoštvo sličnih sebi, s promenjenim ritmom ispod grudnjače, koji svojevoljno, „čiste svesti i zdrave pameti”, navaljuju u sale da im se srčka dodatno uznemiri.
Već deset godina ta inkriminisana družina, podstaknuta ovdašnjim organizatorima i inspiratorima događanja – čini se, provaljenim i uveliko poznatim široj kulturnoj javnosti – okuplja se po našim znamenitim amfiteatrima. Čitav pokret dece, učenika, studenata sa sve profesorima, sa sjajem u pametnim očima – istinski revolucionari! – roji se da burnim aplauzima i ovacijama podrži ove okidače žica.
Da se razumemo, reč je o šest žica. Sve „radi” jednostavno. Na posebnom kanalu duše. Ko je ima, zna o čemu pričam. Kad jedan, dakle, od onih pristiglih iz sveta na podijumu okine strunu – u publici srca zatrepere. Onda okine još jednu, pa plinkne sledeću, pa nekoliko plinkova odjednom, kad se ne nadaš zastane, poljulja emocije, pa naniže i oplete još gomilu tonova i, u zavisnosti od kombinacije, dinamike, brzine, takta i ostalih taktičko-strateških elemenata izvođenja, pošalje saučesnike u prepunoj sali direktno u sevdah, najkraćim putem.
Ovi naši klinci, sve bistrooki, vitki, kosmati i repati, listom naoružani kruškolikom spravom u prtljagu, do poslednjeg spremni za pobunu protiv muzike strave i užasa u srpskom etru, pohađaju i kurseve kod belosvetskih instruktora! Male beogradske Če Gevare uče kako da iz svog „instrumenta” izvuku što ubitačniji ton. Ton koji obara! Žar im bije iz očiju, uopšte i ne sumnjaju da će, kad do virtuoznosti uvežbaju izvođenje, pogubno delovati na prostačke – nažalost, u ovom istorijskom trenu i dalje preovlađujuće – turbo-didu-lidu melodije na nacionalnom TV i radijskom programu.
Nek se zna, svesrdno potpomažem međunarodni oslobodilački muzički pokret. I njegov programski cilj – svrgavanje vladavine kakofonije priučenih.
Ako je ovo revolucija u E-duru, neka budem i domaći izdajnik! Pa šta bude! Živela revolucija!

Apatinac u srcu Kamčatke
Apatin–Milan Ćopić, sportski ribolovac i zaljubljenik u prirodu, sa pecaljkom u ruci obišao je najatraktivnije ribolovačke terene Evrope i Azije. Uživajući u nadmudrivanju sa kapitalnim primercima riba, često je bio u prilici da boravi u prelepim krajolicima u kojima vekovnu tišinu remeti jedino huk vetra ili žubor bistre planinske reke. Na jednom od svojih putovanja posetio je daleku Kamčatku, gde je kao član mešovite srpsko-ruske ekspedicije proučavao rasprostranjenost pojedinih vrsta lososa na reci Opala.
– Avionski let od Moskve do Kamčatke trajao je devet i po sati, nakon čega smo se helikopterima uputili do izvora Opale. Pecali smo pet vrsta lososa, koji su prosto kidisali na varalice. Dnevno je svako od nas mogao da ulovi i do 500 kilograma ribe za šta je trebalo imati dovoljno snage jer je losos izuzetno borben na udici. Boravak na Kamčatki ću upamtiti i po velikom broju medveda koje smo bukvalno sretali na svakom koraku – priča za „Politiku“ Milan Ćopić.
Bogatstvom ribljeg fonda oduševila ga je i delta Volge. Ribolovačka družina bila je smeštena tridesetak kilometara od ruskog grada Astrahanja, a ulovljene su ogromne količine kvalitetne rečne ribe.
– Tokom samo jednog izlaska imali smo 43 soma i 13 primeraka šarana težine od tri do 15 kilograma. Imali smo iskusne vodiče iz Tadžikistana koji su nas vodili do najboljih mesta za pecanje. Na vodi smo obično bili od jutra do podneva, jer posle toga više nismo imali snage za izvlačenje ribe. U delti Volge je zabranjen privredni ribolov, a za dnevnu dozvolu u sezoni treba izdvojiti oko 200 dolara – kazuje naš sagovornik.
Od ribolovačkih destinacija koje je do sada posetio, Ćopić još izdvaja i Švedsku, kao primer savesnog i odgovornog odnosa ljudi prema prirodi. Za baltički deo ove skandinavske države karakteristično je da ribolovcima nisu potrebne dozvole.
– Višak ulova se obavezno vraća u vodu i niko ne pomišlja na bilo koju vrstu krivolova. Priroda nije ostala dužna, pa ribe ima u izobilju, naročito smuđa, štuke i morske pastrmke, čemu doprinosi i izuzetno razuđena obala. Pecali smo u poluslanoj vodi, a ulovljeni primerci štuke su težili i do 12 kilograma – ističe Ćopić, predsednik USR „Bucov“ iz Apatina, sa oko 900 članova i jednom od najuspešnijih takmičarskih ekipau Srbiji. Ovaj iskusni ribolovac polako oštri udice za novo putovanje. Njegovo naredno odredište je Nevesinje, gde će u aprilu učestvovati u snimanju televizijske emisije o lovu salmonida na atraktivnim terenima Neretve, Sutjeske i Zalomke.

Predrasude ne smeju biti opravdanje
Pogled stranaca na Srbiju i na njenu istoriju, kulturu i tradiciju vrlo često može biti zanimljiv pokazatelj za stvaranje slike o nama. Ta slika može biti subjektivna, pogrešno stvorena na osnovu nekih lažnih mitova, ali može biti i plod iskrenog pokušaja da bude objektivna. Može se desiti da nama ne odgovara ni jedna ni druga: prva, naravno, više jer za sobom nosi ozbiljne posledice po našu sadašnjost i budućnost, a druga zato što nam i istina, ako je kritička, može zasmetati. Knjiga nemačkog istoričara Holma Zundhausena „Istorija Srbije od 19. do 21. veka” u izdanju „Clio” spada u ovu drugu vrstu knjiga, koja je provokativna i polemična, koliko za nas toliko i za svet koji je, dobrim delom, naučio da na nas gleda na osnovu predrasuda.
Upravo o tim predrasudama i lažnim mitovima Zapada u odnosu na nas, o tome kako nastaju i kako ih valja razbijati da bi svet stekao koliko-toliko pravu sliku o nama razgovaramo sa Vesnom Goldsvorti, autorkom izuzetnih knjiga: „Izmišljanje Ruritanije: Imperijalizam mašte” i „Černobiljske jagode” (biografija). Vesna Bjelogrlić-Goldsvorti (1961), Beograđanka koja živi u Londonu, vanredni je profesor engleske književnosti u Kingstonu u Londonu, a po pozivu predaje na američkim univerzitetima Sent Lorenc u Njujorku i Baknel u Pensilvaniji. Od prošle godine, član je Odbora za dodelu jedne od najuglednijih svetskih književnih nagrada, IMPAK Dablin.
Proslavila se knjigom „Izmišljanje Ruritanije…” u kojoj analizira Balkan kroz vizuru anglosaksonske književnosti koja je uglavnom Balkan videla kao „anti-Evropu”. Prošle godine ovo delo je „proslavilo” deseti rođendan (prvi put je objavljeno u Americi u izdanju „Yale University Press”, 1998) koji je obeležen skupovima na nekoliko univerziteta u Britaniji, Nemačkoj i Sjedinjenim Američkim Državama. U pripremi je novo britansko izdanje, a knjiga se nalazi u obaveznoj lektiri na šezdesetak svetskih univerziteta. „Ruritanija” se prevodi na španski (izdavač „Akantilado” iz Barselone); „Černobiljske jagode” upravo su izašle na portugalskom (izdavač: „Pedra da Lua” iz Lisabona). Razgovor sa Vesnom Goldsvorti vođen je elektronskom poštom.
Vaša knjiga „Izmišljanje Ruritanije. Imperijalizam mašte” postigla je veliki uspeh na Zapadu. Kako ga objašnjavate, s obzirom na to da ona pruža i kritički uvid u zapadnjačke stavove prema Balkanu?
Prve nagoveštaje videla sam već početkom devedesetih dok sam završavala doktorat koji čini potku mojih analiza zapadnog viđenja Balkana. Dva znamenita izdavača ponudila su mi ugovor za knjigu koja tada još nije postojala: o tezi se pričalo dugo pre nego što sam je završila. Kada je „Ruritanija” izašla, „Vašington post” je pisao da bi obimom istraženog materijala mogao da se podiči i čitav univerzitetski odsek. Bavila sam se uglavnom devetnaestim i ranim dvadesetim vekom, radeći pre početka kraja Jugoslavije, ali bilo mi je jasno da sve to važi i dalje, da se o Balkanu govori uglavnom samo dok se tamo ratuje, i da se poseže za relativno skučenim repertoarom stereotipa, stenografskih skraćenica koje omogućuju da u malo reči dočarate „bure baruta na pragu Evrope”. Moja knjiga ponudila je jedan potreban korektiv, počela sam od ideje Balkana u slikovnicama za decu a završila sa nekim od najkapitalnijih dela prošlog stoleća. Sama činjenica da je predstavljala kritiku duboko usađenih ideja otvorila joj je medijski prostor. Nijedan urednik vredan svog zanata ne želi da mu svi pevaju istu melodiju, zar ne? Mislim da sam u tom kontekstu nešto i postigla: ne toliko u smislu da izmenim stavove, koliko da se oni ne ponavljaju refleksno, da oni koji ih iznose duguju i neka objašnjenja.
„Balkanske arhetipove” bilo je lakše crpsti, kažete, iz velikog broja popularnih romana kojima je Balkan neretko služio kao uzgredno mesto radnje nego iz dela pisanih na osnovu bogatog iskustva i temeljnog proučavanja ovog područja. Zašto su oni bili značajni? 
Vidite, meni je inspiracija bio Edvard Said i teorija orijentalizma, odnosno predstava Drugog na istoku – egzotičnog, lenjog, fatalističkog – kao pandana racionalnom, praktičnom i superiornom zapadu. Nismo se u svemu slagali. Pitala sam ga jednom zašto piše o britanskom imperijalizmu, a ne i o otomanskom, iako je deo istorije njegovog palestinskog naroda koliko i mog srpskog. Za mene je međuigra umiruće otomanske imperije i udaljene a moćne Britanije, koja je podržava iz straha od ruske snage, ključ cele priče. Onog trenutka kada isplivamo iz amorfne mase otomanske raje, vide nas čas kao orijentalce, čas kao nekakve mini-Ruse. Kada sam počela da pišem o Balkanu u tom kontekstu, imala sam osećaj da izranjam ispod debelih naslaga leda u pravcu nečeg novog. Inspirisao me je i važan članak Milice Bakić i Roberta Hajdena o orijentalizmu i Jugoslaviji. Negde pred kraj moga rada pojavilo se „Izmišljanje Istočne Evrope” Larija Vulfa. Mariju Todorovu i njen „Imaginarni Balkan” otkrila sam u prvom zajedničkom prikazu: pojavila se, bukvalno, nekoliko meseci pre „Ruritanije”.
Već i po naslovima vidite da smo svi izašli ispod istog šinjela, da smo osetili nešto što je bilo u vazduhu koji su pročistile postkolonijalne studije. Međutim, Vulf i Todorova su istoričari, ja se bavim književnošću. Mene od istorije više zanima imaginacija, a u tom kontekstu i popularni žanrovi, efemerna a ogromna i moćna industrija zabave. Smatram da ona trajno utiče na način na koji posmatramo svet, da ma koliko je prezirali iz naših akademskih kula od slonovače, ona ostavlja dublji trag od radova istoričara. I mi o Americi više „znamo” iz Holivuda nego iz pera De Tokvila. Zanima me znači šta o Balkanu misle oni milioni koji vam kažu da o njemu ništa ne znaju. Taj talog, supstrat osnovnih i često pogrešnih predstava nije beznačajan. On utiče na stvaranje javnog mnjenja, njemu podilaze i političari i mnogi drugi koji bi trebalo da znaju bolje, posebno u naše vreme. Bil Klinton nije kretao na letovanje a da ne konsultuje fokusne grupe o tome gde da ide a da ne ugrozi popularnost.
Koji su to arhetipovi koji se (ako se) i danas ponavljaju?
Mislim da postoje nijanse ali ne i konceptualne razlike između predstava o Balkanu i generalnih predstava o Istoku kao prostoru na kome živi neki iracionalan svet kome treba pomoći da svoju kuću dovede u red, kome treba podviknuti kao detetu ako se ne može drugačije, svet u kojem se ljudi rađaju sa atavističkim mržnjama prema svojim susedima, gotovo genetski predodređenim, svet čije senke onima na zapadu – ma kakve bile njihove muke – i dalje omogućavaju da sebe vide u najboljem mogućem svetlu. Bitna razlika je to što ako ostanete na „Bliskom istoku” – kako su nekada zvali Balkan – o svemu se tome možete mnogo slobodnije izražavati nego u odnosu na „Srednji istok” (koji na srpskom zovemo „Bliskim”), gde su takve priče malo opasnije. Ja sam Balkan nazvala poslednjim uporištem prihvatljivog rasizma. Taj „Balkan” se danas smanjio, ali još uvek je tu i mi smo još uvek na njemu.
Postojanje takvih stereotipa razumljivije je kod neupućenih, ali, sme li ozbiljna politika od koje, velikim delom, zavise sudbine balkanskih naroda da sebi to dopusti? Tačnije: ne liči li to na svesno zbunjivanje „glasačke mašine”? 
To je kao da me pitate da li je starija kokoška ili jaje. Ne znam ko koga zbunjuje, svesno ili nesvesno. Ako urednik britanskog tabloida „San”, koji se prodaje u tri miliona primeraka i koji čita oko sedam miliona čitalaca, zaključi da mu je Bosna dosadila, onda premijer zna da bi dalje trošenje novca ili ne daj Bože britanskih života na Bosnu moglo da ga košta fotelje na sledećim izborima. Političari se udvaraju urednicima i vlasnicima medija, a ovi se preporučuju mogućim pobednicima tako što im unapred pogađaju želje i namere. „Ozbiljna” politika – ma šta to bilo – vodi se u uskom procepu između događaja i njegovog odjeka, „dok se Vlasi ne dosete”. U prirodi je medija da jedna priča o kojoj istoričar napiše dvesta hiljada reči do tabloida dopre svedena na dvadesetak. U procesu svođenja učestvuju vlada i opozicija, zavisni i nezavisni, lobisti, novinari, vladine i nevladine organizacije, strani i domaći. Kakofonija grupa i glasova traje sve dok se ne izgube nijanse, dok se ne začuje nešto što liči na melodiju. Onda, kada se ona pojavi, teško ju je promeniti.
Koliko se ozbiljno radi na razbijanju takvih predstava o Balkanu i Srbiji? Kako savremena istorija Britanije danas gleda na Balkan, posebno na Srbiju? 
Ne znam. Ko bi na tome trebalo ozbiljno da radi? Ovde ili tamo? Britanija ima prvorazredne istoričare Balkana, a ima i dosta onih koji su – kad god se na mapi pojavila neka nova država – videli u tome šansu za izdavački poduhvat sa solidnom akontacijom. Takvi se upuštaju u pisanje „Kratke istorije Hercoslovakije” posle nekoliko meseci u biblioteci. Oni su glasni, rukopise isporučuju na vreme, pišu jednostavnim a tečnim stilom, deluju ubedljivo. Usput se ponekad zaljube u Hercoslovakiju kao da im je rođeno dete. Za mene su obe grupe znak zdravog izdavaštva koje odgovara na potrebe tržišta, jer ima dosta čitalaca koji iz principa ne čitaju ništa što ima fusnote. Ako je Srbiji stalo da nešto učini, onda treba koliko može da neguje rad ozbiljnih naučnika i ovde i tamo, ne samo onih koji joj daju najglasnije komplimente. Njihova reč godi ali nije nužno najefektivnija.
Treba pogledati šta rade susedi i šta od toga funkcioniše. Učestvovala sam u debatama koje je nedavno organizovala rumunska vlada u Švedskoj i u Britaniji. Tema je bila „Brend Rumunija”: kako popraviti sliku Rumunije na zapadu. Rumuni su u celini bili kritičniji prema sebi od nas stranaca i veoma zabrinuti što se o njima piše svašta recimo u Italiji i Španiji. Na britanski skup pozvani su studenti diplomatije u Londonu, bukvalno iz stotinak različitih država. Mnogi jedva da su čuli za Rumuniju, mada su svi bez razlike čuli za Drakulu i za balkanske vampire. Rumuni su govorili da je Drakula heroj borbe protiv Turaka a ne vampir, i da oni nisu na Balkanu već negde drugde. Poznata je moja šaljiva definicija: ako osetite potrebu da poričete da ste na Balkanu onda ste sasvim pouzdano na njemu. Veče je bilo provokativno, zabavno, dobro posećeno. Koštalo je, koliko znam, nekoliko hiljada evra: čini mi se da se isplatilo.
Šta valja činiti da se predrasude drugih o nama, ali i obrnuto, naše o drugima, izmene?
Mislim da sam na prvi deo pitanja upravo odgovorila. Kada je „Ruritanija” objavljena, poželela sam da mogu da napišem dve verzije knjige, jednu za zemlju iz koje potičem, drugu za onu u kojoj živim. Srbi imaju mnogo predrasuda o Englezima – da su hladni, bez srca, perfidni, prevrtljivi, koristoljubivi, da ne umeju da se obuku, da su u proseku ružni – svaki čitalac može ovde da dopiše svoje…o tome sam u šali pisala u „Černobiljskim jagodama”. Međutim, kako mi malo utičemo na sudbinu Britanaca, a oni na našu utiču, važnije mi je bilo da pogledam šta oni misle o nama, mada vidite da se kod mene „oni” i „mi” pomalo i pretapa. Bojala sam se da bi „Ruritanija” mogla da doprinese potvrđivanju naše predrasude da nam „velike sile” rade o glavi po liniji neke davno smišljene konspiracije, koja se onda na neki način – istovremeno narcisoidan i mazohistički – koristi kao opravdanje da se ne popravlja čak ni ono što bi se lako moglo popraviti. To ne bih nikako želela, ne samo zato što smo mi mnoge stereotipe o primitivnom Balkanu prihvatili svesrdnije od zapadnjaka, već i zato što verujem da su predrasude objašnjenje za mnoge stvari, ali ne smeju biti opravdanje, ni ovde ni tamo, za nedostatak samokritičnosti.
Anđelka Cvijić

„Zlatni medved” putuje u Peru
Od našeg specijalnog izveštača
Berlin, 14. februara – Dugo se na Berlinskom festivalu nije dogodilo da festivalskom žiriju pođe za rukom da odoli svim mogućim pritiscima i zaista nagradi najbolje. Na 59. Berlinalu dogodilo se nešto gotovo nezamislivo – nagrade su osvojili, mali, kvalitetni i dragoceni filmovi, ama baš svi oni koji su i inače vodili na kritičarskim listama. Bilo je samo pitanje za koji će se redosled opredeliti žiri sa britanskom glumicom Tildom Svinton na čelu.
A žiri je odlučio da nagrada „Zlatni medved“ za najbolji film pripadne mladoj peruanskoj rediteljki Klaudiji Ljosi za živopisnu peruansko-špansku dramu„Mleko žalosti” , koji je viđen pretposlednjeg festivalskog dana. Reč je o filmu u kojem se mit meša sa folklorom, sujeverjem i socijalnim okruženjem, sa junakinjom Faustom, devojkom za koju okolina veruje da je bolešljivost usisala iz „prestrašene sise”  majke koja ju je rodila u vreme rata. Ona preko dana radi kao služavka jedne bogate pijanistkinje, a ostatak vremena provodi u živopisnom ambijentu favela, u okruženju ljudi koji sve što imaju troše na veselja, svadbe i skupe poklone. Slično junacima iz Kusturičinih filmova...
Gran pri žirija ravnopravno je pripao debitantskom filmu nemačke rediteljke Maren Ade „Svi drugi”, o generaciji tridesetogodišnjaka koji tragaju za svojom ekonomskom srećom i šarmantnom urugvajskom filmu „Gigant” Adrijana Biniezija, gorko-slatkoj priči o čuvaru koji nadgleda džinovski supermarket, a preko monitora i svoju tajnu ljubav – simpatičnu čistačicu. Za ulogu u filmu „Svi drugi“ nemačka glumica Birgit Minišmajer osvojila je „Srebrnog medveda“ za najbolju žensku ulogu, dok su filmu „Gigant“ pripale i nagrade za najbolji debitantski film i ravnopravno – „Alfred Bauer“ , zajedno sa intimističkim, emotivnim filmom „Tatarak“ legendarnog poljskog majstora Andžeja Vajde (bio je prikazan poslednjeg takmičarskog dana).
(/slika2) „Srebrni medved“ za najbolju režiju osvojio je iranski reditelj Asghar Farhadi za izvrstan (za mnoge i najbolji) film „Sve o Eli”, viđen još prvih festivalskih dana. Reč je o kompleksnom i dramaturški vrsno razrađenom filmu, posve drugačijem od onog na šta su nas navikli autori iz ove intrigantne i privlačne kinematografije. Glavni junaci su pripadnici urbane srednje klase, mladi bračni parovi koji sa svojom neudatom drugaricom odlaze na izlet na Kaspijsko jezero, ali će iznenadno Elino utapanje otvoriti ponor laži i (samo)obmana koje cvetaju i u iranskom društvu.
„Srebrni medved“ za najbolju mušku ulogu sasvim zasluženo je pripao afričkom glumcu Sotigui Kujateu, za delikatnu ulogu oca u potrazi za sinom, nestalim tokom terorističkog napada na londonski metro 2005. godine, u veoma dobrom filmu „Londonska reka“ alžirsko-francuskog reditelja Rašida Bušareba (Kujateu je partnerka Brenda Bletin). Za najbolji scenario nagrađeni su Oren Moverman i Alesandro Kamon, za priču iz američkog filma „Glasnik“ koji je Moverman i režirao (ovo je mnogo više od tipične priče o posttraumatskim problemima povratnika iz iračkog rata), dok je „Srebrni medved“ za izuzetan umetnički doprinos pripao Gaboru Erdeljiju i Tamašu Čekeliju za dizajn zvuka u mađarsko-rumunskom koprodukcijskom filmu „Katalin Varga” britanskog reditelja Pitera Striklanda...
(/slika3)Posle ceremonije dodele nagrada, 59. Berlinski festival svečano je zatvoren projekcijom filma „Raj je zapadno”, još jednog legendarnog grčkog reditelja – Koste Gavrasa. Reč je o polubiografskom i politički angažovanom filmu, priči o ilegalnom imigrantu koji od Krita putuje do Pariza, u „zapadni raj” . Ovo je ujedno i prvi film koji je posle nezaboravnog „Z” (1970), Gavras snimao u Grčkoj...
Ovogodišnje izdanje Berlinskog festivala, po konceptu se nije razlikovalo od svih prethodnih od kada je na čelu ove ugledne manifestacije Diter Koslik. To znači otprilike sledeće: napuniti crveni tepih holivudskim zvezdama iz filmova nominovanih za Oskara kako bi televizijske ekipe imale šta da šalju u svet, promešati to sa pokojim dobrim malim filmom kako bi se i kritičari radovali, ponegde prošarati sa delima takozvanog „snažnog političkog angažmana“ i obavezno obezbediti četiri do pet legendarnih filmskih klasika da dođu u goste sa svojim novim delima. Diteru Kosliku je mandat produžen do 2013. godine. Dakle, ovakav ćemo koktel i dalje kušati...

Veliko ratno ostrvo kao Galapagos
Pravljenje velike rođendanske čestitke u Mančesteru obeležilo je jučerašnju proslavu dvestagodišnjice rođenja Čarlsa Darvina. Ovo je bio samo uvod u niz manifestacija kojima će Mančesterski muzej, čiji je osnivač Darvinov verni prijatelj Tomas Haksli, dati omaž tvorcu teorije evolucije.
Torte, lutke, izložbe, istraživački pohodi, teorijske debate – respektabilne institucije širom sveta, svaka na svoj način, obeležiće 2009. kao godinu Čarlsa Darvina. Ni ustanove u Srbiji neće biti izuzetak. Proslava je počela 12. februara, na dan Darvinovog rođenja, kada su u organizaciji beogradskog Biološkog fakulteta i SANU poslužene tri torte u čast britanskog naučnika – jedna je predstavljala jedrenjak Bigl na talasima, druga knjigu „Postanak vrsta”, a treća je bila u obliku belog srca. Svećice je duvao glumac Nenad Radović, prerušen u Darvina.
Proslavljanje 12. februara nije strano ni stanovnicima Šruzberija, gradiću nedaleko od Birmingema, u kojem je rođen ovaj britanski naučnik. Ceremonija je tradicionalno započeta u podne, zdravicom ispred velikog granitnog kamena Belston, koji je, kako se priča, Darvina i zainteresovao za nauku. Darvinovi poštovaoci su, zatim, prošetali ulicama Šruzberija, usput obišavši i njegov spomenik postavljen ispred gradske biblioteke, a na kraju se zasladili ogromnom rođendanskom tortom.
Veliki broj ljudi okupio se i u gradiću Kent na jugoistoku Engleske gde je u petak za javnost otvorena kuća u kojoj je Darvin živeo od 1842. godine do svoje smrti. U kući, koja je renovirana poslednje tri godine, priređena je izložba o Darvinovom petogodišljem putovanju i istraživanju, a prvi put su izložene i neke njegove lične stvari, uključujući delove rukopisa „Porekla sveta”.
Svoje poštovanje prema Čarlsu Darvinu Britanska kraljevska pošta izrazila je puštanjem serije markica koje, pored lika naučnika, prikazuju i neke od životinjskih i biljnih vrsta, za čije je otkrivanje on zaslužan.
(/slika2)U četvrtak je na Univerzitetu Kembridž, koji je naučnik pohađao, otkriven spomenik koji predstavlja lik Čarlsa Darvina iz njegovih studentskih dana.
„Ja sam ga do sada, kao i drugi, zamišljala kao starca sa bradom jer je to lik koji je poznat javnosti. Mislim da je zaista fantastično što je sada prikazan i kao student”, rekla je tom prilikom njegova prapraunuka Sara Darvin.
Čelnici zoološkog vrta u Bristolu odlučili su da se Darvina sete upravo kroz njegov dobro poznati lik. Naime, posetiocima koji su u četvrtak došli u zoološki vrt noseći dugu bradu, koja podseća na Darvinovu, omogućen je besplatan ulaz.
Dvestagodišnjica rođenja tvorca teorije evolucije pokrenula je i seriju naučnih, ali i debata o društvenim pitanjima. Aktuelizovalo se pitanje očuvanja ekosistema na Galapagosu koji je ugrožen zbog turizma. Broj turista na ovim ekvadorskim ostrvima, prema zvaničnim podacima, uvećao se za četiri puta u poslednjih dvadeset godina. I Katolička crkva je dala svoj doprinos debatama o radu britanskog naučnika. Vek i po nakon objavljivanja dela „Postanak vrsta”, zbog kojeg su ga crkveni verodostojnici do sada žestoko kritikovali, Vatikan je zaključio da Darvinove teorije „nisu sasvim nesaglasne” sa verom.
Senka Korać
-----------------------------------------------------------
Darvin u Srbiji
Biološki fakultet će u saradnji sa drugim institucijama organizovati još nekoliko manifestacija tokom godine koje će ukazati na značaj Darvinovog dela. Ove godine, 24. novembra navršiće se i 150 godina od objavljivanja prvog izdanja Darvinovog kapitalnog dela „Postanak vrsta”, pa će tom prilikom u SANU biti organizovan svečani skup. U pripremi je i knjiga „Darvinijana” koju će objaviti izdavačka kuća „Heliks”, najavljena kao vodič kroz evolucionu biologiju u kojoj će autori Biljana Stojković i Nikola Tucić odgovoriti na česta pitanja vezana za teoriju evolucije.
Širom Srbije će u toku godine biti organizovane brojne akcije na otvorenom kako bi se popularisala i demistifikovala nauka. Studenti Filozofskog i Biološkog fakulteta anketiraće građane kako bi ispitali njihovo poznavanje značaja nauke u savremenom svetu. Za nekoliko meseci Veliko ratno ostrvo će postati Galapagos na četiri dana kako bi osnovci, srednjoškolci i studenti mogli da istražuju raznolike životne forme po uzoru na britanskog naučnika. Darvinov lik i delo će biti predstavljeni i u Noći muzeja u maju, a biće organizovan i Dečiji oktobarski salon na kojem će biti prikazani dečiji radovi na temu raznolikosti života.

Morikone napisao muziku za „Nečistu krv”
EKSKLUZIVNO
Malo ko zna da je Enio Morikone napisao muziku za film „Nečista krv”, po romanu Bore Stankovića i u režiji Stojana Stojčića, sa Radetom Šerbedžijom u ulozi Marka, Majom Stojanović kao Sofkom, Ljubom Tadićem, Metom Jovanovskim, Ružicom Sokić, Nedom Arnerić, Filipom Gajićem... O saradnji reditelja Stojčića sa najslavnijim svetskim kompozitorom Morikoneom pisala je i „Politika”, iz pera potpisnika ovih redova, jer je tih devedesetih godina to bio najambiciozniji filmski projekat.
Posle više od dve decenije, a povodom dolaska slavnog kompozitora u Beograd, javio nam se juče iz Moskve reditelj Stojčić, gde se nalazi službeno, i ekskluzivno ispričao kako je došlo do te saradnje.
Bogdan Tirnanić, nažalost sada pokojni, reditelj Branko Baletić i ja sedeli smo 1993. godine u „Maderi” i složili smo se da je „Nečista krv” zapravo prvi srpski vestern! Napisan, pre nego što je vestern nastao u Americi. A kako znamo da je Bogdan Tirnanić bio veliki ljubitelj vesterna, započeta je priča kako treba da završim film „Nečista krv” i kako da ga izmontiram. Jer, posle „Atoskih vrtova” to je bio moj drugi film, i voleo sam da čujem ljude koji o filmu sve znaju. Kako sam i ja bio veliki ljubitelj Serđa Leonea i Klinta Istvuda i tih nekoliko prvih, jako  dobrih špageti vesterna, shvatio sam da po bilo koju cenu moram da dođem do Morikonea i napravim prvi – srpski vestern! Preko svojih veza iz TV Rai došao sam do broja telefona njegovog agenta koji se zvao De Melis. Pozvali su me i došao sam u Rim, sa mojom sada bivšom ženom Snežanom koja je bila izvršni producent filma. Bili smo gosti Morikonea. U Rimu smo ostali tri nedelje, a došli smo na – tri dana! Morikone je tražio da mu ostavimo materijal.
Dao sam mu VHS kasetu sa grubo montiranim filmskim materijalom u trajanju od nekih četiri sata. Tek što smo ušli u hotel, Morikone nas je pozvao da dođemo i sada zajedno pogledamo materijal jer mu se dopao već pri prvom gledanju. Želeo je da mu kažem u kojim sekvencama želim muziku, da mu bliže objasnim dramaturški radnju filma. Dok smo gledali, služio nas je jedan grbavi sluga. Boravili smo nekoliko dana u Morikoneovom ogromnom stanu na Cezarovom trgu u Rimu, u kome samo dnevni boravak, gde smo gledali materijal, ima više od 200 kvadratnih metara! Sledeće naše viđenje bilo je ponovo u Rimu kada smo potpisali ugovor na 150.000 dolara. Ugovor je podrazumevao igrani film i TV seriju u četiri epizode. Morikone je trebalo da komponuje muziku i da je izvede sa svojim orkestrom a mi da dobijemo kompletnu matricu.
U to vreme prilična svota?
(/slika2)Od tih 150.000 dolara trebalo je da mi platimo trećinu, a ostale dve trećine je njegov agent De Melis obezbedio od SONY-a koji je trebalo da izda muziku na CD-u. U to vreme je jedan od sponzora našeg filma bila Dafiment banka sa kojom smo potpisali ugovor da ona isplati tih 50.000 dolara. I onda se sa Dafiment bankom desilo ono što svi znamo, i Morikoneu nije mogao da bude isplaćen novac. U to vreme je besneo rat i bili smo pod sankcijama, nije bilo para. Ostao sam sam sa projektom godinu i po dana, jer ništa nisam mogao da radim bez novca. Morikone je trebalo da dođe u Beograd, ali je odustao iz straha, pa smo se našli još dva puta u Sofiji u hotelu „Vitoša”. Pokušao sam da napravim „prostor” dok ne nađem novog sponzora. On je kao veliki umetnik razumeo u čemu se nalazi naša zemlja i svi mi zajedno. Na kraju nisam uspeo da nađem sponzore, i morao sam da odustanem od Morikonea. Posle samo godinu dana našli smo pare, pa je prvu verziju uradio Vlatko Stefanovski a konačnu verziju muzičke matrice potpisuje Laza Ristovski.
Šta se dogodilo sa već komponovanim materijalom?
Nisam to hteo da ispustim, pa sam sa producentom Pjerom Amatijem u Rimu počeo da radim i američku verziju „Nečiste krvi”. Amati je doveo iz Los Anđelesa pet holivudskih glumaca koji su nasinhronizovali naše glumce. Pokušali smo da dobijemo muziku od Morikonea i da film pošaljemo na Venecijanski festival kada je direktor bio reditelj Pontekorvo.Ali, nismo uspeli.
Da li ste čuli muziku Morikonea?
Naravno. Ta osnovna tema, koja traje oko 12 minuta, nije nimalo lošija od one u filmu „Dogodilo se jednom u Americi” Serđa Leonea! Da sam imao Morikoneovu muziku danas bih bio bogat čovek, ja bih danas bio holivudski reditelj! I dan-danas to ne mogu da prežalim. Ali, bitno je da smo ostali prijatelji, imam sve njegove mobilne telefone, i verujem da još ima nade. Jer, upravo montiram TV seriju „Nečista krv” i verujem da ćemo naći sponzora da nam Morikone ustupi muziku, kaže u ekskluzivnom razgovoru za „Politiku” Stojan Stojčić.
Da podsetimo da je film „Nečista krv” sniman pet godina, od 1992. do 1997. godine, sa budžetom od fantastičnih pet miliona dolara, da su ga podržali udružena privreda Vranja, Ministarstvo za kulturu, Radio-televizija Srbije sa oko još pedeset sponzora. Gala premijera je održana u „Sava centru”, 17. aprila 1997. godine.
Mirjana Radošević

Zablude jednog doba
Od našeg specijalnog izveštača
Berlin, 14. februara – Filmovima sa već osvojenim nominacijama za Oskarai onima sa zvučnim holivudskim glumačkim imenima koji su, nažalost, na Berlinalu potisnuli u drugi plan niz dragocenih i kvalitetnih malih dela, pridružila se i holivudska komedija „Moj jedan jedini” britanskog reditelja Ričarda Lokrejna, sa Rene Zelveger i Kevinom Bejkonom u glavnim ulogama.
U ambijentu pedesetih godina prošlog veka, Zelvegerova tumači lik supruge koja napušta muža muzičara pošto ga je uhvatila u preljubi, i sa sinovima tinejdžerima putuje Amerikom u očajničkoj potrazi za muškarcem koji bi je oženio i obezbedio joj pristojan život. Film je komičan, smislen i simpatičan za gledanje, ali mu ipak nije mesto u takmičarskom programu.
U njemu se sasvim ugodno smestio živopisan peruanski film „Mleko žalosti” Klaudije Ljose, drama u kojoj se mit meša sa folklorom, sujeverjem i socijalnim bekraundom. Junakinja filma Fausta, devojka za koju okolina veruje da je bolešljivost usisala iz „prestrašene sise”  majke koja ju je rodila u vreme rata, preko dana radi kao služavka jedne bogate pijanistkinje, a ostatak dana u živopisnom ambijentu favela, u okruženju ljudi koji sve što imaju troše na veselja, svadbe i skupe poklone...
(/slika2)Legendarni poljski i evropski reditelj, 83-godišnji Andžej Vajda, poslednjeg festivalskog dana, predstavio je intimistički film „Tatarak” (trska), nežnu i potresnu dramu o umiranju i smrti. Postupkom filma u filmu, Vajda u dve paralelne ispovesti nudi ispovedni prozno-oproštajni monolog njegove glumačke muze Kristine Jande, od supruga i vernog Vajdinog snimatelja i prijatelja Edvarda Klosinjskog, ali i priču o snimanju filma „Tatarak” (prema istoimenoj kratkoj priči Jaroslava Ivaskijeviča), u kojem Janda igra tragičnu heroinu.
Zaplet filma, prizori procesa snimanja filma i lična drama glumice, međusobno se tematski prepliću, zatvarajući krug jednog ljudskog veka i velike tuge.
U sličnim tonovima je i novi film Tea Angelopulosa „Prašina vremena”, drugi iz autorove trilogije o dvadesetom veku. I dok su u prvom filmu „Uplakana livada” junaci Grci koji su iseljeni iz predela Rusije tokom revolucije, u „Prašini vremena” junaci su Grci koje je posle poraza u građanskom ratu, u kojem su grčki komunisti izgubili, Staljin naselio u Kazahstanu. Glavni junak ove raskošne artističke epike, u kojoj igraju Viljem Dafo, Bruno Ganc, Iren Žakob i Mišel Pikoli, jeste američki reditelj koji u rimskoj Ćinećiti, snima film o sudbini svojih grčkih roditelja. Ova avantura vodi ga od Rima do Kazahstana, Berlina do SAD, a Angelopulos tako rasvetljava još jedan period politički burnog 20. veka. Ko voli Angelopulosovo kasnije stvaralaštvo, voleće i ovaj film.
U danu kada žiri u zatvorenoj sobi veća o dobitnicima nagrada, van konkurencije je prikazan i dokumentarni omnibus „Nemačka 09: 13 kratkih filmova o stanju nacije”, sa potpisima najznačajnijih savremenih nemačkih reditelja, poput Toma Tikvera, Fatiha Akina, Volfaganga Bekera, Kristijana Pecolda... Ovim filmom festival obveležava 20 godina od pada  Berlinskog zida.
Posle ceremonije dodele nagrada, 59. Berlinski festival biće završen svečanom projekcijom filma „Raj je zapadno” još jednog legendarnog grčkog reditelja – Koste Gavrasa. Reč je o polu-biografskom i politički angažovanom filmu, priči o ilegalnom imigrantu koji od Krita putuje do Pariza, u „zapadni raj” . Ovo je ujedno i prvi film koji je posle legendarnog „Z” (1970), Gavras snimao u Grčkoj...

Penzijski bod „u frižideru”
Vrednost opšteg boda, vrlo važnog za obračun prve penzije, neće se menjati tokom ove godine, a sve zbog odluke Vlade Srbije da se penzije zamrznu na nivou od oktobra 2008. godine. Tako će, potvrđuju u Fondu PIO, iznos ovog boda biti 604,51 dinar. A koliki će biti konačan iznos na čeku, zavisi i od ličnog boda s kojim se opšti bod množi.
Do izmene postojećeg zakona kojim se prinadležnosti najstarijih zamrzavaju do aprila 2010. godine, opšti bod se usklađivao dva puta godišnje – 1. aprila i 1. oktobra, na isti način kao i penzije. Da su primanja nastavila da se usklađuju prema važećem zakonu, samo s troškovima života, vrednost boda bi se uvećala za taj rast. Ovako, potvrđuju u Fondu PIO, do ponovnog usklađivanja penzija nema izmene opšteg boda za buduće penzionere.
Upitani šta to znači za one koji ove godine stiču uslov za penzionisanje i da li će se to bitnije odraziti na njihov iznos na čeku, u PIO fondu kažu da će novopečeni penzioneri imati isti opšti bod kao i njihove kolege koje su penzionisane u oktobru prošle godine.
Milan Nenadić, predsednik Saveza penzionera Vojvodine, pojašnjava za „Politiku” da će oni koji se budu penzionisali dok iznos na čeku bude zamrznut praktično imati umanjen opšti bod za onoliko za koliko su i penzije manje, dodajući da to tako mora da bude, jer je opšti bod uvek pratio rast penzija. Zato ne treba očekivati da opšti bod bude veći.
Kada je krenula primena novog zakona o PIO, aprila 2003. godine, opšti bod je uveden kao vrsta nivelacije penzija, s obzirom na to da se pre ovog načina obračuna penzija za odlazak u penziju uzimalo deset najboljih godina radnog staža.
Procenjuje se da će tokom ove godine oko 65.000 radnika otići u penziju i da će u njihovoj osnovici biti uračunata sadašnja vrednost opšteg boda.
U Fondu PIO podsećaju penzionere koji primaju dve penzije – jednu za deo staža u inostranstvu, a drugi u Srbiji, a one ukupno ne prelaze 11.000 dinara, da imaju pravo da im se umesto stvarno obračunate srpske penzije isplaćuje minimalna prinadležnost garantovana postojećim penzijskim zakonom.
To praktično znači da ako penzioner za deo staža u BiH prima 60 evra, a srazmerno mu je za staž u Srbiji obračunata penzija od oko 4.000 dinara, ima pravo da od srpskog penzijskog fonda umesto 4.000 dinara prima punu minimalnu penziju koja sada iznosi 11.088 dinara.
Pravo na primanje ove najniže penzije imaju samo penzioneri koji žive u Srbiji. Oni koji su u inostranstvu i tamo dobijaju dve skromne penzije nemaju pravo na razliku do srpskog minimalca.
-----------------------------------------------------------
Kako izračunati penziju
Zarade se od 1970. godine porede sa republičkim prosecima, a dobijeni koeficijenti sa stažom i opštim bodom kroje sudbinu novopečenog penzionera.
Da bi se približno izračunala penzija, zaradu iz svake godine od 1970. treba podeliti sa godišnjom prosečnom republičkom zaradom u toj godini. Tako se dobija koeficijent za tu godinu. Svi koeficijenti se saberu, podele brojem godina za koje su računati, a onda se dobijeni prosečni, lični koeficijent pomnoži godinama staža. Množenjem ličnog koeficijenta i staža dobija se sopstveni lični bod. Lični bod se množi s vrednošću opšteg boda.

Populizam nije popularan
– Ako misli da bude poželjna za strane ulagače, Srbija mora da prestane da na bilo koji način investira u preduzeća, da se okrene infrastrukturi i da se odrekne populističkih poteza.
Ova tri zadatka, pod oznakom „hitno”, ekonomista prof. dr Boris Begović šalje na adresu ekonomskih vlasti Srbije. Jer, kaže, nije posao države da bude preduzetnik i investitor, već da stvara odgovarajući institucionalni okvir: da donese dobre zakone koji podstiču ekonomsku efikasnost, da uvede jasna pravila i obezbedi njihovo dosledno i nepristrasno sprovođenje, a ne da investira i pravi poslovne dogovore sa stranim privatnim ulagačima.
Najnovija moda
Umesto da „tera” najnoviju modu pod čijim plaštom ulaže 130 miliona evra u borsku topionicu (najavljuju se slični poduhvati i za Petrohemiju, Metanolsko-sirćetni kombinat, „14. oktobar”) i da direktno upravlja privredom, po Begoviću, država bi morala da brine da joj budžet bude uravnotežen i javne finansije zdrave. I da se okrene svojoj infrastrukturi: da omogućiti ulazak privatnog sektora i konkurenciju svuda gde je ona moguća, odnosno poželjna, uz umerenost u izjavama o ulaganjima iz javnih izvora u novu infrastrukturu. Jer, kaže, jasno je da ove godine nema ništa od 3,5-procentnog rasta na osnovu koga su prihodi projektovani, pa će i mogućnosti biti manje od predviđenih budžetom.
A populizam nikad nije bio popularan kod investitora:
– Vlada Srbije bi trebalo da se odrekne populističkih poteza kakav je potpisivanje Opšteg kolektivnog ugovora i zalaganje za njegovo prošireno dejstvo. Takvi dokumenti i njihova primena, sračunati na sticanje jeftinih političkih poena i drastično povećavaju cenu ionako već skupe radne snage i onemogućavaju Srbiji da koristi prednost koju joj daje sposobnost mlađe generacije (koju inače grinfild investitori i zapošljavaju) da brzo uči.
Menadžerski strahovi
Ono u čemu se slažu ekonomisti, bili etatističke ili liberalne orijentacije, što priznaju i državni zvaničnici i potvrđuju analize Svetske banke o uslovima poslovanja i Svetskog ekonomskog foruma o konkurentnosti (po kojima je Srbija nisko rangirana na 94, odnosno 85. mestu, klizajući nadole) jeste da su ključne barijere investiranju u Srbiju sada birokratske administrativne prepreke. Za razliku od ranijeg perioda u kome je to bio politički rizik.
Preteranu birokratiju kao najveću slabost poslovnog ambijenta ne samo u Srbiji, već i u celom istočnoevropskom tranzicionom regionu, vidi i 300 anketiranih menadžera kompanija koje posluju u Istočnoj Evropi. Investitore, po ovoj anketi koju je „Ekonomist intelidžens junit” obavio krajem novembra i predstavio na decembarskoj EBRD-ovoj konferenciji brine i loša infrastruktura, nedostatak stručne radne snage, rast plata, korupcija i politička nestabilnost na Balkanu.
Investitori kao promotori
 I investitori koji već posluju u Srbiji kao najveće barijere za uspešnije poslovanje navode slabije razvijenu infrastrukturu i velike administrativne, odnosno birokratske prepreke.
–U celoj Srbiji trebalo bi uvesti elektronsku upravu, ali i pojednostaviti carinske procedure i propise, preporučuje Dejan Cvetković, predsednik Američke privredne komore.
Ukazuje i na potrebu jačanja dijaloga i koordiniranih aktivnosti države i poslovne zajednice na otklanjanju prepreka za investiranje. Ali i na, veliku važnost, posebno u ovom trenutku, promocije Srbije kao investicione destinacije. To će, najavljuje Cvetković, biti u ovogodišnjem fokusu Američke privredne komore, koja ovde okuplja 180 domaćih i stranih kompanija.
– Dok su prilike za ulaganje u ovom regionu bile povoljne, dok su privrede beležile rast od 5-6 odsto i dok su firme mogle da se kupe relativno jeftino, strani investitori su dolazili bez obzira na prepreke. U krizom otežanoj klimi te prepreke, koje se ranije nisu činile tako velikim da spreče ulaganja, sada će izgledati ozbiljnije, kaže Laza Kekić, „Ekonomistov” regionalni direktor.
Stoga, i Begović sugeriše da se što pre započne i završi reforma u oblastima u kojima su primećene najveće barijere ulasku investicija (na terenu izgradnje novih objekata – vlasništvo nad građevinskim zemljištem, dobijanje građevinskih i urbanističkih, kao i univerzalnih dozvola za rad, poreske administracije, pravosuđa…)
– Naravno da te reforme ne mogu da se završe preko noći (bar ne neke od njih), ali one treba odmah da započnu i da se obznani jasna politička volja vladajuće koalicije da se u to ulazi s namerom da se posao konačno završi, zaključuje Begović.
-----------------------------------------------------------
Nastaviti privatizaciju
– Javna preduzeća treba privatizovati, a privatizaciju preostalih društvenih nikako ne treba obustavljati, pod izgovorom krize i ostavljati za „neka bolja vremena”. Dok dođu ta bolja vremena ono što vredi od imovine neprivatizovanih firmi i tako će biti razgrabljeno, a ostaće samo dugovi propalih preduzeća, koje će da snose, naravno, poreski obveznici. Uostalom i kad govorimo o privlačenju investicija, pokazalo se da su kod nas prepreke grinfild ulaganjima mnogo veće od prepreka stranim investicijama putem preuzimanja, odnosno privatizacije, ukazuje Begović.
Povodom nekih najava da će Srbija zaustaviti sa prodajom NIS-a, započetu privatizaciju javnih preduzeća i zbog krize odložiti prodaju Telekoma i EPS-a, Kekić kaže da klima za pridobijanje velikih investitora, istina, nije povoljna i da niko ne želi da takve firme prodaje u bescenje. Ali, država, će, ukazuje, možda biti prinuđena da tu odluku preispita, ako ove i narednih godina bude pod velikim finansijskim pritiskom, ako ne bude dovoljno priliva privatnog kapitala i ako ne obezbedi dovoljnu podršku iz međunarodnih izvora, recimo od EU.

Nafta, kletva i blagodet
Od našeg specijalnog izveštača
Teheran, 13. februara – Nafta je kletva i blagodet Irana. Privlačila je kolonijalne osvajače, u drugim vremenima finansirala slobodu.
U ranijim verzijama bitke za petrolej, Angloamerikanci su organizovali državne udare kako bi vladali zemljom koja leži na moru nafte.
U novijim vremenima Iran je pod stalnim pritiscima jer bi njegova kontrola značila ovladavanje najkraćim rutama nafte iz Centralne Azije ka Persijskom zalivu i približavanje najvećem američkom rivalu, Kini, koja svoje energetske apetite uglavnom zadovoljava uvozom iz Irana.
Nafta je, istovremeno, još od vremena Homeinijeve revolucije 1979. omogućavala Iranu da preživi razarajući rat sa Irakom, izolaciju i ekonomske sankcije koje su prvo SAD a potom i Savet bezbednosti pod američkim pritiskom zaveli Iranu zbog njegovog spornog nuklearnog programa.
„Za tri decenije Islamska Republika je u naftni sektor uložila 450 milijardi dolara, a otprilike toliko investiraće se do 2025”, kaže ministar za naftu Golamhosein Nozari.
Iran raspolaže drugim najvećim utvrđenim svetskim zalihama nafte (10 odsto) i gasa (15 odsto). Četvrti je najveći proizvođač nafte na svetu, a u okviru OPEK-a drugi izvoznik.
Na svakom dolaru cene barela nafte Iran zarađuje – ili gubi – oko milijardu dolara godišnje. Za zemlju kojoj nafta donosi najveći deo prihoda, računica je dramatična: cena nafte je za samo šest meseci od jula 2008. sa 147 dolara po barelu pala na 36 dolara. Iako se devizne rezerve zemlje procenjuju na više od 80 milijardi dolara, Iran je suočen sa ozbiljnim izazovima koji ugrožavaju ambiciozne programe pomoći siromašnim slojevima 70-milionskog društva konzervativnog predsednika Mahmuda Ahmadinežada i potkopavaju njegove pozicije uoči suočavanja sa reformskim kandidatima na junskim predsedničkim izborima.
Izazov je još ozbiljniji jer se ovde očekuje da će se cena nafte ove godine kretati oko 40 dolara po barelu. Budžet za novu godinu, koja po persijskom kalendaru počinje 21. marta, već je planiran na ceni nafte od 37 dolara.
Da sve bude teže, gotovo je paradoksalno da zemlja toliko bogata naftom umnogome zavisi od uvoza naftnih derivata. Iranci su opsednuti automobilima koje voze po povlašćenoj ceni od oko 2,5 litara za jedan dolar.
Pre tri decenije kapaciteti rafinerija iznosili su 800.000 barela dnevno, danas su oko 1,7 miliona, uz sedam novih rafinerija podići će se na 3,3 miliona. U kompleksu Lavan otvorena su ovog meseca četiri nova kapaciteta koji će proizvodnju povećati za 250.000 barela dnevno. U Rafineriju u Bandar Abasu će se naredne tri godine uložiti više od dve milijarde dolara. Sve je to nedovoljno.
Iran sada pokušava da kapitališe na prirodnom gasu. I za domaće potrebe, i za izvoz. U vreme šaha Reze Pahlavija samo oko pola miliona domaćinstava imalo je pristup prirodnom gasu, danas čak 14,5 miliona porodica.
Teheran se istovremeno sve češće obraća energetski gladnoj Evropi koja posle kriza sa „Gaspromom” i „Gasnjeftom” na razne načine pokušava da smanji stepen zavisnosti od Rusije.
„Iran je spreman da razgovara ne samo o snabdevanju već i o bezbednosti. Energetska bezbednost je najvažniji projekat o kome smo spremni da diskutujemo. Ukoliko Zapad zatraži, Iran je raspoložen da razgovara”, rekao je nedavno zamenik šefa iranske diplomatije Mehdi Safari nudeći tranzitne rute ili prodaju svog gasa.
Teheran svoju šansu vidi u projektima kao što je „Nabuko”, gasovod koji bi zaobišao Rusiju i Ukrajinu i kaspijski gas preko Turske slao ka Evropi.
U iranskom slučaju sve će zavisiti od političkog faktora. Od iranske spremnosti da prihvati dijalog sa američkom administracijom i EU koji zahtevaju obustavu spornog nuklearnog programa sumnjajući da Iran želi atomsku bombu.
Zavisiće i od realnih političkih mogućnosti EU da uđe u ozbiljne dilove sa Iranom. Evropljani balansiraju. Zadržavaju svoje prisustvo u Iranu, ali ne ulaze u velike poslove koji bi ugrozili njihove interese u SAD.
Nametnute sankcije dosad uglavnom nisu dodirivale iranski energetski sektor koji lako sklapa poslove sa kineskim i drugim azijskim firmama. Nedavni sporazum o gasu sa Malezijom vredan je 14 milijardi dolara.
Naftni giganti sa Zapada počinju da uviđaju da je njihovo odsustvo omogućilo Kinezima, Indusima i Rusima da se angažuju u mnogim energetskim projektima koji im donose milijarde dolara.
Iako su kompanije iz EU pod stalnim pritiskom da prekinu svaki biznis sa Teheranom, posle nedavnog sporazuma Irana i Švajcarske o isporukama 5,5 milijardi kubika gasa godišnje na period od 25 godina – i Evropljani pokazuju sve veći interes da investiraju u Iranu.
Boško Jakšić

Zelenski još nije doneo odluku da li će prisustvovati samitu NATO-a u Viljnusu
KIJEV – Ukrajinski predsednik Volodimir Zelenski još nije doneo konačnu odluku da li će ići na samit NATO-a u Viljnusu, izjavila je danas potpredsednica ukrajinske vlade za evropske i evroatlantske integracije Olga Stefanišina.
Ona je za ukrajinske medije rekla da će konačna odluka Zelenskog o prisustvu samitu NATO-a biti doneta u zavisnosti od završnih dokumenata tog skupa na kojima se još radi, preneo je TAŠ.
Generalni sekretar NATO-a Jens Stoltenberg rekao je ranije da će Zelenski prisustvovati prvom sastanku Saveta Ukrajina-NATO na marginama samita.
Stoltenberg, međutim, nije obećao da će tokom samita u Viljnusu Ukrajina biti pozvana da se pridruži NATO-u nakon što se neprijateljstva u zemlji završe.

Teško do neradne nedelje u trgovinama
Tri godine posle Crne Gore, još jedna zemlja u našem okruženju zabranila je rad nedeljom. U Hrvatskoj je pre nekoliko dana stupio na snagu novi zakon o trgovini prema kojem će prodavnice nedeljom biti zatvorene. Zabrana ipak nije potpuna, jer trgovci mogu odabrati 16 nedelja u godini tokom kojih bi eventualno mogli da rade. Radno vreme od ponedeljka do subote samostalno će određivati trgovac, ukupno do 90 sati sedmično.
 
U Srbiji se nedelja po pravilu tretira kao neradni, odnosno dan za odmor. U Savezu samostalnih sindikata trgovine Srbije podsećaju da u zakonu ipak treba da piše da je nedelja dan odmora, a ne da je „po pravilu dan odmora”, kako je prema važećem zakonu. Naglašavaju i da zahtev da se zabrani rad prodavnica nedeljom u Srbiji ne znači zalaganje za manje rada, jer prema zakonu radna nedelja traje pet dana, sedmično se radi po 40 časova, a rad nedeljom nije regulisan.
Radoslav Topalović, predsednika Saveza samostalnih sindikata trgovine, podseća da je u zemlji trenutno angažovano oko 300.000 trgovaca koji u proseku mesečno zarade oko 54.000 dinara, što je otprilike na nivou iznosa minimalne potrošačke korpe.
– Neosnovane su procene poslodavaca da će biti manji promet u radnjama ako nedelja i državni praznici budu neradni dani, jer će se kupci u istom obimu snabdevati radnim danima. Kupac koji je rešen da pazari neki proizvod, kupiće ga ili dan ranije ili dan kasnije. Zato, ti prigovori nisu utemeljeni. Drugo, ukidanjem nedelje kao radnog dana neće biti smanjena potreba za angažovanjem radnika, već naprotiv, više njih biće potrebno da radi, recimo, subotom i ponedeljkom, jer će tada biti i više prometa – smatra Topalović. Podseća da početak i kraj radnog vremena nije stvar kolektivnog pregovaranja nego je Zakonom o radu regulisano da radna nedelja traje 40 časova. Zato je ovaj sindikat tražio da se izmeni taj propis kako bi nedelja bila neradni dan, a da izuzete budu samo institucije koje su od javnog značaja i moraju da rade nedeljom. Od prve inicijative prošlo je  sedam godina, ali niko nije bio voljan da se ozbiljnije time pozabavi, ni Socijalno-ekonomski savet, ni Ministarstvo za rad i zapošljavanje, jer su to institucije kojima su sindikati podnosili inicijative.
Savez samostalnih sindikata je na tu temu svojevremeno čak i anketirao radnike, a analiza je pokazala da većina zaposlenih ne želi da radi nedeljom.
– Nisam siguran da bi sada, u naletu ove inflacije, isto tako razmišljali. Verovatno bi pristali da rade nedeljom za veću naknadu. Zato podržavamo inicijativu da se rad nedeljom plaća kao i državni praznik, da dnevnica bude 110 odsto tog dana – dodaje Topalović. Navodi da onaj ko mora na posao nedeljom zaista treba da bude više plaćen, zato što više radi i nije sa porodicom.
Podsećanja radi, onaj ko radi nedeljom ne ostvaruje po zakonu pravo na uvećanu platu, sem u slučaju da to nije uređeno aktom između poslodavca i zaposlenog. Fiksno uvećanje zarade nije prepoznato jer je poslodavcima data mogućnost da rad organizuju kako njima odgovara. Stručnjaci za radno pravo naglašavaju da zbog uvećanja zarade za rad nedeljom ne bi bilo neophodno menjati Zakon o radu, jer je naš propis ekstenzivan u tom delu, pa je opštim aktom moguće predvideti razloge za uvećanje plate koja nije opisana u samom zakonu. Kako je ranije za „Politiku” objasnio Bojan Urdarević, profesor radnog prava na Pravnom fakultetu u Kragujevcu, ne postoji nikakva zakonska prepreka da se sa postojećim zakonom predvidi dodatno plaćeni rad i da se utvrdi iznos uvećanja zarade nedeljom.
– Samo, to niko neće da radi, jer ne postoji zakonska obaveza – naveo je on.
Predstavnici sindikata smatraju da neradna nedelja ne bi mogla da prouzrokuje nove otkaze, jer u trgovini već postoji manjak radne snage, ali poslodavci ipak tako ne misle. Strahuju od pada prometa i profita, smanjenja zarada, otpuštanja radnika u sektoru maloprodaje, nezadovoljstva potrošača...

Milatović: Cilj posete Srbiji revitalizacija političkih odnosa
Predsednik Crne Gore Jakov Milatović poručio je večeras, na svečanom prijemu u Crnogorskoj kući u Beogradu, da, nakon poseta Evropskim institucijama i sedištu NATO u Briselu, dolazi u Beograd „u nameri da da doprinos revitalizaciji političkih odnosa dve zemlje”. Prisustvo predsjednika Vučića na mojoj inauguraciji 20. maja, ministra Dačića na Samitu u okviru Procesa saradnje u jugoistočnoj Evropi u Podgorici 27. juna, i ova moja prva poseta Beogradu u tako kratkom vremenskom periodu upravo idu u prilog unapređenju odnosa dve države”, naglasio je Milatović.
Ukazao je na to da je revitalizacija političkih odnosa važna za unaprjeđenje ekonomskih odnosa, što ima za rezultat direktne benefite za privredu i građane dve zemlje, navodi se u saopštenju iz Kabineta crnogorskog predsednika.
Milatović je podsetio da je Srbija Crnoj Gori ubedljivo najveći trgovinski partner, sa robnom razmenom od 764 miliona evra prošle godine, što predstavlja petinu ukupnog prometa robe sa inostranstvom. Srbija je za nas i najveće turističko tržište. U 2022. ostvareno je 435 hiljada dolazaka turista iz Srbije u Crnu Goru, što je udeo od 21 odsto od ukupnog broja dolazaka stranih turista. Kada govorimo o strukturi, najviše noćenja ostvarili su turisti iz Srbije, i to nešto iznad 3 miliona ili 25,5 odsto od ukupnog brojaâ€ś, rekao je Milatović. Dodao je da je Srbija prošle godine bila i najveći strani investitor u Crnoj Gori sa 137 miliona evra ili 12 odsto ukupne vrednosti stranih direktnih investicija, što je u odnosu na 2021. povećanje od 80 odsto.
Uprkos podacima koje sam izneo, sa Srbijom, koja je naš najznačajniji ekonomski partner, Crna Gora nema odnose na nivou ambasadora i to ne iz tehničkih razloga, već političkih, dve zemlje nemaju zajedničke granične prelaze, kao što imamo sa Bosnom i Hercegovinom i sa Albanijom, platni promet predstavlja ozbiljnu poslovnu barijeru, naše Mešovite komisije za rešavanje ovih naizgled tehničkih pitanja se ne sastaju godinama unazad, a nikada nije održana zajednička sednica Vlada dve zemlje, konstatovao je Milatović. On je poručio da su, uprkos svim izazovima, veze između građana i privrede Crne Gore i Srbije ostale jake i da je stoga odgovornost ali i obaveza na državnicima dve zemlje da te odnose ne remete, već da ih unapređuju. Istakao je da, osim tradicionalnih veza i bliskih odnosa, Crnu Goru i Srbiju trajno povezuju zajednički ciljevi, pre svega regionalna stabilnost i članstvo u Evropskoj uniji.
„Posvećenošću ovim ciljevima dajemo dobar zamah proevropskom razvoju Zapadnog Balkana. Uveren sam će politički odnosi Crne Gore i Srbije ići uzlaznom putanjom u periodu pred nama i da će to biti dobar zamajac za dodatno unapređenje ekonomskih, kulturnih i sveukupnih odnosa, rekao je Milatović. On je ukazao i na značaj jačanja veza sa zajednicom Crnogoraca u Srbiji i njihove povezanosti sa Crnom Gorom.
Kako je najavljeno, Milatović će se sutra, uz ceremonijalni doček ispred Palate Srbija, sastati sa predsednikom Srbije Aleksandrom Vučićem, a nakon toga i sa predsednikom Narodne skupštine Vladimirom Orlićem.
Predviđeno je da predsednik Crne Gore u okviru posete položi venac na Spomenik neznanom junaku na Avali uz vojne počasti, kao i da položi cveće ispred Osnovne škole „Vladislav Ribnikar”, prenosi Tanjug.

Viljnus zbog NATO samita kao tvrđava, sistemi Patriot usmereni ka Kaljiningradu
VILjNUS – NATO je pretvorio Viljnus, prestonicu Litvanije, u tvrđavu branjenu naprednim oružjem kako bi zaštitio američkog predsednika Džozefa Bajdena i druge lidere Alijanse na samitu sledeće nedelje, koji se održava 32 kilometra od litvanske granice sa ruskim saveznikom Belorusijom.
Više od 3.000 litvanskih vojnika brinuće o bezbednosti samita NATO-a u Viljnusu.
Šesnaest NATO saveznika poslalo je ukupno oko 1.000 vojnika da obezbeđuju dvodnevni samit 11. i 12. jula, koji se održava samo 151 km od same Rusije, prenosi Rojters.
 Mnogi od njih su poslali i napredne sisteme protivvazdušne odbrane koji nedostaju baltičkim državama.
„Bilo bi više nego neodgovorno da naše nebo bude nezaštićeno u trenutku kada Bajden i lideri 40 zemalja stižu“, rekao je predsednik Litvanije Gitanas Nauseda.
Nemačka je rasporedila 12 raketnih sistema Patriot, koji se koriste za presretanje balističkih i krstarećih raketa ili ratnih aviona.
Španija je dopremila sistem protivvazdušne odbrane NASAMS, Francuska šalje samohodne haubice Cezar, i uz Finsku i Dansku raspoređuje vojne avione u Litvaniji.
Ova zemlja je, uz Britaniju, isporučila sredstva protiv bespilotnih letelica.
Poljska i Nemačka su poslale snage za specijalne operacije pojačane helikopterima.
Drugi šalju opremu za borbu protiv bilo kakvih potencijalnih hemijskih, bioloških, radioloških i nuklearnih napada.
Litvanski predsednik vidi ove akcije saveznika kao potvrdu da je potrebno da NATO hitno uspostavi stalnu protivvazdušnu odbranu u baltičkim državama.
„Razmišljamo o tome šta će se desiti nakon završetka samita i radićemo sa saveznicima na stvaranju rotirajućih snaga za trajnu vazdušnu zaštitu“, rekao je on novinarima.
U selima pored beloruske granice, meštani su saopštili Rojtersu da se osećaju potpuno bezbedno, uprkos ponudi Minska da se tu nakon pobune smeste ruske plaćeničke trupe Vagner grupe i rusko nuklearno oružje.
Na aerodromu u Viljnusu, osam nemačkih raketnih bacača Patriot raspoređeno je sa cevima usmerenim u pravcu ruskog Kalinjingrada, a još dva prema Belorusiji.
„Znate gde se nalazite geografski i prilično dobro znate odakle pretnja dolazi. Litvanija je tražila od nas zaštitu samita, a takođe je NATO tražio pomoć od Nemačke. Ovo je naš odgovor“, rekao je potpukovnik Štefen Lib, komandant jedinice Patriota.
Litvanija je utrostručila jedinice pogranične straže na beloruskoj i ruskoj granici tokom leta, uz oficire iz Letonije i Poljske.
Dve zemlje su takođe poslale policiju da pomogne u patroliranju po Viljnusu.
Gradonačelnik Viljnusa je preporučio stanovnicima da odu na odmor van grada, ako žele da izbegnu gužve u saobraćaju, jer će veliki delovi centra prestonice biti zatvoreni tokom samita.
Kako javlja izveštač Tanjuga, deluje da su građani poslušali apel gradonačelnika, s obzirom na to da je na ulicama prisutan mali broj ljudi, policija patrolira i povremeno prolaze vozila pod njenom pratnjom.
Grad je okićen zastavama Litvanije, Ukrajine i NATO-a.

Zemljotres jačine 5,6 stepeni po Rihteru pogodio Tajvan
Zemljotres jačine 5,6 stepeni po Rihterovoj skali pogodio je danas Tajvan, saopštio je američki Geološki zavod.
Epicentar zemljotresa bio je 87 kilometara istočno od grada Hengčuna sa oko 31.200 stanovnika.
Do sada nema izveštaja o eventualnim žrtvama ili šteti.
Nije izdato upozorenje na cunami, preneo je Tas, prenosi Tanjug.

Petković: Svečlja kriminalizacijom Srba opravdava prisustvo parapolicije
Direktor Kancelarije za Kosovo i Metohiju Petar Petković ocenio je danas da je pokušaji ministra unutrašnjih poslova privremenih prištinskih institucija Dželjalja Svečlje da kriminalizuje Srbe sa severa KiM imaju za cilj da opravdaju, kako je naveo, protivpravno prisustvo parapolicijskih jedinica, „gde danonoćno terorišu srpski narod”.
„Lažni ministar, a pravi nasilnik i ekstremista Dželjalj Svećlja, zajedno sa njegovim okupacionim falangama preobučenim u odela Kosovske policije, jedini su kriminalci na severu Kosova i Metohije i tu nemaju šta da traže”, naveo je Petković u saopštenju. Poručio je da bi bilo najbolje da Svećlja „pođe od sebe i optužnice koja je godinama podignuta protiv njega zbog napada kamenicama na pripadnike tzv. Kosovske policije, ali i zbog prevrtanja vozila misije Euleks”.
Dodao je da bi Svećlja, umesto što „nezakonito da privodi Srbe navodnom poznanju pravde i prava”, trebalo prvo sam da prestane da beži od tog istog prava i pravde.
„Da li je sprovođenje reda i zakona to što je kukavički poslao svoje falange da duge cevi uperuju u sina predsednika Aleksandra Vučića zbog jedne majice? Da li je vladavina prava kada Kurtijevi specijalci pucaju u leđa Dragiši Galjku, Miljanu Deleviću, Milanu Jovanoviću, braći Stojanović iz Gotovuše? Ili, kada brutalno pretuku srpsku decu Daru i Kristijana”, zapitao je Petković. Naglasio je da „hibridni rat koji Svećlja kukavički vodi iz Prištine protiv svega srpskog i posebno severa Kosova i Metohije”, rezultirao time da „nema tog čestitog Srbina koji bi ni javno ni tajno pristao da bude alibi Svećlji u njegovoj bolesnoj opsesiji okupacije severa i proterivanja Srba sa Kosova i Metohije”.
„To mu nikada neće uspeti”, poručio je Petković. Svečlja je ranije danas u intervjuu portalu Košev rekao da nije protiv srpskog naroda, već, kako tvrdi â€žšovinističkih projekata Srbije i kriminalaca”.

Zorić protiv korupcije
Tomo Zorić, portparol Republičkog javnog tužilaštva, koji je prema informacijama objavljenim u pojedinim medijima, glavni kandidat za direktora agencije za borbu protiv korupcije, smatra da za izbor čelnog čoveka ove institucije „ima još dosta vremena”. On je naveo i da je to pitanje o kojem tek treba da se razmatra.
– S obzirom na to da Zakon o agenciji za borbu protiv korupcije počinje da se primenjuje 2010. godine smatram da će odbor agencije, koji bira direktora, imati sasvim dovoljno vremena da za tako važnu i odgovornu funkciju izabere najboljeg kandidata koji bude učestvovao na javno raspisanom konkursu – rekao je za „Politiku” Zorić.
Tomo Zorić je Pravni fakultet u Beogradu završio 1999. godine, a četiri godine kasnije položio je i pravosudni ispit. Kao stručni saradnik radio je u Istražnom odeljenju Drugog opštinskog suda, odakle 2005. godine prelazi u Specijalno tužilaštvo za borbu protiv organizovanog kriminala na mesto portparola. U Republičko javno tužilaštvo, takođe na mesto portparola, prelazi 2008. godine. Tu radi i danas.
Zorić je završio u Briselu prošle godine specijalni trening program u borbi protiv pranja novca i korupcije. U Seulu je uspešno prošao kurs za kriminalnu prevenciju za šta ima sertifikat vlade Južne Koreje.
Zakon o agenciji za borbu protiv korupcije usvojen je u oktobru prošle godine, a osnivanje agencije jedan je od uslova za prijem u Evropsku uniju. Direktora agencije, prema zakonu, bira devetočlani odbor agencije, raspisivanjem javnog konkursa. Članove odbora bira Skupština Srbije.
Zakon o agenciji za borbu protiv korupcije sadrži precizne odredbe kojima se utvrđuje sukob interesa pri vršenju javne funkcije, pravila u vezi sa poklonima koje funkcioner prima za vreme vršenja javne funkcije, način prijavljivanja imovine funkcionera i lica koja su povezana sa njima…
Zbog povreda odredaba zakona koji se odnosi na neprijavljivanje imovine ili lažno davanje podataka o tome, funkcionerima će se moći izreći i zatvorska kazna od šest meseci do pet godina. Nadležnost agencije u prevenciji korupcije ogleda se u tome da ona nadzire sprovođenje strategije za borbu protiv korupcije, daje inicijativu za izmenu propisa, kao i uputstva i predloge za sprovođenje mera iz strategije.
M. D.

Četvrta žrtva još u kanalu
Novi Sad - Juče su i zvanično identifikovane tri od četiri žrtve koje su se nalazile u automobilu – džipu marke „rokston“ koji je, kako se pretpostavlja, oko ponoći između četvrtka i petka sa četiri osobe sleteo sa Kaćkog mosta u kanal Dunav – Tisa – Dunav, pri čemu su sve izgubile život. Džip je uz pomoć dizalice izvađen juče rano ujutru, oko četiri sata, ali su u njemu bila tela samo tri osobe.
To su Novosađanin Zoran Đaković (53), predsednik Gradskog odbora Srpske radikalne stranke u Novom Sadu i poslanik u Skupštini AP Vojvodine, Sretojka Marković (31) iz Bratunca, sa prebivalištem u Novom Sadu, tehnički sekretar Gradskog odbora SRS, i Nevenka Đuričić (27) iz Kule, sa prebivalištem, takođe, u Novom Sadu. Identifikacija nastradalih obavljena je u Zavodu za sudsku medicinu u Novom Sadu.
To je potvrdila Ljubinka Čeman, dežurni istražni sudija Opštinskog suda u Novom Sadu, koja je istakla da je četvrta osoba, koja nije pronađena u džipu, prema podacima iz SRS,  najverovatnije Biljana Tepić (32) iz Kaća, takođe, sa prebivalištem u Novom Sadu.
Potragom za četvrtom žrtvom tragedije obavljana je juče u popodnevnim časovima, ali je prekinuta usled mraka i tehničkih razloga i biće nastavljena tokom današnjeg dana. Od Vojske Srbije je zatražen sonar koji bi pomogao u potrazi za telom poginule, a operacijom koordiniraju čelni ljudi Sektora za zaštitu i spasavanje MUP-a Srbije.
Istraga je naložila da se juče tokom popodneva džip kojim je najverovatnije upravljao Đaković pošalje na veštačenje kako bi se, uz druge detalje, utvrdila i njegova tehnička ispravnost. Istovremeno, rade se i druga veštačenja kako bi se utvrdilo zašto se džip nasred mosta, rušeći ogradu dužine čak 17 metara, tako naglo sunovratio u kanal gde je voda dubine oko sedam metara.
Oko ove nesreće u javnosti su prisutne i neke dileme. Nejasno je, naime, ako već možda i nije bilo svedoka nesreće u kasnim noćnim satima, kako na tako prometnoj deonici puta koji je deo magistralne saobraćajnice Novi Sad – Zrenjanin niko nije primetio gotovo celog dana u petak da nedostaje bezmalo pola ograde na jednoj strani, Takođe, njihov nestanak je prijavljen policiji tek oko 16 časova i 30 minuta (prema izjavi Predraga Marića, načelnika Sektora za zaštitu i spasavanje MUP-a Srbije), mada su njihovi stranački prijatelji utvrdili da su mobilni telefoni sve četvoro tokom noći i celog dana bili nedostupni.
Među novosadskim radikalima vlada tuga i potištenost, a, pored ostalog, saučešće su uputile stranačke kolege iz G17 plus, ističući da iako nisu bili politički saveznici stranke koju je vodio Đaković, izuzetno su cenili njegove stavove i lična zalaganja.
S. Živković

I BOGATI PLAČU
Nemački „Špigl” je ovih dana objavio intervju sa bivšim predsednikom Svetske banke Džejmsom Volfensonom, o svetskoj ekonomskoj krizi i merama koje se na raznim stranama preduzimaju da se ona, za početak, nekako obuzda. Kao i drugi, i ovaj ekspert smatra da je situacija izuzetno ozbiljna i da sve ovo što se događa „nije samo potres, već zemljotres”.
Upitan da li mu je kriza nanela i lični gubitak, Volfenson je rekao da nije, jer je posle Svetske banke radio kao specijalni izaslanik za Bliski istok, da ima veoma „izbalansiran portfolio”, što će reći da su mu investicije dobro raspoređene, ali je ipak napomenuo da je neposredno pred intervju saznao da je jedna firma, kojoj je poverio upravljanje delom svog novca, imala posla sa piramidnom bankom Bernarda Mejdofa. To je, da vas podsetim, ona banka od 50 milijardi dolara koja je isplaćivala enormne kamate sve dok je bilo dovoljno novih gramzivih i lakovernih da se njihovim novim ulozima podmiruju stari ulagači.
Bivši predsednik Svetske banke je, kaže, izgubio samo mali deo svojih para, ni kriv ni dužan, jer lično nije imao kontakta sa Mejdofovom firmom, ali eto, zakačilo je i njega. Kao i na hiljade drugih, institucija i pojedinaca, među kojima su i neka zanimljiva imena, od Austrijske banke, Sosijete ženerala, Kredi agrikol, pa do pojedinaca iz sveta biznisa i umetnosti: glumca Kejvina Bejkona, poznatog voditelja Larija Kinga, režisera Stivena Spilberga. Na listi je čak i 91-godišnja Zaza Gabor, koja se, eto, na ovaj način vratila u novinske naslove.
Setih se zbog ovoga jedne televizijske serije sa kraja osamdesetih koja se zvala „I bogati plaču”. Njeni junaci, svi iz visokog društva, tada nisu imali finansijske probleme, ali im je scenarista smislio tušta i tma drugih. A glavna poruka je bila kako, eto, čak i onima koji imaju sve, ipak nešto nedostaje. Nije to tad bilo baš mnogo utešno, ali, kao i sve sapunice, bilo je istovremeno i nestvarno i zanimljivo.
Kad bi se snimala danas, serija pod takvim naslovom bila bi svakako realnija i ozbiljnija. Pošto, kao što pokazuje primer Džejmsa Volfensona i poduže liste Mejdofovih investitora, niko i iz sveta dobrostojećih nije prošao, a da bar malo nije zakačen, što je, opet po principu TV novela, nikakav melem za milione onih koji ovih dana ostaju bez posla, na šta su možda navikli, ali i bez nade – što se u bogatim zemljama dešava prvi put. Bar u poslednjih nekoliko generacija.
Kako prolazi vreme, sve je očiglednije da je ova kriza koliko finansijska i ekonomska, toliko i psihološka. U epicentru, u Americi, to je situacija iz najgorih snova: nestaje ono što je bila neka vrsta njenog životnog soka: uverenje da se tamo sve može i da će sutra samo biti bolje, a nikako gore. Sada smo svedoci gubitka samopouzdanja, mada još nije jasno koliko je dubok i koliko je parališući taj pomaljajući strah.
Međunarodna konfederacija sindikata objavila je da će u dolazećim mesecima širom sveta biti ukinuto oko 50 miliona radnih mesta i da će u totalno siromaštvo skliznuti oko 200 miliona ljudi. Po oceni generalnog sekretara ove organizacije, to je „socijalna tempirana bomba”, koja bi mogla da postane „ekstremno riskantna za demokratiju” u nekim zemljama. Slučajnom ili nekom drugom podudarnošću, to je i ocena koju je dala analiza svih američkih obaveštajnih službi, koje su sada ekonomske probleme, a ne terorizam, stavile na vrh pretnji nacionalnoj bezbednosti.
Sledi li onda, povrh finansijske i ekonomske, i humanitarna kriza? To, naravno, niko ne zna pouzdano, ali može da se sluti. Vlade na svim meridijanima donose razne mere i otvaraju razne „pakete” za izbavljenje, a u stvari sve što rade to je da pokušavaju da povrate poverenje u sistem, u okolnostima galopirajućeg srozavanja do juče uzornih ekonomija. Jer, primerice, upravo svedeni računi su pokazali da je Evropa u završnim mesecima prošle godine ušla u dublju recesiju od one u Americi.
„Recesija u evrozoni se produbljava enormnom brzinom”, konstatuje jedan ekonomista iz londonske Kapital banke. Francuski predsednik Nikola Sarkozi, kome je nedavno dva i po miliona štrajkača sa ulica poslalo poruku upozorenja, ne usteže se da kaže kako je ovo nedvosmisleno „kriza brutalnih proporcija”. U pravu je, po svemu sudeći, ali šta mu to vredi, kad dve trećine Francuza ne misli da se njegova vlada adekvatno nosi sa tom krizom.
U svim merama koje donose razne vlade – pravog mehanizma, odnosno institucija za globalno suočavanje sa globalnim izazovom nema – zajedničko je i da je sistem koji je doveo do problema, na remontu. Ali ono što je tim povodom u mnogim glavama, to je pitanje otkud odjednom tako veliko uverenje da država može efikasno da potroši velike svote novca, kad se doslovno do juče nepobitno tvrdilo da je loš gazda i da u ekonomiji po pravilu upropasti sve čega se dohvati.
Bespomoćni i uplašeni, između ostalog i zato što nismo bogati, svi se ipak okrećemo vladama, jer nemamo kome drugom. Objašnjenje za to je jednostavno: čak i kad se ne bavimo politikom, politika se bavi nama.

Eliot Nes beogradskog zdravstva
Gradski sekretar za zdravstvo, dr Dragana Jovanović opet je uzburkala javnost: ministra zdravlja, dr Tomicu Milosavljevića označila je „kao osobu odgovornu što se korupcija u zdravstvu ne rešava”. Javnost se pita da li je na „meti” sekretarke za zdravstvo sada i „glava” prvog čoveka u zdravstvu, pošto su prethodno zbog dokazanih malverzacija po Zakonu o javnim nabavkama, sa funkcija razrešeni, direktori kliničko-bolničkih centara „Bežanijska kosa”, „Zvezdara” i „Zemun”, a pre njih i direktorka doma zdravlja „Palilula”, kao i dve direktorke Doma zdravlja „Zvezdara”.
Praktično ovim je ispunjen uslov koji je doktorka Jovanović postavila još 20. oktobra prošle godine. U pratnji policijskog obezbeđenja, tada je održala konferenciju za novinare i praktično rekla: ili oni – ili ja! Ukoliko direktori ne budu smenjeni, kazala je, podnosi ostavku i vraća se pacijentima, u Institut za plućne bolesti Kliničkog centra Srbije, gde radi od 1979. godine, a poslednjih sedam godina je bila direktor ove kuće.
Ministrova hitra reakcija zbog optužbi za korupciju u vidu tužbe za klevetu, kao i zahtev za smenu, kaže da joj nisu mnogo značajni, jer nije došla na mesto sekretara da gradi karijeru. Građani su je zbog upornosti da korak po korak, optužuje i smenjuje direktore zdravstvenih ustanova prozvali Eliotom Nesom, po čuvenom policajcu koji juri neuhvatljive poslove čikaškog mafijaša Al Kaponea.
„To je pretenciozno”, odgovara doktorka Jovanović i dodaje da se prihvatila funkcije jer je sama shvatila da više ne može da gleda oko sebe šta se radi.
„Ako čovek ne gleda samo sebe, može da vidi previše patnje i nedostojanstva. Možda je moj posao sa najtežim bolesnicima, obolelim od raka pluća, čiju patnju gledam, a često ne mogu da im pomognem, uticao na to kako u životu procenjujem stvari. Zato sam se suprotstavila sistemu koji se održavao na malverzacijama”.
Za sebe kaže da nije kameleonski tip i kada se odredi prema nekome, ostaje mu lojalna bilo da je reč o gubitnicima ili dobitnicima. Kada su u anonimnom pismu pokušali da joj „napakuju” da je na lični račun dobila milion dinara za seminar koji nije održala, pokazala je da ume da podigne glas i istera u kratkom roku istinu na videlo. Brzo je stigla potvrda da su te pare na računu – fakulteta.
Na funkciju je došla kao nestranačka ličnost, a na predlog LDP. Nije član nijedne političke stranke. Da nije član LDP kaže da se jasno videlo posle sednice beogradskog parlamenta, kada su članovi LDP glasali protiv njenog pokušaja da se izjasni za govornicom, pa je novinarima morala da se obrati u hodniku. Nije ni član Demokratske stranke, mada kaže da predsednika Borisa Tadića poznaje dugi niz godina, a bila je i njegov lekar.
Rođena je 18. juna 1954. u Beogradu. Završila je Prvu beogradsku gimnaziju, kao „vukovac” za tri godine, jer je za godinu dana polagala dva razreda. Upisala je Medicinski fakultet , mada kaže kako su je svi videli kao talenat za matematiku, što joj očigledno pomaže da se danas snalazi u fakturama i komplikovanim poslovima oko računica u javnim nabavkama. Fakultet je završila 1977, a doktorirala 1996. Slede specijalizacije iz pneumoftiziologije, kao i poslediplomske studije iz kardiologije sa hemodinamikom. Profesor je na Medicinskom fakultetu od 1989 za predmet interna medicina. Ima više od 260 objavljenih radova i stručnih knjiga. Član je više evropskih pulmoloških udruženja i recenzent u nekoliko evropskih časopisa. Posebno je ponosna na poslednju knjigu „Palijativno lečenje karcinoma pluća”, koju je posvetila preminulim roditeljima i dvojici braće.
Govori engleski, italijanski i francuski jezik.
Razvedena je. Ima ćerku.

Danas je Međunarodni dan dece obolele od raka
Svake godine oko 300 mališana u Srbiji oboli od malignih bolesti, a govor brojki i slova svedoči da se kod polovine njih dijagnostikuju solidni tumori, a kod druge polovine javljaju se leukemija i limfomi. Iskustvo lekara koji vode jednu od najmučnijih borbi u medicini – borbu za život deteta – govori da se maligni tumori koštane srži kod mališana obično dijagnostikuju nakon „epizoda” sa visokom temperaturom i bolovima u zglobovima i stomaku, dok tumori centralnog nervnog sistema svoj atribut „podmuklosti” duguju atipičnim simtomima tipa glavobolje i povraćanja. 
Dr Zoran Bekić, direktor službe pedijatrijske onkologije na Institutu za onkologiju i radiologiju Srbije, insistira na optimizmu koji potkrepljuje statistikom da se dvoje od troje dece sa dijagnostikovanim malignim oboljenjem trajno izleči i dodaje da, zahvaljujući sve boljoj edukaciji pedijatara, sve veći broj mališana kod onkologa stiže u početnoj fazi bolesti.
„Deca u Srbiji leče se po istim medicinskim protokolima kao i mališani u Evropi, a lečenje mališana obolelih od zloćudnih bolesti je multidisciplinarno – hirurgija, radioterapija i hemoterapija čine „sveto trojstvo” savremene onkologije. Kvalitativni skok u preživljavanju nastao je uvođenjem hemoterapije, tako da se stopa preživljavanja mališana danas popela na više od 60 odsto, što statistički znači da se gotovo dve trećine dece obolele od raka danas izleči. Jedan od postulata pedijatrijske onkologije glasi da deca imaju bolju šansu za preživljavanje od odraslih zbog toga što neki zloćudni tumori kod odraslih nastaju pod dejstvom spoljašnjih faktora koji deluju na spoljna tkiva (koža, digestivni sistem, pluća, dojka…), dok dečji organizam nije opterećen hroničnim bolestima i zdravstvenim smetnjama koje imaju odrasli”, ističe dr Zoran Bekić. 
Povodom 15. februara, Međunarodnog dana dece koja boluju od raka, dr Zoran Bekić ima potrebu da istakne da se iz budžeta republičkog Ministarstva zdravlja i Republičkog fonda za zdravstveno osiguranje svake godine sve veća sredstva izdvajaju za onkologiju, što znači da je za mališane koji se leče od karcinoma obezbeđeno dovoljno lekova i aparata za zračenje. On podseća da je 2002. godine renoviran stacionarni deo dečjeg odeljenja Instituta za onkologiju i radiologiju Srbije i dodaje da ovoj ustanovi danas nedostaje dnevna hemoterapijska bolnica, za koju je završen i odobren arhitektonski projekat.
Udruženje roditelja mališana obolelih od karcinoma „Uvek sa decom” danas organizuje prodajnu izložbu kako bi se sakupilo što više sredstava za izgradnju ovog odeljenja, a lekari pozivaju sve ljude dobre volje da pomognu komfornije lečenje dece kojima je bolest oduzela pravo na detinjstvo.
Katarina Đorđević

Smenjeni direktori odbacuju optužbe
Direktori kliničko-bolničkih centara „Bežanijska kosa”, „Zemun” i „Zvezdara”, koji su prošle nedelje razrešeni dužnosti na sednici Skupštine grada Beograda, a na prethodno insistiranje dr Dragane Jovanović, gradske sekretarke za zdravstvo, tvrde za „Politiku” da nisu pod zaštitom ministra zdravlja. Objašnjavaju da su se vratili svom lekarskom pozivu u matičnim ustanovama, ali da su pogođeni javno izrečenim optužbama za malverzacije iako budžetske inspekcije nisu utvrdile nepravilnosti u njihovim bolnicama.
Sam ministar zdravlja dr Tomica Milosavljević, podneo je tužbu za klevetu protiv dr Jovanović, koja je izjavila da je „ministar zdravlja ključna ličnost koja je odgovorna što se ne rešava problem korupcije u zdravstvu Srbije”. Ona je optužila direktore kliničko-bolničkih centara „Zemun” i „Bežanijska kosa” da su oštetili grad za više miliona evra, a da ministar ne može da tvrdi da se bori protiv korupcije ako brani ljude koji su očigledno prekršili zakon.
Tužbu će podneti i dr Nikola Milinić, sada već bivši direktor KBC „Bežanijska kosa”, još ranije se pričalo da napadi dr Jovanović na direktore ustanova u stvari predstavljaju napad na ministra zdravlja.
– Budući da pojedinci tvrde da me ministar štiti zbog toga što smo kumovi, moram javno da kažem da to – nije tačno. Nikad nisam išao kod njega kući, niti je on dolazio kod mene. Radili smo zajedno u Kliničkom centru Srbije i zajedno smo bili na nekim kongresima, ali se ne družimo privatno – istakao je dr Milinić.
Prema rečima Ljubiše Nikolića, šefa pravne službe u KBC „Bežanijska kosa”, u ovu ustanovu je u poslednjih devet godina uloženo oko 70.000.000 evra, a od toga je 70 odsto novca išlo na plate zaposlenih. Nikolić objašnjava da je od ostalog novca plaćana struja, voda, grejanje, gorivo, sanitetski materijal, kao i da im je ostalo svega oko 300.000 evra za popravku mašina i slične stvari.
– Kada je reč o navodnoj zaradi direktora od 350.000 dinara, to je laž. Prosečna neto plata direktora u poslednjem kvartalu 2008. godine iznosila je 123.131 dinara, gde je uračunata i pripravnost u gastroenterologiji, koja iznosi 8.367 dinara – navodi se u izveštaju Dobrile Vekić, pomoćnice direktora službe za finansije ove klinike.
Sekretarka za zdravstvo dr Dragana Jovanović je tvrdila da ima saznanja i da je i direktor KBC „Zvezdara” na nezakonit način trošio novac, da je u dva navrata tražio sredstva za rekonstrukciju Interne klinike, a da je za ovaj posao već bilo utrošeno oko 60 miliona dinara. Mediji su preneli izjavu dr Jovanović da je direktor ove bolnice tražio i 40 miliona dinara za nameštaj, ali da je taj zahtev povučen, kada je pokrenuto pitanje njegove smene.
– Apsolutno ostajem pri tome da nije bilo nikakvih nepravilnosti u našoj bolnici. Ubeđen sam u to da sam „čist” i da nisam umešan u mahinacije. Nisam „izbegao” budžetsku inspekciju, kako je negde bilo reči, o čemu govore i njihovi izveštaji – rekao je dr Zoran Ivanković, bivši direktor KBC „Zvezdara”, koji je sam podneo ostavku jer je smatrao da u atmosferi obostranog nepoverenja gradska sekretarka za zdravstvo i on više ne mogu da sarađuju.
Bivšem čelniku KBC „Zemun” u medijima je zamereno što je povećao plate svojim zamenicima i pomoćnicima, kao i da je nalaz specijalne nezavisne komisije pokazao da KBC „Zemun” radi sa „trećinom kapaciteta i da je stepen zdravstvene delatnosti na neprihvatljivo niskom nivou, te da je direktor svojom neaktivnošću doprineo da se radovi na rekonstrukciji objekta sprovode na način koji je za posledicu imao minimalnu funkcionalnost rada ustanove”.
Dr Ivo Berisavac, doskorašnji direktor ove bolnice, odbacuje ove optužbe, tvrdeći da su lekari ove bolnice plaćani za prekovremeni rad što je zakonski uređeno.
– Doktori su radili prekovremeno koronografiju, za šta RZZO izdvaja novac. Ta sredstva su za to namenski određena i ne mogu u druge svrhe da se koriste. Nije mi jasno šta se smatra pod tom „neaktivnošću”. Nije tačno da smo radili sa trećinom kapaciteta. Uradili smo najviše hitnih dijagnostika skenera u Beogradu, posle Urgentnog centra KCS – dodao je dr Berisavac.
Danijela Davidov-Kesar

Mamac za dijasporu
Igor Stoimenov, reditelj, otišao je u Ameriku da se nikada ne vrati u Srbiju. „Dobio sam stipendiju i studirao sam tamo dve i po godine“, kaže. Živeo je na Menhetnu, pravio planove. Nije imao nijedan razlog da nešto pita ovdašnje Ministarstvo za dijasporu ili da pogleda njegovu prezentaciju na Internetu. I onda je jedna aviokompanija izrežirala život režisera.
 „U Beograd sam došao u posetu dve nedelje pre nego što je srušen Trgovinski centar u Njujorku. I nisam mogao da se vratim jer je avionska kompanija Sviser, kojom sam leteo, bankrotirala. Morao sam da ostanem, i nisam zažalio nijednog trenutka.“ Odmah je počeo da radi političke kampanje i u Srbiji i u okolnim državama. Zatim je sa prijateljima otvorio restoran „Apsint”, potom i svoju producentsku kuću. A Njujork, Menhetn? „U početku sam išao svaka tri meseca u Njujork, a sada nemam vremena.”
Šta bi dao Srđan Srećković, ministar za dijasporu, da njegov Informativni priručnik za dijasporu izrežira život makar troje Srba kao što je život Stoimenova izrežirao Sviser. Prvi priručnik ove vrste se upravo pojavio u tvrdom povezu na 158 strana i u elektronskoj verzija na sajtu Ministarstva za dijasporu. Ako se zna da trećina Srba živi i radi u inostranstvu, za potez ministarstva se može reći makar „dobar pokušaj“.
Publikacija sadrži sve informacije o pravima i obavezama, postupcima pred državnim organima, o privrednom, kulturnom i političkom životu matice, kao i pregled internet-adresa sa korisnim informacijama za građane Srbije u rasejanju. Srđan Srećković, ministar za dijasporu, kaže da je na ovoj publikaciji rađeno šest meseci i da mu je bilo jasno čim je došao na ovu funkciju da naši ljudi u dijaspori nisu dovoljno informisani o pravnim procedurama i o pravima i obavezama koje imaju prema Srbiji. „Trudili smo se da uz podršku resornih ministarstava, javnih preduzeća, agencija, Privredne komore i udruženja banaka sačinimo jednu brošuru koja jeste na neki način zbirka odgovora na najčešće postavljana pitanja naših ljudi iz dijaspore. Potrudili smo se i da ta brošura postane dostupna što većem broju, pa smo 15.000 primeraka poslali širom sveta u naša predstavništva, konzulate i ambasade, svuda gde naše dijaspore ima, a sa našeg sajta je moguće preuzeti i elektronsku verziju. Priručnik nije nepromenljiv, na njemu ćemo raditi i prilagođavati ga, usavršavati i dodavati informacije. Sigurno je da ćemo ove godine imati novo izdanje i trudićemo se da bude još dostupnije.”
Priručnik je tek jedan korak, a za povratak naših ljudi iz inostranstva potrebno je mnogo više. Srećković to zna i kaže da se Ministarstvo zaista trudi da promoviše sve one dobre mogućnosti koje Srbija pruža i da informiše dijasporu da se stvari u Srbiji menjaju nabolje. „Daleko je to, naravno, od idealne situacije, ali s obzirom na to gde smo bili 2000. godine, može se reći da je Srbija znatno napredovala u političkom i ekonomskom smislu, što je za naše ljude u dijaspori najvažnije. A budući da je u Srbiji dugi niz godina vođena negativna politika prema dijaspori, ona je izgubila poverenje u Srbiju, što je bilo opravdano.” Ministar ocenjuje da bi se većina pod određenim uslovima vratila u Srbiju. „Ako bi ovde postojala ekonomska sigurnost za njih, i da na vlasti ne budu oni koji će da ratuju sa celim svetom, ljudi bi se vraćali.” Podataka koliko se naših ljudi vraća nema za sada. Neki se i neće vratiti, ali ministar objašnjava da i njih treba podržati. „Potrebno je da podržimo naše ljude u dijaspori da se integrišu kao lojalni građani države u kojoj žive i da rade na boljem imidžu Srbije, a da onima koji razmišljaju da se vrate damo adekvatan podstrek.”  
Dejan Stanković nije video Informator, ali on ne bi promenio njegov život. On je vlasnik prevodilačke firme sa 15 zaposlenih u Portugaliji i za sada ne razmišlja o povratku. Razlog su deca koja idu u školu. Kaže da je Srbija nezgodno društvo za odrastanje, zato što su vrednosti izopačene. „To se poboljšava ali još nije dobro. Ovde imam život. I posao mi dobro ide jer firma radi sa Evropskom zajednicom. Pokrenuo bih biznis i u Srbiji, ali su ljudi negativni na svaku moju ideju. Pored toga, niko nikom ne plaća.”
Stanković je iz zemlje otišao pre dvadeset godina, prvo u Veliku Britaniju. Već 14 godina je u Portugaliji. Živeo je u Portu a sada je u Lisabonu. Portugalcima je preveo našeg nobelovca Andrića, a Srbima portugalskog nobelovca Saramaga. „Svaki put kada dođem u Beograd bolje je i svaki put mi je boravak draži. Prednost Beograda nad Portugalijom za mene je socijalni život, i to će verovatno prevagnuti u odnosu na standard u Portugaliji, koji nije tako visok kao u razvijenijim zemljama Evrope. Preseliću se u Srbiju makar kada odem u penziju.”

Više od 8.000 funkcionera nije prijavilo imovinu
Republički odbor za sprečavanje sukoba interesa je do sada primio 4.621 izveštaj o imovinskom stanju predstavnika vlasti u Srbiji, što znači da više od 8.000 funkcionera nije ispunilo svoju obavezu.
Poslednji rok za podnošenje prijava bio je 31. januar, kaže Aleksandra Kostić koja je u Odboru zadužena za odnose sa javnošću. Među najsavesnijima bili su funkcioneri na najvišim položajima – predsednik države, premijer i članovi Vlade, pojedini narodni poslanici i predsednici opština.
Imena funkcionera koji nisu prijavili imovinu neće odmah biti poznata javnosti. Prvo Odbor treba do kraja februara da pregleda i proveri izveštaje, a posle toga sledi pokretanje postupaka protiv funkcionera koji su svesno ili ne zaboravili da prijave svoje imovinsko stanje. Oni  će dobiti zaključke Odbora i dodatnih 15 dana u kojima treba da isprave propust i prijave svoju imovinu. Ako to ne urade biće im izrečena nejavna opomena i ostavljen novi rok od još 15 dana da ispune svoju obavezu, a onda za povredu zakona dobijaju javnu opomenu.
Kaznene mere su moralne i mogu samo da utiču na dobar glas funkcionera. Prema broju njihovih prijava, većinu očigledno ovakva kazna ne brine mnogo.
Prema procenama, u Srbiji ima oko 13.000 funkcionera i otkako je pre četiri godine Odbor počeo sa radom samo je polovina redovno prijavljivala imovinu.
Prošle godine je najmanje funkcionera prijavilo imovinu – samo njih 3.815.
U Sloveniji je Komisija za sprečavanje korupcije tražila smanjenje plate ministru spoljnih poslova jer nije prijavio imovinu u predviđenom roku. A u Crnoj Gori su podaci o imovini funkcionera dostupni javnosti.
Milovan Dedijer, član Odbora, kaže da će novi zakon koji stupa na snagu 2010. godine biti daleko stroži. „Zakon je usvojen prošlog oktobra i ne znam zašto se toliko dugo čeka na njegovu primenu. Na naše insistiranje neće više biti privatnosti funkcionera, a otvorena je mogućnost da se pokrene prekršajni postupak, što će sigurno izazvati dosta uzbuđenja. Prema tom zakonu, na primer,  funkcioneri Republičke izborne komisije bi morali da vrate novac koji su uzeli.”
Dedijer kaže da Odbor nije imao pritiske, ali da su nadležni organi bili nezainteresovani za njihov rad, a stranke nisu kažnjavale svoje članove kada bi Odbor izrekao mere.
I. Anojčić

Pomirenje u Kliničkom centru
Zdravstveno stanje predsednika Nove Srbije Velimira Ilića posle noći provedene na odeljenju Neurohirurgije Kliničkog centra Srbije je stabilno. Ilić se bolje oseća, raspoložen je i komunicira sa prijateljima i članovima svoje porodice, rekla je za „Politiku” potpredsednica NS Dubravka Filipovski. Ona je demantovala glasine da je Ilić doživeo moždani udar i objasnila da je u Urgentni centar prebačen zbog povišenog krvnog pritiska.
– Velja je u petak po podne svratio do stana svoje ćerke u Beogradu, kako bi se osvežio i pripremio za zakazano gostovanje na jednoj požarevačkoj TV stanici. Pozlilo mu je dok je menjao odelo, izgubio je svest i pao na pod. Njegova ćerka je odmah pozvala Hitnu pomoć koja ga je ubrzo prevezla u Urgentni centar – rekla je Dubravka Filipovski, i dodala da je Ilić od posledice pada „zaradio” dva hematoma, koji se polako povlače. Na preporuku lekara, Ilić je zadržan u Kliničkom centru Srbije.
Lidera Nove Srbije su juče ujutru obišli prvaci Srpske napredne stranke Tomislav Nikolić i Aleksandar Vučić, dok je za kasno po podne bila najavljena poseta njegovog koalicionog partnera Vojislava Koštunice. Ipak, najveće interesovanje medija izazvao je dolazak ministra za ljudska i manjinska prava Rasima Ljajića u posetu Iliću. Ljajić je u izjavi Tanjugu objasnio svoj gest ljud„skim, ali i političkim razlozima”. „Želeo sam pre svega da posetim Ilića čije je zdravlje ugroženo, ali i politički da stavim tačku na celu tu priču”, rekao je Ljajić.
A „priča” koja je uzburkala javnost počela je u četvrtak u parlamentu Srbije, kada je Ilić zamerio aktuelnoj vlasti što je pozivnice za obeležavanje Dana državnosti u Orašcu potpisao ministar Ljajić. „Vi idete Karađorđu u posetu u Orašac, a pozivnice šalje Rasim Ljajić, moj drug, svaka čast, ali to je vređanje dostojanstva ove države, Karađorđa, to je uvreda za sve što je srpsko”, rekao je Ilić za skupštinskom govornicom.
Dubravka Filipovski je za naš list kazala da je susret bivšeg i sadašnjeg ministra protekao u srdačnoj atmosferi, da je Ilić objasnio Ljajiću svoj postupak i da su se razišli u prijateljskim odnosima.
– Ilić je objasnio da nije želeo da uvredi ministra Ljajića po bilo kom osnovu, kao i da je medijska hajka koja je usledila posle njegovog istupa u parlamentu doprinela pogoršanju njegovog zdravstvenog stanja – rekla je Filipovski. Ona je objasnila da je Ilića povredila činjenica da aktuelna vlast ne pridaje proslavi Dana državnosti Srbije značaj kakav ovaj praznik zaslužuje.
– Zapravo je to razlog Ilićevog istupa za govornicom Skupštine Srbije – rekla je Filipovski, i dodala da pregledom snimka obraćanja lidera Nove Srbije u parlamentu može lako da se utvrdi da on nije širio „rasnu i versku mržnju i netrpeljivost”.
To je upravo ono što će i učiniti republički javni tužilac Slobodan Radovanović, koji je od Skupštine Srbije juče zatražio na uvid snimke obraćanja poslanika Velimira Ilića. „Nezavisno od toga šta će tužilaštvo da utvrdi, reakcija javnosti pokazuje da je vreme etničkih podela i isključivosti iza nas”, ocenio je sinoć zaštitnik građana Saša Janković.
Marko Albunović
-----------------------------------------------------------
Tadić: Ko vređa manjine vređa srpski narod
Novi Sad – Predsednik Srbije Boris Tadić rekao je juče u Novom Sadu da „u Srbiji nema mesta nasilju, šovinizmu, fašizmu i antisemitizmu i govoru mržnje”.
– Svako ko poseže za ovim anticivilizacijskim postupcima naići će na oštar odgovor i osudu javnosti Srbije i srpske države. Onaj ko vređa i omalovažava pripadnika manjina time vređa i čitav srpski narod. Pogotovo ako se to događa u najvišoj zakonodavnoj instituciji – srpskom parlamentu. Srbija je zemlja koja se nikada više neće deliti, ni po veri ni po nacionalnosti, svi smo mi ravnopravni građani jedne jedinstvene Srbije. Od svih predstavnika države i građana tražim onaj evropski standard koji je ustavopisac Sretenjskog ustava postavio 1835. godine: da poštuju pravni poredak naše zemlje, a da zakoni jednako važe kako za građane, tako i za vlast. Svaki ministar, svaki državni službenik, svaki poslanik mora uvek da ima na umu da mora da bude u službi naroda, građana i da mora da se ponaša dolično i skromno, a ne arogantno i bahato. I svoj posao mora da obavlja predano i pošteno. To je najvažniji mandat koji su nam građani dali na izborima i to nikada ne smemo zaboraviti – rekao je predsednik Tadić.
S. Ž.
-----------------------------------------------------------
NS: Vlast ne mari za simboliku
Potpredsednica Nove Srbije je rekla za „Politiku” da aktuelna vlast na čudan način bira datume za sprovođenje svojih važnih odluka, ne mareći za simboliku koju oni nose.
– Glasanje o novom poslovniku, čije se usvajanje proglašava za jedan od ključnih koraka koji će nas brže uvesti u Evropsku uniju, najavljeno je za utorak, 17. februar, dan kada je Kosovo jednostrano proglasilo nezavisnost. Pa da li je to poruka Srbima na KiM koju državni vrh treba da im uputi na taj dan, umesto da se zasedanje parlamenta u znak podrške njima održi u severnoj Kosovskoj Mitrovici? – pita se Dubravka Filipovski.

Nikoliću se žuri, Tadić premišlja, Dinkić ćuti
„Želite na izbore. Nama odgovaraju. A vama? Ako vam odgovaraju, srušite vladu.”
Ovako je Demokratska stranka, ugaoni kamen vladajuće koalicije, smirivala apetite svojih partnera u vlasti i rešavala „krize” u Vladi Srbije.
Bilo je i trenutaka kada je „baza” demokrata glasno zahtevala od rukovodstva stranke da više ne trpi ucene i raspiše nove parlamentarne izbore. Zagledan u optimističke podatke iz istraživanja javnog mnjenja, i vrh DS je preračunavao šta mu se više isplati.
Visoka popularnost ne samo stranke već i Borisa Tadića i Vuka Jeremića prvi je razlog koji demokrate nagoni na razmišljanje o prevremenim izborima. Može li ta popularnost da bude veća? Može, jer trenutno oko 30 odsto birača ne zna za koga bi glasalo, a većina njih je sklonija demokratama nego nekoj drugoj stranci, tvrde istraživači javnog mnjenja. Pošto su demokrate u dosadašnjim izborima uspevale da kampanjom podignu svoju popularnost – to ubedljivo prvo mesto na rang-listi partija u istraživanjima javnog mnjenja jeste prvi razlog da odmah požele nove izbore.
Drugi razlog jeste izbegavanje zahteva koalicionih partnera koji izgledaju kao ucene. Problem nije pre svega u zloj volji lidera stranaka koje čine koaliciju nego u činjenici da su se njihova predizborna obećanja razlikovala i da svako pokušava da ne bude optužen da je pogazio datu reč. Mlađan Dinkić je lako mogao da izračuna da njegovo obećanje o hiljadu evra akcija za građane koji nisu učestvovali u privatizaciji predviđena cena prodaje Naftne industrije Srbije pretvara u predizbornu laž. Ni Jovanu Krkobabiću nije bila čaša meda odluka da kaže penzionerima da neće dobiti ono što im je garantovao.
Naravno, drugi deo koalicionih nesuglasica koren ima isključivo u sujetama i nezajažljivosti partijskih lidera čemu je najbolje svedočanstvo bitka za ministarstva, podela javnih preduzeća...
Sa više mandata u skupštini posle novih izbora, DS bi smanjio ucenjivački kapacitet budućih koalicionih partnera.
(/slika2)Ako bi mu novi koalicioni partner bili naprednjaci, DS bi imao i treću korist od novih izbora. U novembarskom intervjuu „Politici” Boris Tadić, predsednik DS, nije zatvorio vrata koaliciji sa Tomislavom Nikolićem. Ta koalicija bi „podavila” mnoge male stranke, svela bi broj stranaka u Srbiji na četiri-pet i – što je najvažnije – dovela bi do nove klime na političkoj sceni. Na njoj bi se više govorilo o razlozima za jednu ili drugu političku opciju i ne bi bilo krvavih noseva, priča o švaleracijama, vređanja i mržnji. Posle pomirenja demokrata i socijalista, saradnja demokrata sa narodnjacima, „frakcijom” radikala, donela bi novo smirenje političkih napetosti u Srbiji pretvarajući dojučerašnje najljuće neprijatelje u protivnike koji poštuju jedan drugog.
Iz novog odnosa snaga u Skupštini Srbije proistekao bi i njen bolji rad. Parlament bi prestao da bude ruglo, učvrstio bi se kao važna institucija sistema podele vlasti. Mogućnost blokade lako bi mogla da bude odstranjena, i zakoni bi bili brže donošeni, što je četvrta korist koju bi DS mogao da ima od prevremenih izbora.
Uz nju ide i peta, ubrzano kretanje ka Evropi, što je za mnoge birače bilo ključno predizborno obećanje demokrata.
Za prevremene izbore demokrate imaju još najmanje dva razloga čija je suština da se njima preduprede mogući loši događaji: produbljavanje ekonomske krize koja se nužno pretvara u krizu društva i mogući povratak Vojislava Šešelja u Srbiju. Dakle, bolje je učvrstiti vlast pre nego što kriza pokaže svoje najružnije lice i pre nego što se šef radikala vrati u zemlju sa pričom da je pobedio omrznuti Haški tribunal.
Mogu se još nabrajati moguće koristi demokrata iz prevremenih izbora, ali je izvesno da su neki od razloga „za” istovremeno i razlozi „protiv”.
Kriza je prvi takav. Zar u vreme kada pada industrijska proizvodnja, kada ljudi gube posao, kada raste inflacija... da se ide na izbore i troše ogromne pare samo nekoliko meseci pošto su završeni prethodni izbori. 
DS bi se jako namučio da pronađe novu temu za novu izbornu kampanju. S jedne strane strah od radikala je potrošena priča, s druge troma, neodlučna i neefikasna vlast demokrata ne kreće se dovoljnom brzinom ka Evropi, a i EU nije gostoprimljiva koliko su birači očekivali. Zato bi opoziciji bilo olakšano da pokuša da kao osnovne teme nametne priču o izdaji Kosova i krivici vladajuće koalicije za svetsku krizu.
Izbor koalicionih partnera je novi problem za DS. Gotovo je nezamislivo da bi predizbornu koaliciju mogli da prave sa socijalistima, naprednjacima ili LDP. Naprednjaci moraju sami da se pojave na izborima da bi konačno dobili pečat na svoj status, a koalicija Tadića i Nikolića morala bi pre republičkog nivoa da bude proverena, na primer, u beogradskim opštinama Zemun i Voždovac.
(/slika3)LDP, SPS i SNS nisu pravi problem predizborne matematike DS, nego je to G17, njegov najnestašniji koalicioni partner. Paradoksalno, snaga Dinkića je u njegovoj „slabosti”. Pre izbora je G17 uvek ispod cenzusa, ali uvek uspeva da ga preskoči fascinantnom kampanjom koju su Italijani odavno nazvali „makaroni kampanja”. Problem nije ako Dinkić preskoči cenzus, nego ako stane na 4,99 odsto glasova. Zbog straha da se to ne dogodi i ti glasovi propadnu, Tadić je – uverenje je političke javnosti – „častio” Dinkića velikim brojem mandata.
Ako se ne nađe u predizbornoj koaliciji, G17 može da predstavlja najveći problem demokratama u kampanji, koji se sećaju kako je Dinkić lansirao afere „Bodrum”, „Kolesar”, „Janjušević” i koji sumnjaju da dinkićevci podstiču medijsku priču o parama u Republičkoj izbornoj komisiji i presudnom uticaju mitropolita Amfilohija na Statut Vojvodine, kao što je Dinkić bio uveren da mu je neko iz DS proizveo aferu „Krišto”.
Četvrti problem demokrata sa novim izborima može da bude razočaranost mnogih birača sporošću putovanja u Evropu. Takvima retorika Vuka Jeremića izgleda kao potpuno odbacivanje želje da Srbija ikada bude u EU. To će reći da bi u novoj izbornoj kampanji marketinški tim DS morao da pronađe neki novi spoj između stavova „Evropa je prioritet” i „Između Evrope i Kosova, biramo Kosovo”.
Ako je Amerika već tri puta promenila predviđanja, a šef svih američkih obaveštajnih službi zaključio da je kriza opasnija od terorizma, pitanje je za DS da li treba da posluša istraživanja javnog mnjenja i požuri na izbore. Ako bi posle njih dobio veće parče vlasti, DS bi dobio i najveći deo odgovornosti, tačnije bio bi jedini, isključivi krivac za sve. SPS je jednom bio sva vlast i odgovoran za sve.
Rizikovanje nije osobina vlasti, naročito ne otvaranje mogućnosti da se vlast izgubi. Logičnije je zato očekivati da će demokrate izabrati da drže vlast bez novih izbora i čekaju da se kriza istutnji godinu ili dve pre isteka njihovog mandata. Ako ih na izbore ne izazove odluka Međunarodnog suda pravde kojom bi se jasno kazalo da nezavisnost Kosmeta nije u skladu sa međunarodnim pravom, demokrate će pre roka izaći na izbore jedino ako im neko istraživanje bude garantovalo da dobijaju preko 50 odsto glasova ili ako pronađu formulu da Srbija bude rajsko ostrvo u okeanu svetske krize i beznađa. A te „pilule za lilule” – nema.
Dragan Bujošević

Zelenski još nije doneo odluku da li će prisustvovati samitu NATO-a u Viljnusu
KIJEV – Ukrajinski predsednik Volodimir Zelenski još nije doneo konačnu odluku da li će ići na samit NATO-a u Viljnusu, izjavila je danas potpredsednica ukrajinske vlade za evropske i evroatlantske integracije Olga Stefanišina.
Ona je za ukrajinske medije rekla da će konačna odluka Zelenskog o prisustvu samitu NATO-a biti doneta u zavisnosti od završnih dokumenata tog skupa na kojima se još radi, preneo je TAŠ.
Generalni sekretar NATO-a Jens Stoltenberg rekao je ranije da će Zelenski prisustvovati prvom sastanku Saveta Ukrajina-NATO na marginama samita.
Stoltenberg, međutim, nije obećao da će tokom samita u Viljnusu Ukrajina biti pozvana da se pridruži NATO-u nakon što se neprijateljstva u zemlji završe.

Teško do neradne nedelje u trgovinama
Tri godine posle Crne Gore, još jedna zemlja u našem okruženju zabranila je rad nedeljom. U Hrvatskoj je pre nekoliko dana stupio na snagu novi zakon o trgovini prema kojem će prodavnice nedeljom biti zatvorene. Zabrana ipak nije potpuna, jer trgovci mogu odabrati 16 nedelja u godini tokom kojih bi eventualno mogli da rade. Radno vreme od ponedeljka do subote samostalno će određivati trgovac, ukupno do 90 sati sedmično.
 
U Srbiji se nedelja po pravilu tretira kao neradni, odnosno dan za odmor. U Savezu samostalnih sindikata trgovine Srbije podsećaju da u zakonu ipak treba da piše da je nedelja dan odmora, a ne da je „po pravilu dan odmora”, kako je prema važećem zakonu. Naglašavaju i da zahtev da se zabrani rad prodavnica nedeljom u Srbiji ne znači zalaganje za manje rada, jer prema zakonu radna nedelja traje pet dana, sedmično se radi po 40 časova, a rad nedeljom nije regulisan.
Radoslav Topalović, predsednika Saveza samostalnih sindikata trgovine, podseća da je u zemlji trenutno angažovano oko 300.000 trgovaca koji u proseku mesečno zarade oko 54.000 dinara, što je otprilike na nivou iznosa minimalne potrošačke korpe.
– Neosnovane su procene poslodavaca da će biti manji promet u radnjama ako nedelja i državni praznici budu neradni dani, jer će se kupci u istom obimu snabdevati radnim danima. Kupac koji je rešen da pazari neki proizvod, kupiće ga ili dan ranije ili dan kasnije. Zato, ti prigovori nisu utemeljeni. Drugo, ukidanjem nedelje kao radnog dana neće biti smanjena potreba za angažovanjem radnika, već naprotiv, više njih biće potrebno da radi, recimo, subotom i ponedeljkom, jer će tada biti i više prometa – smatra Topalović. Podseća da početak i kraj radnog vremena nije stvar kolektivnog pregovaranja nego je Zakonom o radu regulisano da radna nedelja traje 40 časova. Zato je ovaj sindikat tražio da se izmeni taj propis kako bi nedelja bila neradni dan, a da izuzete budu samo institucije koje su od javnog značaja i moraju da rade nedeljom. Od prve inicijative prošlo je  sedam godina, ali niko nije bio voljan da se ozbiljnije time pozabavi, ni Socijalno-ekonomski savet, ni Ministarstvo za rad i zapošljavanje, jer su to institucije kojima su sindikati podnosili inicijative.
Savez samostalnih sindikata je na tu temu svojevremeno čak i anketirao radnike, a analiza je pokazala da većina zaposlenih ne želi da radi nedeljom.
– Nisam siguran da bi sada, u naletu ove inflacije, isto tako razmišljali. Verovatno bi pristali da rade nedeljom za veću naknadu. Zato podržavamo inicijativu da se rad nedeljom plaća kao i državni praznik, da dnevnica bude 110 odsto tog dana – dodaje Topalović. Navodi da onaj ko mora na posao nedeljom zaista treba da bude više plaćen, zato što više radi i nije sa porodicom.
Podsećanja radi, onaj ko radi nedeljom ne ostvaruje po zakonu pravo na uvećanu platu, sem u slučaju da to nije uređeno aktom između poslodavca i zaposlenog. Fiksno uvećanje zarade nije prepoznato jer je poslodavcima data mogućnost da rad organizuju kako njima odgovara. Stručnjaci za radno pravo naglašavaju da zbog uvećanja zarade za rad nedeljom ne bi bilo neophodno menjati Zakon o radu, jer je naš propis ekstenzivan u tom delu, pa je opštim aktom moguće predvideti razloge za uvećanje plate koja nije opisana u samom zakonu. Kako je ranije za „Politiku” objasnio Bojan Urdarević, profesor radnog prava na Pravnom fakultetu u Kragujevcu, ne postoji nikakva zakonska prepreka da se sa postojećim zakonom predvidi dodatno plaćeni rad i da se utvrdi iznos uvećanja zarade nedeljom.
– Samo, to niko neće da radi, jer ne postoji zakonska obaveza – naveo je on.
Predstavnici sindikata smatraju da neradna nedelja ne bi mogla da prouzrokuje nove otkaze, jer u trgovini već postoji manjak radne snage, ali poslodavci ipak tako ne misle. Strahuju od pada prometa i profita, smanjenja zarada, otpuštanja radnika u sektoru maloprodaje, nezadovoljstva potrošača...

Milatović: Cilj posete Srbiji revitalizacija političkih odnosa
Predsednik Crne Gore Jakov Milatović poručio je večeras, na svečanom prijemu u Crnogorskoj kući u Beogradu, da, nakon poseta Evropskim institucijama i sedištu NATO u Briselu, dolazi u Beograd „u nameri da da doprinos revitalizaciji političkih odnosa dve zemlje”. Prisustvo predsjednika Vučića na mojoj inauguraciji 20. maja, ministra Dačića na Samitu u okviru Procesa saradnje u jugoistočnoj Evropi u Podgorici 27. juna, i ova moja prva poseta Beogradu u tako kratkom vremenskom periodu upravo idu u prilog unapređenju odnosa dve države”, naglasio je Milatović.
Ukazao je na to da je revitalizacija političkih odnosa važna za unaprjeđenje ekonomskih odnosa, što ima za rezultat direktne benefite za privredu i građane dve zemlje, navodi se u saopštenju iz Kabineta crnogorskog predsednika.
Milatović je podsetio da je Srbija Crnoj Gori ubedljivo najveći trgovinski partner, sa robnom razmenom od 764 miliona evra prošle godine, što predstavlja petinu ukupnog prometa robe sa inostranstvom. Srbija je za nas i najveće turističko tržište. U 2022. ostvareno je 435 hiljada dolazaka turista iz Srbije u Crnu Goru, što je udeo od 21 odsto od ukupnog broja dolazaka stranih turista. Kada govorimo o strukturi, najviše noćenja ostvarili su turisti iz Srbije, i to nešto iznad 3 miliona ili 25,5 odsto od ukupnog brojaâ€ś, rekao je Milatović. Dodao je da je Srbija prošle godine bila i najveći strani investitor u Crnoj Gori sa 137 miliona evra ili 12 odsto ukupne vrednosti stranih direktnih investicija, što je u odnosu na 2021. povećanje od 80 odsto.
Uprkos podacima koje sam izneo, sa Srbijom, koja je naš najznačajniji ekonomski partner, Crna Gora nema odnose na nivou ambasadora i to ne iz tehničkih razloga, već političkih, dve zemlje nemaju zajedničke granične prelaze, kao što imamo sa Bosnom i Hercegovinom i sa Albanijom, platni promet predstavlja ozbiljnu poslovnu barijeru, naše Mešovite komisije za rešavanje ovih naizgled tehničkih pitanja se ne sastaju godinama unazad, a nikada nije održana zajednička sednica Vlada dve zemlje, konstatovao je Milatović. On je poručio da su, uprkos svim izazovima, veze između građana i privrede Crne Gore i Srbije ostale jake i da je stoga odgovornost ali i obaveza na državnicima dve zemlje da te odnose ne remete, već da ih unapređuju. Istakao je da, osim tradicionalnih veza i bliskih odnosa, Crnu Goru i Srbiju trajno povezuju zajednički ciljevi, pre svega regionalna stabilnost i članstvo u Evropskoj uniji.
„Posvećenošću ovim ciljevima dajemo dobar zamah proevropskom razvoju Zapadnog Balkana. Uveren sam će politički odnosi Crne Gore i Srbije ići uzlaznom putanjom u periodu pred nama i da će to biti dobar zamajac za dodatno unapređenje ekonomskih, kulturnih i sveukupnih odnosa, rekao je Milatović. On je ukazao i na značaj jačanja veza sa zajednicom Crnogoraca u Srbiji i njihove povezanosti sa Crnom Gorom.
Kako je najavljeno, Milatović će se sutra, uz ceremonijalni doček ispred Palate Srbija, sastati sa predsednikom Srbije Aleksandrom Vučićem, a nakon toga i sa predsednikom Narodne skupštine Vladimirom Orlićem.
Predviđeno je da predsednik Crne Gore u okviru posete položi venac na Spomenik neznanom junaku na Avali uz vojne počasti, kao i da položi cveće ispred Osnovne škole „Vladislav Ribnikar”, prenosi Tanjug.

Viljnus zbog NATO samita kao tvrđava, sistemi Patriot usmereni ka Kaljiningradu
VILjNUS – NATO je pretvorio Viljnus, prestonicu Litvanije, u tvrđavu branjenu naprednim oružjem kako bi zaštitio američkog predsednika Džozefa Bajdena i druge lidere Alijanse na samitu sledeće nedelje, koji se održava 32 kilometra od litvanske granice sa ruskim saveznikom Belorusijom.
Više od 3.000 litvanskih vojnika brinuće o bezbednosti samita NATO-a u Viljnusu.
Šesnaest NATO saveznika poslalo je ukupno oko 1.000 vojnika da obezbeđuju dvodnevni samit 11. i 12. jula, koji se održava samo 151 km od same Rusije, prenosi Rojters.
 Mnogi od njih su poslali i napredne sisteme protivvazdušne odbrane koji nedostaju baltičkim državama.
„Bilo bi više nego neodgovorno da naše nebo bude nezaštićeno u trenutku kada Bajden i lideri 40 zemalja stižu“, rekao je predsednik Litvanije Gitanas Nauseda.
Nemačka je rasporedila 12 raketnih sistema Patriot, koji se koriste za presretanje balističkih i krstarećih raketa ili ratnih aviona.
Španija je dopremila sistem protivvazdušne odbrane NASAMS, Francuska šalje samohodne haubice Cezar, i uz Finsku i Dansku raspoređuje vojne avione u Litvaniji.
Ova zemlja je, uz Britaniju, isporučila sredstva protiv bespilotnih letelica.
Poljska i Nemačka su poslale snage za specijalne operacije pojačane helikopterima.
Drugi šalju opremu za borbu protiv bilo kakvih potencijalnih hemijskih, bioloških, radioloških i nuklearnih napada.
Litvanski predsednik vidi ove akcije saveznika kao potvrdu da je potrebno da NATO hitno uspostavi stalnu protivvazdušnu odbranu u baltičkim državama.
„Razmišljamo o tome šta će se desiti nakon završetka samita i radićemo sa saveznicima na stvaranju rotirajućih snaga za trajnu vazdušnu zaštitu“, rekao je on novinarima.
U selima pored beloruske granice, meštani su saopštili Rojtersu da se osećaju potpuno bezbedno, uprkos ponudi Minska da se tu nakon pobune smeste ruske plaćeničke trupe Vagner grupe i rusko nuklearno oružje.
Na aerodromu u Viljnusu, osam nemačkih raketnih bacača Patriot raspoređeno je sa cevima usmerenim u pravcu ruskog Kalinjingrada, a još dva prema Belorusiji.
„Znate gde se nalazite geografski i prilično dobro znate odakle pretnja dolazi. Litvanija je tražila od nas zaštitu samita, a takođe je NATO tražio pomoć od Nemačke. Ovo je naš odgovor“, rekao je potpukovnik Štefen Lib, komandant jedinice Patriota.
Litvanija je utrostručila jedinice pogranične straže na beloruskoj i ruskoj granici tokom leta, uz oficire iz Letonije i Poljske.
Dve zemlje su takođe poslale policiju da pomogne u patroliranju po Viljnusu.
Gradonačelnik Viljnusa je preporučio stanovnicima da odu na odmor van grada, ako žele da izbegnu gužve u saobraćaju, jer će veliki delovi centra prestonice biti zatvoreni tokom samita.
Kako javlja izveštač Tanjuga, deluje da su građani poslušali apel gradonačelnika, s obzirom na to da je na ulicama prisutan mali broj ljudi, policija patrolira i povremeno prolaze vozila pod njenom pratnjom.
Grad je okićen zastavama Litvanije, Ukrajine i NATO-a.

Zemljotres jačine 5,6 stepeni po Rihteru pogodio Tajvan
Zemljotres jačine 5,6 stepeni po Rihterovoj skali pogodio je danas Tajvan, saopštio je američki Geološki zavod.
Epicentar zemljotresa bio je 87 kilometara istočno od grada Hengčuna sa oko 31.200 stanovnika.
Do sada nema izveštaja o eventualnim žrtvama ili šteti.
Nije izdato upozorenje na cunami, preneo je Tas, prenosi Tanjug.

Petković: Svečlja kriminalizacijom Srba opravdava prisustvo parapolicije
Direktor Kancelarije za Kosovo i Metohiju Petar Petković ocenio je danas da je pokušaji ministra unutrašnjih poslova privremenih prištinskih institucija Dželjalja Svečlje da kriminalizuje Srbe sa severa KiM imaju za cilj da opravdaju, kako je naveo, protivpravno prisustvo parapolicijskih jedinica, „gde danonoćno terorišu srpski narod”.
„Lažni ministar, a pravi nasilnik i ekstremista Dželjalj Svećlja, zajedno sa njegovim okupacionim falangama preobučenim u odela Kosovske policije, jedini su kriminalci na severu Kosova i Metohije i tu nemaju šta da traže”, naveo je Petković u saopštenju. Poručio je da bi bilo najbolje da Svećlja „pođe od sebe i optužnice koja je godinama podignuta protiv njega zbog napada kamenicama na pripadnike tzv. Kosovske policije, ali i zbog prevrtanja vozila misije Euleks”.
Dodao je da bi Svećlja, umesto što „nezakonito da privodi Srbe navodnom poznanju pravde i prava”, trebalo prvo sam da prestane da beži od tog istog prava i pravde.
„Da li je sprovođenje reda i zakona to što je kukavički poslao svoje falange da duge cevi uperuju u sina predsednika Aleksandra Vučića zbog jedne majice? Da li je vladavina prava kada Kurtijevi specijalci pucaju u leđa Dragiši Galjku, Miljanu Deleviću, Milanu Jovanoviću, braći Stojanović iz Gotovuše? Ili, kada brutalno pretuku srpsku decu Daru i Kristijana”, zapitao je Petković. Naglasio je da „hibridni rat koji Svećlja kukavički vodi iz Prištine protiv svega srpskog i posebno severa Kosova i Metohije”, rezultirao time da „nema tog čestitog Srbina koji bi ni javno ni tajno pristao da bude alibi Svećlji u njegovoj bolesnoj opsesiji okupacije severa i proterivanja Srba sa Kosova i Metohije”.
„To mu nikada neće uspeti”, poručio je Petković. Svečlja je ranije danas u intervjuu portalu Košev rekao da nije protiv srpskog naroda, već, kako tvrdi â€žšovinističkih projekata Srbije i kriminalaca”.

Srbija se neće deliti
Novi Sad – Na Sretenje Srbija obeležava dva velika događaja: 205 godina od podizanja Prvog srpskog ustanka i 174 godine od donošenja Sretenjskog ustava. Zato je 15. februar, Dan državnosti Srbije, Dan Vojske Srbije, ali i praznik njene ustavnosti. Dve ličnosti koje posebno ovekovečuju ova dva dana jesu vođa Prvog srpskog ustanka Karađorđe Petrović i pisac Sretenjskog ustava Dimitrije Davidović – podsetio je predsednik Republike Srbije Boris Tadić prilikom održavanja jučerašnje vojne pokazne vežbe „Sretenje 2009.“ u Novom Sadu.– Upornost vođe Prvog srpskog ustanka Đorđa Petrovića – Karađorđa, ugled koji je ubrzo stekao u narodu i sposobnost da izađe na kraj sa vojvodama koje često nisu bile u stanju da razlikuju opšti interes od pojedinačnog, nacionalni od privatnog, učinili su Karađorđa nespornim vođom Prvog srpskog ustanka i utemeljivačem moderne srpske državnosti. Kao što je srpska državnost prešla težak put do svog punog ostvarenja, tako je i srpska ustavnost imala sličnu sudbinu. Sastavljanjem prvog srpskog ustava, nazvanog Sretenjskim, Dimitrije Davidović je ostavio veliki amanet srpskom narodu. Ostavio mu je zadatak da uvek mora da prednjači u ostvarenju sloboda i ljudskih prava.
Ovaj ustav napisan je tako da obezbedi modernizaciju i evropeizaciju Srbije, zaštitu građana pred državom i preobražaj Srbije u pravnu državu u kojoj su zaštićena ljudska i imovinska prava svih. U Glavi 11. Sretenjskog ustava zabeleženo je da smo svi bez razlike jednaki pred zakonima. A dobro je da se uvek podsetimo onog što je zapisano te 1835. godine.
Tadić je ukazao da je Kosovo i Metohija najvažnije i najosetljivije pitanje naše, ali i regionalne i evropske bezbednosti i politike. – Mi ostajemo čvrsto opredeljeni da svoja legitimna prava na svojoj teritoriji branimo pravnim i demokratskim sredstvima, a ne silom. Srbija nikada neće priznati nezavisnost Kosova i, poštujući međunarodno pravo i vlastite legitimne interese, svoj integritet na Kosovu braniće na pravnom terenu, pred Međunarodnim sudom pravde. Za Srbiju 17. februar je samo datum kada je donet jedan protivpravni akt, kada je Priština nelegalno proglasila Kosovo za takozvanu državu. Godinu dana kasnije svima je jasno da Kosovo nije država. Našim sugrađanima na Kosovu poručujemo da njihova država brine o njima i njihovim interesima.
– Srbija nikada neće priznati nezavisnost Kosova i, poštujući međunarodno pravo i vlastite legitimne interese, svoj integritet na Kosovu braniće na pravnom terenu, pred Međunarodnim sudom pravde. Za Srbiju 17. februar je samo datum kada je donet jedan protivpravni akt, kada je Priština nelegalno proglasila Kosovo za takozvanu državu. Godinu dana kasnije svima je jasno da Kosovo nije država. Našim sugrađanima na Kosovu poručujemo da njihova država brine o njima i njihovim interesima.
– Talas globalne ekonomske krize još nije dobio najveću snagu i niko u svetu ne može da predvidi koliko će trajati i kakve će posledice imati. Vladin program mera za ublažavanje negativnih efekata krize po ekonomiju Srbije podređen je odbrani naše privrede, stabilizaciji dinara i očuvanju standarda građana.
Predsednik Srbije Boris Tadić naglasio je da je članstvo u Evropskoj uniji kao strateški cilj naše zemlje jasno određen i potvrđen na svim izborima odlukom građana. Uprkos finansijskoj krizi u kojoj se svet nalazi i njenom uticaju na međunarodne odnose, mi ćemo, rekao je on, taj svoj istorijski cilj ostvariti zbog sebe, zbog boljeg života naših građana, zbog naše dece iznad svega. Moramo da završimo saradnju sa Haškim tribunalom i to je jedini politički uslov za članstvo u EU. – Nema odustajanja. I uprkos preprekama, nema mesta neverici, skepticizmu i malodušnosti. Srbiji je potreban novi impuls i mi ćemo sa novom energijom u sebi uspeti, jer je ovaj narod imao snage da pobedi sve prepreke uvek kada je bilo jasne svesti o cilju, kada je bilo jedinstva, ozbiljnosti, pristojnosti i rada. Osim članstva u Evropskoj uniji, želimo najbolje moguće odnose sa Rusijom i SAD, a Srbija čini sve da region bude stabilan i miran i da dobri odnosi budu osnova regionalnog prosperiteta.
Predsednik Tadić je naglasio da bez Srbije i njenih potencijala nijedna regionalna inicijativa nema izgleda za uspeh. A sa Srbijom, svaki ekonomski, politički i mirovni proces na zapadnom Balkanu ima budućnost. Regionalna stabilnost je zato naš državni interes, ali i interes svih građana koji žive na ovom našem balkanskom prostoru. – Ovde, u Novom Sadu, našoj pokrajini, Vojvodina će Statutom koji će biti u skladu sa Ustavom Srbije dobiti ono što joj Ustav garantuje i time ni na koji način neće biti narušeno jedinstvo zemlje. Decentralizacija je tradicija Srbije, a Vojvodina kao regija ima nedvosmisleni evropski, ali pre svega srpski karakter. Ona je sastavni deo Srbije i uvek će tako biti.
Želim da otklonim svaku sumnju, strepnju i strah i da zatražim da se ispolitizovana nadvikivanja o Statutu Vojvodine prevedu u argumentovanu demokratsku diskusiju. – Na Dan državnosti obeležavamo i simbolički jedinstvo Srbije, njenu teritorijalnu celovitost i nedeljivost. Obeležavamo slobodarsku tradiciju srpskog naroda, ali i poštovanje svih građana Srbije: Srba, Mađara, Bošnjaka, Roma, Hrvata, Slovaka, Rumuna, Rusina, Bunjevaca, Goranaca, Albanaca, Vlaha, Crnogoraca, Makedonaca... Slavimo obnovu državnosti, ali i postojan rad na unapređenju ljudskih prava i sloboda, poštovanju vere, tradicije, kulture i identiteta. Okrenuti ka evropskoj budućnosti Srbije, čuvamo svoj suverenitet, integritet i dostojanstvo da bi nam država bila onakva kakvu želimo: jaka, stabilna i poštovana u svetu – poručio je predsednik Tadić i građanima Srbije čestitao Dan državnosti, a pripadnicima Vojske njihov praznik.
U vojnoj vežbi „Sretenje 2009” učestvovalo je 836 pripadnika VS, oko 60 borbenih i neborbenih vozila, borbenih sistema i specijalnih vozila, oko 20 plovila i 10 vazduhoplova, među njima i dve bespilotne jedinice koje se u našoj vojsci prvi put koriste od prošle godine kao i superiorni avioni „mig-29”, koji su lane remontovani u Rusiji.
Pored predsednika Tadića, vežbu su posmatrali i predsednica parlamenta Slavica Đukić-Dejanović, zamenik premijera Ivica Dačić, potpredsednik Vlade Božidar Đelić, ministar odbrane Dragan Šutanovac, zastupnik načelnika Generalštaba VS general Miloje Miletić, više ministara, pokrajinskih i gradskih zvaničnika i drugi gosti.
Slavoljub Živković

Dugonogi i plavokosi briselski špijuni
Od našeg stalnog dopisnika
Brisel, 13. februara – Evropska komisija suočena je sa rizikom špijunaže, a agenti su infiltrirani među lobistima, novinarima i „dražesnim dugonogim stažistikinjama” u jednoj od najvažnijih evropskih institucija, upozorili su juče na navodnu opasnost portparoli EK u Briselu.
„Kao svaka velika organizacija, koja operiše osetljivim i poverljivim informacijama, EK je privlačna za ljude koje nastoje da ostvare pristup tim informacijama”, saopšteno je na redovnoj konferenciji za novinare. Istoga dana, nemačka štampa citirala je poverljivu prepisku direktora obezbeđenja EK sa šefom službe za ljudske resurse u kojem je upozorenje o narastajućem riziku od špijunaže.
„U mnogim zemljama tragači za informacijama, lobisti, novinari, privatne agencije i drugi nastavljaju da traže osetljive i tajne informacije”, stoji u pismu.
Portparoli su naglasili da je opasnost od špijunaže svakim danom sve veća ponavljajući da u velikom broju zemalja lobisti, novinari, privatne agencije i slobodni strelci i dalje neprestano traže osetljive i tajne podatke kojima raspolaže Komisija. „Da se razumemo, ne upiremo prstom u novinare. To može biti stažistkinja plave kose i dugih nogu”, saopštila je EK.
Međunarodna udruženja novinara sa sedištem u Briselu odmah su reagovala protestom kritikujući ovaj postupak EK. „Ovaj način obraćanja javnosti baca ljagu na svakog novinara obavijajući ga oblakom sumnje”, kazao je Ejden Vajt, generalni sekretar Evropske novinarske federacije, koja okuplja oko 260.000 novinara iz 30 država. Lorenco Konsoli iz Međunarodne novinarske asocijacije, koji predstavlja oko 500 novinara stalno akreditovanih u evropskim institucijama, kazao je da je dužnost novinara da istražuju i postavljaju pitanja, kao i da izbore pristup dokumentima koje bi neki političari zbog sopstvenog interesa radije zadržali daleko od očiju javnosti.
Lobisti nisu javno reagovali, iako je njihov rad ovde javan kao i novinarski. Oni se ne ustručavaju da pozovu novinara ili diplomatu na ručak i zatraže medijsku podršku za sopstveni projekat ili važnu poslovnu informaciju. U njihovim službenim fondovima za to uvek ima dovoljno novca.
Iako prepiska službenika EK podseća na istrgnutu stranicu scenarija za „Balkanskog špijuna”, strah od špijunaže u Briselu svakako nije bez osnova, niti je ovo prvo upozorenje u Briselu. Šef obaveštajne službe Belgije Alen Vinants upozorio je nedavno u izjavi za flamanski dnevnik „De Morgen” na „veliki broj kineskih i ruskih novinara koji trče po Briselu, a pitanje je da li uopšte imaju novinarsko obrazovanje”, kazao je Vinants. On je ocenio da se među 1.200 akreditovanih novinara u Briselu skriva i koje tuce špijuna”. 
Devojke i mladići stažiraju u svim institucijama EU, kao i u diplomatskim predstavništvima. U nekim ambasadama mlade pripravnice i stažistkinje zaista odgovaraju opisu koji su naveli portparoli EK, ali teško je reći da su špijuni.
U ambasadi jedne važne svetske države one dočekuju goste u holu i ljubazno im pokazuju put do sale za prijem ili konferenciju, započinjući uzgred laku konverzaciju. U pabovima i restoranima u okolini evropskih institucija zajedno ručaju i često gledaju fudbal i ispijaju pivo novinari, diplomati, portparoli, vozači visokih funkcionera i mnogi službenici EU, a naravno to su idealna mesta za razmenu informacija. Da li tu neko nekoga špijunira ili ne, teško je reći, ali na takvim mestima poznanstva se lako sklapaju, ali se i brzo zaboravljaju.  
Međutim, u arhivama rešenih slučajeva špijunaže po pravilu su završavali upravo funkcioneri i službenici važnih institucija, koji imaju pristup poverljivim informacijama, a veoma retko ili nikada novinari, kako je primetio jedan od briselskih dopisnika.
Vladimir Jokanović
-----------------------------------------------------------
30.000 agenata
Jedan novinar nedavno je objavio knjigu o Briselu kao centru svetske špijunaže, iznoseći podatke da je u gradu aktivno oko 30.000 agenata. Pored Evropske komisije u Briselu je sedište Saveta EU, Evropskog parlamenta, NATO-a, kao i ambasada većine zemlja sveta i drugih diplomatskih predstavništava.

Las Vegas ljut na Obamu
Od našeg stalnog dopisnika
Vašington, februara – Alal mu vera, dobro ih je potkrpio, pa neka se sada češkaju po glavi, oduševljen je prijatelj, podržavalac kritike novog šefa Bele kuće Baraka Obame na račun luksuziranja direktora kompanija koje su od države dobile milijarde dolara da ne bi propale. Slično reaguje i većina Amerikanaca. Ne i Las Vegas.
„Kockarska prestonica” se ne protivi predsednikovim antikriznim merama, ali smatra da ju je jednom opaskom destabilizovao. Pogođena je, ističu njeni političari i mediji, Obaminom porukom da lideri firmi, spalih na „budžetske jasle” – „ne treba da idu u Las Vegas, o trošku poreskih obveznika”. Takvim komentarom Vi ste nam naneli štetu, prebacio mu je u pismu gradonačelnik Oskar Gudman, zatraživši potom u televizijskom intervjuu da se predsednik izvini.
Neočekivana nota
Zadali ste udarac celoj kongresnoj industriji, a posebno našem gradu, dodaje se u toj, reklo bi se neočekivanoj protestnoj noti. Gudman smatra, naime, da je Obama pominjanjem Las Vegasa u negativnom kontekstu odvratio mnoge od posete gradu zavisnom od turizma – oblasti u kojoj se pročuo po kockarnicama, ali i kao konferencijski centar.
„Dva giganta s njujorškog Volstrita već su mu, posle predsednikove prozivke, otkazali skupove. Nismo zaslužili da ispaštamo zbog tuđih mana”, kažu građani, koji slute da će i druga važna klijentela odustati od predviđenih aranžmana, što će im dodatno skresati prihode ionako umanjene privrednom recesijom. Već je, preciziraju, prošle godine broj gostiju opao za 4,4 odsto a u decembru za čitavih 11 procenata, pa nam samo fali da im se „odozgo” sugeriše da su dolasci ovamo protivni državnim interesima…
Obama se verovatno čudi šta ga je „snašlo iz čista mira”. Hteo je jedino da izrazi nezadovoljstvo nacije elitnim privilegijama i razmetanjima mimo opštih muka, a dočekala ga je „paljba” iz lokalnog „ćoška”.
U Nevadi, gde je Las Vegas najveći grad, uzrujali su se i savezni funkcioneri Demokratske partije, kojoj pripadaju i Obama i Gudman. Najopsežnija je bila kongresmenka Šeli Berkli. Turizam je, saopštila je, jedna od najvažnijih američkih privrednih grana i ne treba je sasecati jer od nje žive milioni ljudi.
„Bez obzira na to da li se radi o učeničkim ekskurzijama do vašingtonske Bele kuće ili do skupova u salama Las Vegasa”, poručila je, uz ostalo, praveći posredno poređenje između poseta predsedničkoj rezidenciji i zdanjima u koja se zalazi po sopstvenom prohtevu a svakako ne u đačke svrhe.
Šefu države zamerku je uputio i Hari Rid, vođa senatske većine čiji je član, do pobede na izborima za šefa države, bio i Obama. Izrazio je, doduše, solidarnost s liderovim potezima za obuzdavanje menadžerskih troškarenja na račun poreskih obveznika, ali ga je i podsetio da to ne treba da ide na uštrb Las Vegasa „koji je najbolje mesto u SAD za okupljanja sa odgovarajućom namenom”.
Osećajući, već po prirodi funkcije, potrebu i da objedini naglo razbijene redove u sredinama kojima pripada, Rid je napomenuo da je u izbornoj kampanji Obama često navraćao u Nevadu i da će joj uskoro opet doći.
Bila bi to misija, čini se, i za osporavanje aktuelne konstatacije lokalne televizije KTNV da predsednik „ne stiče prijatelje” u Las Vegasu, i to baš u vreme kad agituje za što širu podršku svom stabilizacionom planu.
Iako u tom prepucavanju nije pomenuto, kockanje se „osećalo u vazduhu”. Ono kao takvo nije, međutim, bilo povod za nesporazume. I Obama je, po sopstvenim i iskazima svedoka, voleo da odigra poneku partiju pokera.
Ulog je bivao skroman, kažu, a on je igrao bez upuštanja u prevelike rizike, posvećujući se više, kako je rekao, sklapanju i učvršćivanju poznanstava, kao i veza s političkim neistomišljenicima. Pojedini posmatrači su njegovu ispoljenu hladnokrvnost pa i nonšalantnost u teškim trenucima izborne kampanje, u kojoj je startovao kao autsajder, delimično pripisivali uvežbanosti u igri gde uverljiviji imidž i postojaniji živci često prevagnu nad jačim kartama.
San i košmar
Kocka, čiji je ovdašnji epicentar Las Vegas, deo je i klasičnog „američkog sna” i modernog košmara, tvrde poznavaoci. Mami mogućnošću za brzo pojedinačno bogaćenje dok većini takmaca priređuje siromašenje, kako se ispostavilo i u sadašnjoj krizi Volstrita, čiji su se „veliki igrači” poneli kao nedovoljno pripremljeni ili kockari bez ličnog rizika. „U bulu” su (pošto su se unapred opskrbili unosnim garancijama) uvalili sve, osim sebe: svoje kompanije, celu naciju pa i svetsko tržište novca i radne snage.
Suočen sa iskušenjima kakvih nije bilo od Velike depresije pre sedam-osam decenija, Obama je u više navrata kazao kako nema prekretnički „čarobni štapić”. Tom stvarčicom je, međutim, dobro baratao mladi Dejvid Šimši, ali mu nije pomoglo. Izgubio je posao mađioničara u jednom od kazina Las Vegasa, koji je u krizi pribegao otpuštanju kao najjednostavnijoj meri.
Ako nema mesta ni za majstore „abrakadabre”, šta onda da očekuju mase kojima su iluzionističke tačke „dokazi da postoje čuda”? Ni Las Vegas ne zna odgovor na to pitanje.
Protestuje jedino protiv primisli da spada među uzročnike raširenih poroka, jer je izrastao iz samo jednog njihovog manjeg i to legalizovanog dela. A iz koga država ubira basnoslovne prihode za budžet, odakle sada šalje pomoć postradalima u mnogim kockanjima, koja se tako ne zovu.
Momčilo Pantelić

Vijagra za političku moć
Od našeg dopisnika
Vašington, februara – Stvari su se promenile, kaže jedan vremešni građanin ogromnog Sjudad Meksika, a glava mu je čak i kroz proređenu belu kosu pretvorena u crvenu bulku. Detalji „promene” mogu se samo naslutiti. Odnedavno Anhel Posada Sandoval (74) u okviru programa za pomoć starijim građanima Sjudad Meksika dobija redovno „socijalnu pomoć”. Ona se sastoji u isporuci besplatnih pilula vijagre. Sudeći po boji Sandovalovog lica, po dečačkom osmehu na licu, socijala je ovoga puta pogodila u najznačajniju tačku meksičkog mačo imidža. I promenila mu život.  
U julu slede delimični parlamentarni izbori, a gradonačelniku Sjudad Meksika Marselu Ebrardu nije mnogo toga na raspolaganju da motiviše birače. Megapolis je zagušen u saobraćaju i smogu, kriminal, ubistva, krađe, kidnapovanja…Tortilje su sve skuplje, jer kukuruz odlazi na biogorivo, ali romantični marijači i dalje pevaju svoje ljubavne serenade: Ajajajaaaaj…bela golubica (paloma blanka) sletela je i na prozor sedamdesetogodišnjaka.
Mnogo toga u popravljanju duha grada može se uraditi i za male pare: nedavno je ubačen pesak oko javnih bazena, pa su posađene i nekolike palme, tako da su kupališta zamirisala na Karibe. Nedeljom se u glavnim avenijama obustavlja automobilski saobraćaj i pretvara u biciklistički raj. Radnimdanom na najprometnijim linijama uvedeni su „polno čisti” autobusi. U gradskom prevozu „samo za žene”, one ulaze bez straha da će u gužvi biti štipkane i pipkane…
Za ovaj zaljubljeni vikend, za Dan svetog Valentina naravno, slavi se u masovno u zemlji sombrera, gradska vlada organizuje takmičenje u francuskim poljupcima. Pesma „Besame mučo”, što bi u prevodu značilo „Ljubi me mnogo”, nedavno je postala turistički slogan meksičke prestonice.
Gradonačelnik Ebrard, levičar po opredeljenju, predsedavaće žiriju koji će oceniti kvalitet i dužinu poljubaca. Pružiće, na radost svojih sugrađana, i lični primer. Kad u zagrljaj stegne svoju suprugu, nekadašnju popularnu glumicu iz meksičkih TV romana, mnogi će se odlučiti da uprkos svim nedaćama glasaju za „crvenije”.
Ebrard računa da bi njegovi snovi, da kao predstavnik Partije demokratske revolucije postane čak i predsednik 2012, mogli i da se ostvare, uz malu injekciju romantike u sumornoj svakodnevici. Na kraju, svaka revolucija zasniva se na slobodi i maštarijama. U svom liberalnom zanosu Ebrard je izgurao projekat za legalizaciju pobačaja, bori se za prava gej zajednica, ali istovremeno isteruje preprodavce sa ulica, divlje taksiste iz saobraćaja, namerava da produži metro i autobuske linije…Ništa od toga nije izazvalo toliku polemiku, kao ideja da se „ljudima u zlatnom dobu” povrati osmeh. „Svako ima pravo na sreću”, kaže gradonačelnik(49), kao da ponavlja eho iz ustavnog opredeljenja bogatog severnog suseda. Siromašniji slojevi u godinama odavno su izgubili pravo na socijalno zdravstveno osiguranje, pa Ebrard s pravom konstatuje da „društvo koje ne mari za svoje stare gubi ponos i dostojanstvo”.
Za sada nema mnogo Meksikanaca koji su spremni da sa štapom krenu u dispanzer po besplatnu „pilulu sreće”. Za one koji dođu organizuju se i drugi pregledi: analiza krvi, nivo šećera, meri pritisak…Hipertenzija, debljina i depresija su bolesti koje su poprimile epidemijske razmere.
Ebrardovi protivnici iz partije na vlasti ljutito protestuju protiv njegove „politike za pospešivanje potencije”:„Zašto bismo ohrabrivali stare da vode seksualni život, pita se pedesetdevetogodišnji političar iz partije na vlasti Fidel Erera. Postoje priroda i Bog. Ne igrajte se Bogom.”
Ali „neznabošci” ga ne slušaju, ubeđeni da će godina krize, uz pomoć svemoćnih pilula, doprineti da levica poput „Brzog Gonzalesa” naraste do najvišeg mesta na vlasti u Meksiku. 
Zorana Šuvaković

Pregovori sa talibanima iza Holbrukovih leđa
Dok se svakog dana očekuje da iz Bele kuće stigne vest o odluci Baraka Obame da pošalje nove vojne trupe u Avganistan, avganistanska vlada vodi tajne pregovore sa talibanima u nadi da se problemi mogu rešiti političkim sredstvima i pre nove najezde američkih vojnika. Prema saznanjima britanskog „Indipendenta”, saudijski princ Mukrin bin Abdulaziz al Saud, inače prvi čovek saudijske obaveštajne službe, posreduje u pregovorima Kabula i talibana i poprilično je ohrabren sastancima koje je imao na obema stranama.
Sastanci saudijskog princa u Avganistanu i Pakistanu predstavljaju novu rundu tajnih pregovora između predstavnika vlasti predsednika Hamida Karzaija i talibana, koji su nezvanično počeli septembra prošle godine. Pobunjeničke grupe su za svog predstavnika izabrale Aga Jana Mutasima, ministra finansija u bivšem talibanskom režimu, koji je, kako se veruje, imao veoma detaljnu diskusiju sa saudijskim zvaničnicima kako na nedavnom sastanku u Pakistanu, tako i u toku posete saudijskoj kraljevini za vreme ramazana.
S druge strane, avganistanski predsednik ne propušta priliku da pozove sve, kako kaže, opozicione lidere da se vrate u zemlju čime pokušava da počne pregovore, strahujući da će nova američka ofanziva samo povećati civilne žrtve i u potpunosti ugroziti mogućnost mirovnog procesa.
On je, štaviše, pozvao bivšeg talibanskog izaslanika u Njujorku (za vreme 11. septembra) Abdula Kahima Mudžahida da se vrati u zemlju i da mu pomogne u procesu pomirenja. Mudžahid je to, po svemu sudeći, prihvatio budući da je sa Karzaijevim starijim bratom Kajumom učestvovao na prvom sastanku sa pobunjenicima, održanom u Meki pod pokroviteljstvom kralja Abdulaha.
„Princ Mukrin je uticajan čovek i njegovo učešće u pregovaračkom procesu je veoma važno. Razgovori koje je imao ovde u Kabulu bili su na najvišem nivou, a sa druge strane naoružane opozicione grupe ga veoma poštuju. Postavljenje Aga Jana Mutasima je takođe važno jer on ima veoma dobre odnose sa Saudijcima, a pri tom ga talibanski pobunjenici shvataju ozbiljno”, kaže bivši talibanski ambasador, a prenosi „Indipendent”.
Međutim, Karzaijeva nastojanja da postigne izvestan napredak pre američke vojne akcije imaju veoma male šanse, naročito zato što i njegov rejting u Vašingtonu postepeno pada. Iako izabran za predsednika Avganistana kao „američki čovek”, američke diplomate se sve više mršte i podižu obrve na Karzaijeve izjave. Kada je u novembru prošle godine rekao da će u zamenu za mir zaštititi lidera talibana mulu Mohameda Omara, svidelo se to međunarodnoj zajednici ili ne, Karzai je izazvao podeljena mišljenja među predstavnicima zemalja NATO-a.
„Pozvaćemo sve talibane koji nisu deo Al Kaide, nisu deo terorističkih mreža a žele da se vrate u zemlju i u njoj žive u skladu sa ustavom Avganistana, da se vrate u svoju zemlju”, rekao je Karzai na nedavnoj konferenciji o bezbednosti u Minhenu, apelujući na međunarodnu zajednicu da podrži, kako se izrazio, nastojanja njegove vlade da se postigne pomirenje.
Iako je delegacija Saveta bezbednosti Ujedinjenih nacija u decembru prošle godine utvrdila da postoji sve veća nacionalna podrška ovakvom stavu Karzaija, američke diplomate još nisu dale otvorenu podršku ovakvoj politici. Štaviše, postoji velika šansa da zbog ovakvih ideja SAD uskrate podršku Karzaiju na predsedničkim izborima koji će se održati 20. avgusta.
Osim toga, novoimenovani izaslanik SAD za Avganistan i Pakistan Ričard Holbruk nije se izjašnjavao o mogućim pregovorima sa talibanima već se zasad fokusira na „novi pristup” prema Avganistanu, koji se zasniva na boljoj vojnoj saradnji sa saveznicima, centralnoj komandi i povećanju broja trupa po „iračkom receptu”. Prema njegovom mišljenju, „neophodne su nove ideje, bolja koordinacija sa američkom vladom, saveznicima NATO-a i drugim zainteresovanim zemljama, kao i vreme da se sve uradi na pravi način”.
Iako su mu talibani priredili „dobrodošlicu” trostrukim bombaškim napadom u centru Kabula, Holbruk u toku ovonedeljne turneje po regionu nije davao izjave, poštujući stav da dolazi samo da „sluša i uči”. Ali, bez premca, najnoviji napadi osnažiće odlučnost Vašingtona da „nova politika” u Avganistanu počne dopremanjem nekoliko hiljada vojnika.
Međutim, i američki i ruski eksperti ističu da SAD moraju da promene politiku prema ratu u Avganistanu i shvate da se pre ili kasnije sa vojnih mera mora preći da politički nivo i pregovore.
Ruslan Aušev, ruski general koji je služio u Avganistanu za vreme sovjetske okupacije a kasnije bio predsednik Ingušetije, rekao je nedavno da SAD moraju da počnu da razgovaraju sa talibanima ukoliko žele da budu uspešne u tom konfliktu.
„Napravili smo političku grešku, a ta politička greška je vodila ka vojnim greškama”, rekao je Aušev o desetogodišnjoj sovjetskoj okupaciji, podsećajući da se Amerikanci i NATO sada, za razliku od Rusa, suočavaju sa fanatičnim verskim pokretom, koji je jak i uticajan.
Pedi Ešdaun, bivši visoki predstavnik za Bosnu i Hercegovinu, rekao je za TV mrežu „Al Džazira” da će „pre ili kasnije (SAD) morati da razgovaraju sa talibanima”, ali je dodao da će borci nerado da pregovaraju „u trenutku kada misle da pobeđuju”.
„Međunarodna zajednica mora da govori jednim glasom, ona mora da ima koordiniran plan, što trenutno nema”, rekao je Ešdaun.
N. Radičević

Zelenski još nije doneo odluku da li će prisustvovati samitu NATO-a u Viljnusu
KIJEV – Ukrajinski predsednik Volodimir Zelenski još nije doneo konačnu odluku da li će ići na samit NATO-a u Viljnusu, izjavila je danas potpredsednica ukrajinske vlade za evropske i evroatlantske integracije Olga Stefanišina.
Ona je za ukrajinske medije rekla da će konačna odluka Zelenskog o prisustvu samitu NATO-a biti doneta u zavisnosti od završnih dokumenata tog skupa na kojima se još radi, preneo je TAŠ.
Generalni sekretar NATO-a Jens Stoltenberg rekao je ranije da će Zelenski prisustvovati prvom sastanku Saveta Ukrajina-NATO na marginama samita.
Stoltenberg, međutim, nije obećao da će tokom samita u Viljnusu Ukrajina biti pozvana da se pridruži NATO-u nakon što se neprijateljstva u zemlji završe.

Teško do neradne nedelje u trgovinama
Tri godine posle Crne Gore, još jedna zemlja u našem okruženju zabranila je rad nedeljom. U Hrvatskoj je pre nekoliko dana stupio na snagu novi zakon o trgovini prema kojem će prodavnice nedeljom biti zatvorene. Zabrana ipak nije potpuna, jer trgovci mogu odabrati 16 nedelja u godini tokom kojih bi eventualno mogli da rade. Radno vreme od ponedeljka do subote samostalno će određivati trgovac, ukupno do 90 sati sedmično.
 
U Srbiji se nedelja po pravilu tretira kao neradni, odnosno dan za odmor. U Savezu samostalnih sindikata trgovine Srbije podsećaju da u zakonu ipak treba da piše da je nedelja dan odmora, a ne da je „po pravilu dan odmora”, kako je prema važećem zakonu. Naglašavaju i da zahtev da se zabrani rad prodavnica nedeljom u Srbiji ne znači zalaganje za manje rada, jer prema zakonu radna nedelja traje pet dana, sedmično se radi po 40 časova, a rad nedeljom nije regulisan.
Radoslav Topalović, predsednika Saveza samostalnih sindikata trgovine, podseća da je u zemlji trenutno angažovano oko 300.000 trgovaca koji u proseku mesečno zarade oko 54.000 dinara, što je otprilike na nivou iznosa minimalne potrošačke korpe.
– Neosnovane su procene poslodavaca da će biti manji promet u radnjama ako nedelja i državni praznici budu neradni dani, jer će se kupci u istom obimu snabdevati radnim danima. Kupac koji je rešen da pazari neki proizvod, kupiće ga ili dan ranije ili dan kasnije. Zato, ti prigovori nisu utemeljeni. Drugo, ukidanjem nedelje kao radnog dana neće biti smanjena potreba za angažovanjem radnika, već naprotiv, više njih biće potrebno da radi, recimo, subotom i ponedeljkom, jer će tada biti i više prometa – smatra Topalović. Podseća da početak i kraj radnog vremena nije stvar kolektivnog pregovaranja nego je Zakonom o radu regulisano da radna nedelja traje 40 časova. Zato je ovaj sindikat tražio da se izmeni taj propis kako bi nedelja bila neradni dan, a da izuzete budu samo institucije koje su od javnog značaja i moraju da rade nedeljom. Od prve inicijative prošlo je  sedam godina, ali niko nije bio voljan da se ozbiljnije time pozabavi, ni Socijalno-ekonomski savet, ni Ministarstvo za rad i zapošljavanje, jer su to institucije kojima su sindikati podnosili inicijative.
Savez samostalnih sindikata je na tu temu svojevremeno čak i anketirao radnike, a analiza je pokazala da većina zaposlenih ne želi da radi nedeljom.
– Nisam siguran da bi sada, u naletu ove inflacije, isto tako razmišljali. Verovatno bi pristali da rade nedeljom za veću naknadu. Zato podržavamo inicijativu da se rad nedeljom plaća kao i državni praznik, da dnevnica bude 110 odsto tog dana – dodaje Topalović. Navodi da onaj ko mora na posao nedeljom zaista treba da bude više plaćen, zato što više radi i nije sa porodicom.
Podsećanja radi, onaj ko radi nedeljom ne ostvaruje po zakonu pravo na uvećanu platu, sem u slučaju da to nije uređeno aktom između poslodavca i zaposlenog. Fiksno uvećanje zarade nije prepoznato jer je poslodavcima data mogućnost da rad organizuju kako njima odgovara. Stručnjaci za radno pravo naglašavaju da zbog uvećanja zarade za rad nedeljom ne bi bilo neophodno menjati Zakon o radu, jer je naš propis ekstenzivan u tom delu, pa je opštim aktom moguće predvideti razloge za uvećanje plate koja nije opisana u samom zakonu. Kako je ranije za „Politiku” objasnio Bojan Urdarević, profesor radnog prava na Pravnom fakultetu u Kragujevcu, ne postoji nikakva zakonska prepreka da se sa postojećim zakonom predvidi dodatno plaćeni rad i da se utvrdi iznos uvećanja zarade nedeljom.
– Samo, to niko neće da radi, jer ne postoji zakonska obaveza – naveo je on.
Predstavnici sindikata smatraju da neradna nedelja ne bi mogla da prouzrokuje nove otkaze, jer u trgovini već postoji manjak radne snage, ali poslodavci ipak tako ne misle. Strahuju od pada prometa i profita, smanjenja zarada, otpuštanja radnika u sektoru maloprodaje, nezadovoljstva potrošača...

Milatović: Cilj posete Srbiji revitalizacija političkih odnosa
Predsednik Crne Gore Jakov Milatović poručio je večeras, na svečanom prijemu u Crnogorskoj kući u Beogradu, da, nakon poseta Evropskim institucijama i sedištu NATO u Briselu, dolazi u Beograd „u nameri da da doprinos revitalizaciji političkih odnosa dve zemlje”. Prisustvo predsjednika Vučića na mojoj inauguraciji 20. maja, ministra Dačića na Samitu u okviru Procesa saradnje u jugoistočnoj Evropi u Podgorici 27. juna, i ova moja prva poseta Beogradu u tako kratkom vremenskom periodu upravo idu u prilog unapređenju odnosa dve države”, naglasio je Milatović.
Ukazao je na to da je revitalizacija političkih odnosa važna za unaprjeđenje ekonomskih odnosa, što ima za rezultat direktne benefite za privredu i građane dve zemlje, navodi se u saopštenju iz Kabineta crnogorskog predsednika.
Milatović je podsetio da je Srbija Crnoj Gori ubedljivo najveći trgovinski partner, sa robnom razmenom od 764 miliona evra prošle godine, što predstavlja petinu ukupnog prometa robe sa inostranstvom. Srbija je za nas i najveće turističko tržište. U 2022. ostvareno je 435 hiljada dolazaka turista iz Srbije u Crnu Goru, što je udeo od 21 odsto od ukupnog broja dolazaka stranih turista. Kada govorimo o strukturi, najviše noćenja ostvarili su turisti iz Srbije, i to nešto iznad 3 miliona ili 25,5 odsto od ukupnog brojaâ€ś, rekao je Milatović. Dodao je da je Srbija prošle godine bila i najveći strani investitor u Crnoj Gori sa 137 miliona evra ili 12 odsto ukupne vrednosti stranih direktnih investicija, što je u odnosu na 2021. povećanje od 80 odsto.
Uprkos podacima koje sam izneo, sa Srbijom, koja je naš najznačajniji ekonomski partner, Crna Gora nema odnose na nivou ambasadora i to ne iz tehničkih razloga, već političkih, dve zemlje nemaju zajedničke granične prelaze, kao što imamo sa Bosnom i Hercegovinom i sa Albanijom, platni promet predstavlja ozbiljnu poslovnu barijeru, naše Mešovite komisije za rešavanje ovih naizgled tehničkih pitanja se ne sastaju godinama unazad, a nikada nije održana zajednička sednica Vlada dve zemlje, konstatovao je Milatović. On je poručio da su, uprkos svim izazovima, veze između građana i privrede Crne Gore i Srbije ostale jake i da je stoga odgovornost ali i obaveza na državnicima dve zemlje da te odnose ne remete, već da ih unapređuju. Istakao je da, osim tradicionalnih veza i bliskih odnosa, Crnu Goru i Srbiju trajno povezuju zajednički ciljevi, pre svega regionalna stabilnost i članstvo u Evropskoj uniji.
„Posvećenošću ovim ciljevima dajemo dobar zamah proevropskom razvoju Zapadnog Balkana. Uveren sam će politički odnosi Crne Gore i Srbije ići uzlaznom putanjom u periodu pred nama i da će to biti dobar zamajac za dodatno unapređenje ekonomskih, kulturnih i sveukupnih odnosa, rekao je Milatović. On je ukazao i na značaj jačanja veza sa zajednicom Crnogoraca u Srbiji i njihove povezanosti sa Crnom Gorom.
Kako je najavljeno, Milatović će se sutra, uz ceremonijalni doček ispred Palate Srbija, sastati sa predsednikom Srbije Aleksandrom Vučićem, a nakon toga i sa predsednikom Narodne skupštine Vladimirom Orlićem.
Predviđeno je da predsednik Crne Gore u okviru posete položi venac na Spomenik neznanom junaku na Avali uz vojne počasti, kao i da položi cveće ispred Osnovne škole „Vladislav Ribnikar”, prenosi Tanjug.

Viljnus zbog NATO samita kao tvrđava, sistemi Patriot usmereni ka Kaljiningradu
VILjNUS – NATO je pretvorio Viljnus, prestonicu Litvanije, u tvrđavu branjenu naprednim oružjem kako bi zaštitio američkog predsednika Džozefa Bajdena i druge lidere Alijanse na samitu sledeće nedelje, koji se održava 32 kilometra od litvanske granice sa ruskim saveznikom Belorusijom.
Više od 3.000 litvanskih vojnika brinuće o bezbednosti samita NATO-a u Viljnusu.
Šesnaest NATO saveznika poslalo je ukupno oko 1.000 vojnika da obezbeđuju dvodnevni samit 11. i 12. jula, koji se održava samo 151 km od same Rusije, prenosi Rojters.
 Mnogi od njih su poslali i napredne sisteme protivvazdušne odbrane koji nedostaju baltičkim državama.
„Bilo bi više nego neodgovorno da naše nebo bude nezaštićeno u trenutku kada Bajden i lideri 40 zemalja stižu“, rekao je predsednik Litvanije Gitanas Nauseda.
Nemačka je rasporedila 12 raketnih sistema Patriot, koji se koriste za presretanje balističkih i krstarećih raketa ili ratnih aviona.
Španija je dopremila sistem protivvazdušne odbrane NASAMS, Francuska šalje samohodne haubice Cezar, i uz Finsku i Dansku raspoređuje vojne avione u Litvaniji.
Ova zemlja je, uz Britaniju, isporučila sredstva protiv bespilotnih letelica.
Poljska i Nemačka su poslale snage za specijalne operacije pojačane helikopterima.
Drugi šalju opremu za borbu protiv bilo kakvih potencijalnih hemijskih, bioloških, radioloških i nuklearnih napada.
Litvanski predsednik vidi ove akcije saveznika kao potvrdu da je potrebno da NATO hitno uspostavi stalnu protivvazdušnu odbranu u baltičkim državama.
„Razmišljamo o tome šta će se desiti nakon završetka samita i radićemo sa saveznicima na stvaranju rotirajućih snaga za trajnu vazdušnu zaštitu“, rekao je on novinarima.
U selima pored beloruske granice, meštani su saopštili Rojtersu da se osećaju potpuno bezbedno, uprkos ponudi Minska da se tu nakon pobune smeste ruske plaćeničke trupe Vagner grupe i rusko nuklearno oružje.
Na aerodromu u Viljnusu, osam nemačkih raketnih bacača Patriot raspoređeno je sa cevima usmerenim u pravcu ruskog Kalinjingrada, a još dva prema Belorusiji.
„Znate gde se nalazite geografski i prilično dobro znate odakle pretnja dolazi. Litvanija je tražila od nas zaštitu samita, a takođe je NATO tražio pomoć od Nemačke. Ovo je naš odgovor“, rekao je potpukovnik Štefen Lib, komandant jedinice Patriota.
Litvanija je utrostručila jedinice pogranične straže na beloruskoj i ruskoj granici tokom leta, uz oficire iz Letonije i Poljske.
Dve zemlje su takođe poslale policiju da pomogne u patroliranju po Viljnusu.
Gradonačelnik Viljnusa je preporučio stanovnicima da odu na odmor van grada, ako žele da izbegnu gužve u saobraćaju, jer će veliki delovi centra prestonice biti zatvoreni tokom samita.
Kako javlja izveštač Tanjuga, deluje da su građani poslušali apel gradonačelnika, s obzirom na to da je na ulicama prisutan mali broj ljudi, policija patrolira i povremeno prolaze vozila pod njenom pratnjom.
Grad je okićen zastavama Litvanije, Ukrajine i NATO-a.

Zemljotres jačine 5,6 stepeni po Rihteru pogodio Tajvan
Zemljotres jačine 5,6 stepeni po Rihterovoj skali pogodio je danas Tajvan, saopštio je američki Geološki zavod.
Epicentar zemljotresa bio je 87 kilometara istočno od grada Hengčuna sa oko 31.200 stanovnika.
Do sada nema izveštaja o eventualnim žrtvama ili šteti.
Nije izdato upozorenje na cunami, preneo je Tas, prenosi Tanjug.

Petković: Svečlja kriminalizacijom Srba opravdava prisustvo parapolicije
Direktor Kancelarije za Kosovo i Metohiju Petar Petković ocenio je danas da je pokušaji ministra unutrašnjih poslova privremenih prištinskih institucija Dželjalja Svečlje da kriminalizuje Srbe sa severa KiM imaju za cilj da opravdaju, kako je naveo, protivpravno prisustvo parapolicijskih jedinica, „gde danonoćno terorišu srpski narod”.
„Lažni ministar, a pravi nasilnik i ekstremista Dželjalj Svećlja, zajedno sa njegovim okupacionim falangama preobučenim u odela Kosovske policije, jedini su kriminalci na severu Kosova i Metohije i tu nemaju šta da traže”, naveo je Petković u saopštenju. Poručio je da bi bilo najbolje da Svećlja „pođe od sebe i optužnice koja je godinama podignuta protiv njega zbog napada kamenicama na pripadnike tzv. Kosovske policije, ali i zbog prevrtanja vozila misije Euleks”.
Dodao je da bi Svećlja, umesto što „nezakonito da privodi Srbe navodnom poznanju pravde i prava”, trebalo prvo sam da prestane da beži od tog istog prava i pravde.
„Da li je sprovođenje reda i zakona to što je kukavički poslao svoje falange da duge cevi uperuju u sina predsednika Aleksandra Vučića zbog jedne majice? Da li je vladavina prava kada Kurtijevi specijalci pucaju u leđa Dragiši Galjku, Miljanu Deleviću, Milanu Jovanoviću, braći Stojanović iz Gotovuše? Ili, kada brutalno pretuku srpsku decu Daru i Kristijana”, zapitao je Petković. Naglasio je da „hibridni rat koji Svećlja kukavički vodi iz Prištine protiv svega srpskog i posebno severa Kosova i Metohije”, rezultirao time da „nema tog čestitog Srbina koji bi ni javno ni tajno pristao da bude alibi Svećlji u njegovoj bolesnoj opsesiji okupacije severa i proterivanja Srba sa Kosova i Metohije”.
„To mu nikada neće uspeti”, poručio je Petković. Svečlja je ranije danas u intervjuu portalu Košev rekao da nije protiv srpskog naroda, već, kako tvrdi â€žšovinističkih projekata Srbije i kriminalaca”.


  </body>
 </text>
</TEI>