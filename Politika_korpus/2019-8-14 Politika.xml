<TEI version="3.3.0" xmlns="http://www.tei-c.org/ns/1.0">
 <teiHeader>
  <fileDesc>
   <titleStmt>
    <title>Politika 2019-8-14</title>
   </titleStmt>
   <publicationStmt>
    <p></p>
   </publicationStmt>
   <sourceDesc>
    <p>https://www.politika.rs/sr/articles/archive/2019/8/14/page:1?url=</p>
   </sourceDesc>
  </fileDesc>
 </teiHeader>
 <text>
  <body>
    <div id="zdravlje">
Šlog može da zadesi i dvadesetogodišnjake
Moždani udar, poznat u narodu i pod nazivom šlog, nema nikakve veze sa vremenskim uslovima – bilo da šibaju vetrovi ili da prži sunce statistika obolelih od ove bolesti će biti ista. A ona je nemilosrdna: u našoj zemlji oko 25.000 ljudi godišnje doživi moždani udar. Samo trećina njih nakon toga će izaći bez posledica ili sa minimalnim oštećenjima, a isto toliko neće dobiti drugu šansu.
– Iako nije zarazna, moždani udar je masovna bolest i jedna od najsmrtonosnijih. Ovu sumornu činjenicu ilustruje i podatak da je prvi uzročnik smrti među ženama, a drugi među muškarcima. Takođe, 30 posto bolesnika ostaju invalidi, uglavnom vezani za krevet – upozorava dr Milan Savić, direktor Specijalne bolnice za cerebrovaskularne bolesti „Sveti Sava”.
Osim najvidljivijih, fizičkih posledica, šlog za sobom vrlo često ostavlja i depresivne ljude koji se teško suočavaju sa činjenicom da ne mogu da se vrate starim navikama. Uz to, veliki broj njih muku muči sa dekubitima, plućnim embolijama, epilepsijom... Iskustvo je pokazalo i da većina pacijenata do kraja života ostaju korisnici zdravstvenih i socijalnih službi.
Oporavak ne samo da je težak i dug, već je i neizvestan i o njemu uglavnom odlučuje vreme. Naime, što osoba ozbiljnije shvati simptome koje izaziva moždani udar, to su i šanse za oporavak veće. Oni koji se pre obrate komšiji ili „guglu” za savet nego lekarima za stručnu pomoć, mogu vrlo lako da izgube životnu bitku.
– Tromboliza, metoda koja omogućava da krvni sud u mozgu ponovo postane prohodan, efikasna je ukoliko se pacijent javi lekaru najkasnije četiri i po sata od prvog simptoma. Naravno, i ovde važi pravilo „što pre to bolje”, ali nakon isteka tog vremena ne možemo je primeniti. Nešto više vremena ostaje nam za mehaničko uklanjanje tromba, koje se obavlja u opštoj anesteziji i to do devet sati od kada se pacijent suočio sa poteškoćama – objašnjava za „Politiku” dr Milan Savić.
I u samoj bolnici, već na prijemu pacijenata, počinje trka sa vremenom, pa su lekari u ovoj ustanovi brži od evropskog proseka – sva snimanja i analize, poput EKG-a i laboratorijskih ispitivanja, obave za 30 do 40 minuta.
Kako prepoznati šlog? Simptomi su, kako objašnjava naš sagovornik, vrlo jasni i ne liče na simptome nijedne druge bolesti – slabost ili utrnulost samo jedne strane tela, poremećaj govora, duple slike, vrtoglavica, nekada praćena mučninom i povraćanjem, otežana orijentacija... Iako od moždanog udara uglavnom strada starija populacija, više nisu retki četrdesetogodišnjaci koji u bolnicu stižu iz istog razloga. Ali dr Savića posebno zabrinjava činjenica da pomoć zbog šloga traže i dvadesetogodišnjaci.
U 80 odsto slučajeva uzroci moždanog udara su srčane bolesti, dijabetes i povišen krvni pritisak, ali su krivci i gojaznost, manjak fizičke aktivnosti, pušenje, alkohol... Moždani udar je moguće sprečiti, ali samo ako se na vreme otkrije suženje krvnih sudova, zbog čega je neophodno redovno ići kod lekara.
– Iako imamo efikasne metode u lečenju moždanog udara, nismo mnogo postigli kada je reč o preventivi. Čini mi se da ljudi ne razumeju važnost rutinskih pregleda, a čak 90 odsto suženja krvnih sudova može se otkriti ultrazvukom, koji je potpuno bezopasan i bezbolan – ističe naš sagovornik.
O tome govori i podatak da se broj onih koji godišnje budu primljeni u ovu bolnicu ne smanjuje – za 12 meseci pomoć ovde potraži 8.000 pacijenata.
– Imamo dovoljno kapaciteta, ali bih voleo da nas posećuje što manje ljudi jer bi to značilo da su shvatili važnost preventive – dodaje dr Savić.
Uskoro u ovu instituciju stiže i 20 električnih kreveta iz donacije princeze Katarine Karađorđević, samo se traži način kako će oni biti uneti u zgradu.
– Reč o posebnim krevetima koji su teški oko 20 kilograma, a dugački 2,5 metara. Stižu iz Denvera, pa su verovatno mislili da su svi u Srbiji visoki poput Nikole Jokića – kaže uz osmeh dr Milan Savić.
    </div>
    <div id="kolumna">
Bračni par Abramović nisu narodni heroji
Javljam se povodom teksta „Portret bez rama, Marina Abramović, zvezda performansa” objavljenog 11. avgusta 2019. Tekst počinje rečima: „Narodni heroji Danica i Vojin Abramović pobrinuli su se da njihova ćerka Marina svake godine slavi rođendan 29. novembra, na Dan republike”.
Dve Danice su narodni heroji: Danica Materić iz Drvara, poginula aprila 1943. godine kod Knina i Danica Milosavljević iz Užica, umrla prošle godine u Beogradu. Ni Danica ni Vojin Abramović, Marinini roditelji, nisu narodni heroji.
Milan Maretić,
Podgorica

Jalov posao EDB „Javna rasveta Zemun”
Već duže od pola godine EDB „Javna rasveta Zemun” nije u stanju da popravi uličnu rasvetu između blokova zgrada preko puta hotela „Jugoslavija”, oivičenih zgradama u Bulevaru Nikole Tesle br. 30–32, Bulevaru maršala Tolbuhina br. 3, 5, 7 i 9 i Ulici Klare Cetkin. Tu se nalazi veliki parking za više blokova. Noću, zbog gustih krošnji drveća, tu je mrak kao u tunelu. Ljudi nose baterijske lampe, psuju i negoduju.
O svemu sam uredno obaveštavao EDB „Javna rasveta Zemun”, na tel. 4405-100 i uvek su intervenisali posle tri do pet dana. Vrlo kratko vreme je bilo svetla, a onda je nastavljeno po starom. U razgovoru sam ih upozorio da treba da pronađu kvar, a ne samo da promene osigurače u metalnom ormaru koji se nalazi sa spoljne strane solitera u Ulici Klare Cetkin br. 7. Ako vam u stanu pregori osigurač, prvo ćete potražiti uzrok tome, pa ga onda menjati. Pošto se svi pozivi u EDB-u snimaju, nije teško prekontrolisati moje navode, evo pregleda pa neka čitaoci sami prosude da li je takvo poslovanje u redu:
Prvi poziv 5. decembra 2018. u 10.30 časova, intervencija 10. decembra u 17 časova; drugi poziv 25. maja ove godine u 11 časova; treći poziv 9. juna u 9.15 časova, četvrti 26. jula, peti 2. avgusta u 10 časova.
U četvrtak, 8. avgusta, kada pišem ovaj mejl, već je drugi dan otkad ulično osvetljenje ponovo ne radi. Nemam više snage da zovem EDB Zemun, pa ovim putem upućujem javni apel da im se obezbedi električar. Možda bi on pronašao uzrok stalnog prekida osvetljavanja, pa tek onda promenio osigurače.
Dušan Milenković,
Beograd

Zgrada stare škole u Žarkovu i dalje propada
U beogradskom naselju Žarkovo 1840. godine podignuta je školska zgrada, koja je počela da radi 1860. godine. Za vreme jednovekovnog funkcionisanja škola je ostvarila blistave rezultate, koje je vrednovao Zavod za zaštitu spomenika kulture grada Beograda, koji je rešenjem broj 103/10 od 8. maja 1965. godine proglasio ovu školu za spomenik kulture. I umesto da su se nadležni prema tom spomeniku kulture odnosili sa dužnom pažnjom i da su ga obogatili adekvatnim lokalnim obeležjima, škola je dovedena na rub propasti. Fasada je oronula, a ogoleli zidovi i dotrajala stolarija doveli su do toga da školska zgrada liči na scenografiju za neki horor film.
Zgrada škole propadala je više decenija, a odgovornost za to snose svi opštinski funkcioneri tokom tog perioda. Na potrebu da se škola u Žarkovu zaštiti od propadanja ukazivali su i članci u „Politici” od 11. i 16. marta 2017. godine. Da li zbog toga, ili i bez toga, predsednik opštine Čukarica je tada održao sastanak sa predstavnicima Udruženja starosedelaca Žarkova, na kojem je obavestio prisutne da je doneta odluka o rekonstrukciji školske zgrade i da su obezbeđena sredstva za te svrhe. Od tada su prošle dve i po godine, ali predsednikova obećanja nisu ispunjena. Propadanje škole je nastavljeno, a nije moralo da bude tako. Mogla je barem da se obnovi fasada i ofarba stolarija. O neodgovornom ponašanju opštinskih funkcionera govori i ploča stavljena na školsku zgradu, na kojoj je ispisan tekst „U ovom dvorištu bila je otvorena prva osnovna škola 1840. godine”. Zar nije bilo logičnije da je na tabli napisano „U ovoj zgradi je bila škola”.
Rođen sam 1930. godine u Žarkovu i bio sam učenik stare škole, te nije čudno što sam za nju emotivno vezan. I zato, u svoje ime i u ime svih učenika stare škole u ovom beogradskom naselju, kao i prosvetnih radnika koji su u njoj radili, izražavam protest funkcionerima opštine iz svih mandata koji dele odgovornost za nedopustivo stanje u kojem se nalazi školska zgrada.
Miroslav Spasenović,
Beograd
    </div>
    <div id="magazin">
Susret na Zlatiboru
Vladimir Stanković je tvrdio da će biti novinar, i to sportski, i taj san mu se ostvario. Danas je poznato ime u srpskom sportskom novinarstvu. Karijeru je počeo 1969. godine kao beogradski dopisnik zagrebačkog „Vjesnika”. Bio je urednik u „Borbi”, potom i dopisnik pomenutog lista iz Barselone, direktor za medije Evrolige, publicista. Na putu od Knjaževca do novinarske slave nije zaboravio na svoje korene i – svoj narod.
Napisao je knjigu „Montevideo, Bog te video” po kojoj je snimljen istoimeni film i serija i izazvao veliku pažnju. „Montevideo” je vratio u sećanje zaboravljeno vreme, etiku i estetiku. Osvetlio je upečatljivo jednu epohu. To je priča o vremenu kad je bio fudbal mlad i o osvajanju trećeg mesta naše reprezentacije na Prvom svetskom prvenstvu u fudbalu u Urugvaju, 1930. godine.
Pre dva meseca vratio se iz Barselone, gde je živeo 27 godina. Mi smo imali priliku da Vladimira Stankovića upoznamo na Zlatiboru, na Međunarodnom festivalu sportskog filma, gde je bio predsednik žirija.
Nezaboravni „Montevideo”
– Osetio sam veliko zadovoljstvo i ponos na premijeri filma „Montevideo, Bog te video” kao autor ideje i pisac knjige – seća se naš sagovornik. – Publika je bila veoma emotivna. U prvom trenutku sam se nosio mišlju da sam pišem scenario za film „Montevideo”, međutim pametni ljudi su me uverili da je to zanat za koji se uče škole. Pitali su me: „Jesi li pisao nekada scenario?” Rekoh da nisam. „Pa... prepustite to profesionalcima.”
Naravno, zasluga Dragana Bjelogrlića i filmske ekipe uvek ostaje. Ovo je bio njegov rediteljski prvenac i postao je filmski hit, kao i serija koja je više puta reprizirana na televiziji. Mnogi mladi glumci su u filmu odigrali prvu ulogu i vinuli se među zvezde. Siguran sam da će se uvek rado sećati filma i rada na njemu!
Sport je uvek bio zahvalna tema za filmske priče, dodaje. Seća se „Vatrenih kočija” o dvojici britanskih atletičara na Olimpijskim igrama 1924. godine i „Bega u pobedu”, sa glumačkim veličinama kakvi su Maks fon Sidou, Majkl Kejn... Za zlatiborski festival kaže da je za kratko vreme uspeo da se afirmiše i da otvori vrata stvaraocima, što je korisno za sportski film. I posebno je značajno, naglašava, što je deo jedne velike međunarodne smotre koja objedinjuje 16 festivala sportskog filma na pet kontinenata. Naši nagrađeni filmovi biće u finalu svetskog FICTS izazova u novembru u Milanu, gde je sedište internacionalne federacije sportskog filma i televizije. Prošle godine su naša dva filma („250 stepenika” i „Beograd, kolevka košarke”) dobila priznanja. Sve ozbiljne zemlje ulažu u sport i film.

U društvu dela glumačke ekipe serije „Montevideo, Bog te video”

Prisutan je u sportskom novinarstvu više od 50 godina. Pokrenuo je prvu jugoslovensku košarkašu reviju „Koš”, a kao dopisnik „Borbe” izveštavao je iz Barselone. Bio je i dopisnik lista „El Mundo Deportivo”, godinu dana direktor za međunarodne odnose u moskovskom klubu Dinamo. Radio je i kao urednik španskog mesečnika „FIBA basketball”, objavljivao je tekstove u madridskom „Asu”, košarkaškom nedeljniku „Gigantes del basket”, sada je kolumnista sajta Evrolige. Pisanje mu je u krvi. Autor je i knjiga „Pedeset veličanstvenih”, „Španija od našeg dopisnika”, „Zadnja pošta – Timok”, „Misli o fudbalu”, „Koš po koš”, „Od Montevidea do Moskve”...
– To je knjiga o dvadeset Mundijala, deset je Jovan Sekulić obradio, deset ja.
Težak ritam
Priča nam kako je postao kolumnista sajta Evrolige... Radeći u španskom listu „El Mundo Deportivo” od 1992. do 2000. godine objavio je na stotine informacija, intervjua, priča, reportaža..., a kada je 2002. osnovana Evroliga prihvatio je funkciju prvog direktora za medije. Ipak, zbog teškog ritma, 24-časovnog otvorenog telefona, bio je posle četiri godine rada primoran da raskine saradnju, ali je ostao kao kolumnista Evrolige. I dalje piše priče iz istorije košarke, portretiše velike igrače i trenere. Od dela tih priča nastale su dve knjige – 101 biografija najvećih igrača iz prošlosti i 31 majstora košarke.
– Da li želite da čujete šta me je inspirisalo da radim na projektu „Montevideo”? Slučajno sam na satelitu tokom jedne hladne februarske noći u Moskvi 2006. gledao američki film „Igra njihovog života”. To je hronika o Mundijalu 1950. u Brazilu i uspehu američke reprezentacije u fudbalu. Ekipa SAD je tada pobedila Englesku sa 1:0 što je bila svetska senzacija, jer su Englezi bili „izumitelji fudbala”, a Amerikanci „dunsteri”. Kvalifikovali su se na Mundijal samo zato što su od tri prijavljene ekipe iz takozvane Konkakaf zone dve išle u Brazil. Dva puta su glatko poraženi od Meksika (0:6 i 2:6), ali se ipak plasirali jer su bili bolji od Kube. Bili su amateri, studenti, imali svoje profesije, a fudbal im je bio hobi. Valter Bar je bio učitelj, golman Frenk Borgi, junak meča, vozio je pogrebna kola u firmi svog ujaka, Ben Mekloglin je čak morao da napusti prvenstvo jer je gazda tražio da se vrati na posao... Trenirali su samo jedan dan pred put u Brazil. Pratio ih je novinar iz „Sent Luis posta” i to tako što je sam sebi platio put. Njegov izveštaj o senzaciji u Belo Horizonteu bio je jedini u američkim novinama. Osmorica od jedanaestorice koja je pobedila Englesku bili su rođeni Amerikanci, a trojica su tražila državljanstvo što je prema mišljenju Američke fudbalske federacije bilo dovoljno da budu uvršćeni u reprezentaciju. Kada je stigla agencijska vest da je rezultat 0:1, Englezi su pomislili da je došlo do greške u kucanju, da je rezultat 10:1 za njihovu reprezentaciju i da je ispala jedinica, a ostala nula. Međutim, nije bila greška.
U fudbalu su ta čuda retka, ali su moguća, dodaje. Tako je fudbal ispisao jednu od svojih bajki za istoriju. Ova utakmica je inspirisala Džefrija Dalasa, profesora engleskog jezika, da uoči Mundijala u SAD 1994. godine napiše knjigu „Igra njihovog života”. Razgovarao je sa petoricom igrača koji su još uvek bili živi i objavio knjigu koja je poslužila za snimanje istoimenog filma.
– Kada sam to gledao, pomislio sam ako su Amerikanci od jedne slučajne pobede na Mundijalu napravili ovakav lep film zašto mi ne bismo snimili film ili seriju o našem istorijskom uspehu iz Montevidea – kaže Stanković. – Taj crv mi se usadio i počeo sam da razmišljam o tome, da čeprkam po dokumentaciji. Malo toga sam našao jer nije gotovo ništa sačuvano. Jedini izvor mi je bila „Politika” koja je imala dobru sportsku stranu i svog izveštača Boru Jovanovića na prvom Mundijalu. Listajući „Politiku” gledao sam šta se tada dešavalo u Kraljevini Jugoslaviji, u Evropi. Čitao sam i Predraga Milojevića, dopisnika „Politike”. U njegovim tekstovima se već tada moglo naslutiti kakvo nas zlo čeka sa Hitlerom. Naišao sam tada i na ideju o Evropskoj uniji, o ujedinjenoj Evropi. Istraživao sam i šta se dešava u Beogradu, u bioskopima, pozorištima, na sportskim terenima i političkom planu. Sve to upleo tako da bude čitljivo i za one koji ne vole fudbal. Scenaristi su dosta menjali. Govorili su mi da ne razumem dramaturške potrebe... Bilo je dosta izmenjenih činjenica, ali generalno je to sve ispalo dobro.

Sa slavnim fudbalerima Stoičkovim i Peleom

Ispraćaj iz Barselone
Čujemo kako su mu u decembru španske kolege priredile oproštajno veče koje ga je emotivno uzdrmalo. Došlo je tridesetak i više kolega iz raznih katalonskih medija, iz radija i televizija, doneli poklone. Izvukli su iz lista „El Mundo Deportivo” 200 njegovih članaka i od toga napravili knjigu u tvrdom povezu. Za njega je to najveće priznanje.
– Došao sam kako stranac, a otišao kao jedan od njih. Sa prijateljstvima za večnost – priča nam Vladimir Stanković. – Barselona je grad sa izuzetnom arhitekturom, spomenicima na svakom ćošku, sa pet-šest Gaudijevih remek-dela, a svaka utakmica na „Kampu nou” je doživljaj za sebe. Od 1992. bio sam u društvu slavnih, upoznao mnoge fudbalske asove... Nedostajaće mi Barselona. Kada se zaželim, sešću u avion i otići na nekoliko dana da udahnem vlažan vazduh.
Za kraj, pitamo ga ko su favoriti na Svetskom prvenstvu u košarci 31. avgusta.
– Ekipa SAD, bez obzira na više otkaza igrača. Ostaje da se vidi koliko je ostatak sveta spreman da im se suprotstavi. Mi imamo realnu šansu da se borimo za neku medalju. Treba da idemo korak po korak – zaključuje naš sagovornik.
Čuvena generacija iz Tamperea
Skreće pažnju da se danas snimaju filmovi o sportistima i velikim kolektivnim trijumfima i on bi voleo da se neko osmeli da snimi film o čuvenoj olimpijskoj generaciji iz Tamperea 1952. i utakmicama između Jugoslavije i SSSR.
– To je bilo vreme Informbiroa, velikog sukoba Jugoslavije i SSSR. Za sovjetsku javnost je bilo šokantno da njihov tim izgubi od Jugoslavije – priseća se Stanković. – U sovjetskim medijima je objavljen samo rezultat. Staljinov sin, koji je bio veliki ljubitelj fudbala, uspeo je da kod oca isposluje da fudbaleri ne idu u Sibir. Ako su bili oficiri bili su ražalovani, poslati u druge ekipe. Kao vojni tim CSK je rasformiran.
    </div>
    <div id="ekonomija">
Sve više onlajn kupaca starijih od 65 godina
Više od polovine Britanaca starijih od 65 godina kupuju preko interneta, što je velika generacijska prekretnica kada je reč o onlajn trgovini. Stariji onlajn kupci za tri meseca, koliko je trajalo istraživanje, obavili su tri do pet kupovina, što je manje u odnosu na one između 25 i 34 godine koji su čak jedanaest puta kupili nešto preko interneta. Međutim, u poređenju s ranijim godinama, interesovanja starije populacije za ovu vrstu kupovine je naglo povećano, prenosi britanski „Gardijan”.
Kako pokazuje zvanična statistika, od ukupnog broja kupaca 44 odsto njih je u poslednja tri meseca potrošilo između 100 i 499 funti, 15 odsto njih je potrošilo čak hiljadu, dok je devet odsto potrošača potrošnju ograničilo na manje od 50 funti. Interesantno je da su najpopularniji proizvodi koji se nabavljaju preko mreže odeća i sportska oprema, a onda slede proizvodi za domaćinstvo i ulaznice za različite kulturne i sportske događaje.
Britanski mediji su ovakve podatke o rastu internet trgovine među starijom populacijom povezali i sa sve većim brojem praznih prodavnica i padom tradicionalne trgovine. Kako kažu, broj praznih prodavnica u gradskim centrima dostigao je četvorogodišnji maksimum, dok je ukupan broj kupaca u klasičnim trgovinama opao za 1,9 procenata. Drugi razlog što onlajn trgovina beleži rekorde jeste činjenica da 93 odsto domaćinstava u Velikoj Britaniji ima pristup internetu, što je 20 odsto više nego pre samo deset godina. Oni malobrojni koji nisu osetili blagodeti interneta uglavnom su kao razlog naveli to da im ne treba, dok je većina smatrala da je po sredi briga o bezbednosti podataka koji na ovaj način mogu biti zloupotrebljeni. Bezbednost na internetu je pitanje koje se poslednjih godina postavlja sve češće, posebno zbog problema koje su imali korisnici „Fejsbuka”.
Gardijan prenosi da je britansko telo za zaštitu konkurencije prošlog meseca najavilo kontrolu tržišta za internet oglašavanje, na kome dominiraju „Gugl” i „Fejsbuk”, upravo da bi utvrdili da li potrošači mogu da budu sigurni na koji način se njihovi podaci prikupljaju i koriste. Veliko istraživanje onlajn tržišta pokazalo je još jednu novinu, a to je da se čak i tradicionalni telefonski poziv našao pred velikim izazovom. Britanci za komunikaciju sve više koriste aplikacije kao što su „fejstajm”, „vocap” i „skajp” i komunikacija preko interneta je toliko porasla da se postavlja pitanje ima li uopšte mesta za konkurenciju. Istraživanje pokazuje da polovina odrasle populacije u Velikoj Britaniji već sada preko aplikacija kontaktira prijatelje i porodicu glasovnim ili video-pozivima, u odnosu na samo 16 odsto koliko je zabeleženo 2009. godine.
Dokaz za ovakve podatke je i to kojom brzinom raste broj podataka u mobilnim telefonima. Britanski medijski regulator „Ofkom” saopštio je da je količina podataka koje korisnici razmenjuju samo u toku jednog meseca porastao na tri gigabajta u 2018. godini. Poređena radi, prosek je 2012. godine iznosio 0,2 gigabajta mesečno. „Ofkom” primećuje da tradicionalni poziv putem mobilnog telefona ne gubi na privlačnosti, jer je vreme koje su Britanci prošle godine proveli na telefonu povećano za pet procenata – na 161 milijardu minuta. Međutim aplikacije su naškodile tekstualnim porukama, čiji se broj za godinu dana preplovio, sa 150 milijardi na 73 milijarde es-em-esova. Pametni telefoni, kao i aplikacije koje ih prate, naškodili su i tradicionalnom fiksnom telefonu, koji iz godine u godinu beleži sve manje korisnika, prenosi „Gardijan”.
U Srbiji se najčešće kupuje odeća
I jedno od velikih domaćih istraživanja onlajn tržišta u Srbiji koje je uradio „Gemius”, pokazalo je da je prošle godine porastao broj kupovina koje su obavili stariji kupci između 37 do 57 godina, dok su oni između 18 i 36 bili manje zainteresovani. Prema tom istraživanju, gotovo polovina trgovine preko interneta odlazi na kupce s visokom stručnom spremom ili zaposlenima koji imaju zarade veće od 80.000 dinara. U skladu s ovim podacima, i broj internet trgovina je u tom periodu porastao za 16,4 odsto. Za kupovinu su popularnije strane onlajn prodavnice, a kada je reč o zahtevima kupaca, pokazalo se da su stariji zahtevniji jer očekuju precizne informacije, niže cene, jeftiniji prevoz... I na našem tržištu se preko interneta najčešće kupuje odeća, a onda slede tehnički uređaji, pa turističke usluge i sportska oprema, a prosečna vrednost kupovine je od 1.000 do 5.000 dinara.

Poklonu se u garanciju ne gleda
Opremao sam stan i kupio uglavnom svu belu tehniku i male kućne aparate kod jednog trgovca. Cene pojedinih aparata su bile vrlo povoljne, neke smo dobili i na popustu, a jedan i gratis. Tek pošto smo otpakovali ove proizvode videli smo da u garantnim listovima na tri mala kućna aparata (toster, kuhinjska vaga i jeftiniji blender) piše da je garancija godinu dana. Obratio sam se trgovcu i rekli su mi da je garancija za te proizvode zaista godinu dana, jer se, navodno, više kvare. Da li trgovac ima pravo da obezbeđuje kupcu servis samo 12 meseci? Možda je to praksa koja se uvodi za ovakve jeftine proizvode, mada je to neobično. Koliko mi je poznato, Zakonom o zaštiti potrošača garantni rok ne sme biti manji od dve godine. Kako ja da ostvarim svoja prava i da li imam pravo na garanciju i za proizvod koji mi je u ovoj velikoj nabavci poklonjen?
ODGOVOR:
Važno je da znate da garancija trgovca predstavlja njegovo voljno proširenje odgovornosti. Vi i dalje imate zakonsko pravo da za robu s nedostatkom zahtevate opravku ili zamenu u roku od dve godine od kupovine (iako na garantnom listu stoji godinu dana). U ovom slučaju, možete se koristiti vašim pravima iz garancije ili iz zakona, u zavisnosti od toga koja su po vas povoljnija.
Zapamtite da garancija ne može da ograniči vaša zakonska prava, pa iako se trgovac garancijom obavezao da će robu popraviti ili zameniti u roku od godinu dana, a kvar se desi kasnije – vaše pravo po zakonu ostaje. Inače, imate pravo i na garanciju za proizvod koji ste dobili na poklon.
Odgovara redakcija Potrošača
    </div>
    <div id="kolumna">
Kolinda i Šefik – razroki pogledi na BiH
Krajem jula u Izraelu predsednica Kolinda je izjavila: „BiH je nestabilna zemlja” i toliko naljutila kolege Šefika Džaferovića i Željka Komšića da su joj više mahalaški nego kolektivno predsednički uzvratili: „Nestabilna si ti, a ne Bosna!” Ispostavilo da to nije rekla ona, nego krivo zapisala novinarka „Džeruzalem posta”, ali dva bošnjačka predstavnika joj se nisu izvinila.
A šta bi bilo da je Kolinda izjavila da je BiH veoma stabilna i funkcionalna? Svi bi to shvatili kao ironiju, a Šefik i Željko još više bi se naljutili. Ne valja im da se kaže ni da je stabilna ni da je nestabilna. Šta bi onda hteli?
Valjalo bi im da je rekla da bi BiH bila stabilna samo da nema „bosanskih” Srba i „hercegovačkih” Hrvata, jer „nemaju emociju bosanskog patriotizma”. No, oni i bez rečene emocije odvajkada žive u BiH. Zajedno čine više od polovine populacije na 75 odsto „državne” teritorije i BiH se na sve četiri strane graniči sa njihovim „maticama”. Šta sa njima uraditi? U bošnjačkoj produkciji nailazimo na nekoliko strateških mera.
– Od Srba i Hrvata u BiH treba napraviti Bosance. Ideja je nasleđena od Kalaja, preko Mikulića do Incka. Iako je bosanska nadnacija, odnosno državna ili politička nacija, tri puta doživela neuspeh i izazvala kontraefekat – nema odustajanja. Zasnovana je na ustavnom patriotizmu i građanskom društvu, dok u BiH nema građanstva, a patriotizam je kod Srba i Hrvata vezan za RS i „HB”. Čak neuporedivo više za Srbiju i Hrvatsku nego za BiH.
– Lokalnom i međunarodnom satanizacijom pritisnuti Srbe da se isele. Vele: „Hrvati u BiH su se populaciono prepolovili, a Srbi su već iscurili iz Sarajeva pa će tako isprazniti i RS...” Još uoči rata iz SDA su poručivali: „Kada zapuca, Srbi i Hrvati bežaće put matica, a Muslimani nemaju kud, boriće se i pobediti”. Ispostavilo se da su i Srbi iz matice poreklom iz BiH, kao i Srbi prognani iz Hrvatske, stizali u pomoć, dok su Muslimani zbog dobrodošlice na Zapadu ponajviše trajno otišli. Zato su Bošnjaci 2013. popisnim falsifikatom povećali procenat na više od 50 odsto, a računaju i na mudžahedine, selafije, šeike i migrante koji će preko vere prihvatiti naciju. Na upozorenje da brojno stanje nacije nema ustavno-politički, nego samo statistički značaj, bošnjački učenjaci sebe sokole da je „konstitutivnost glupost”. „Genocid” u Srebrenici služi da međunarodno anatemiše Srpsku, izvan konteksta lokalnih srpskih žrtava i političkih uzroka početka građanskog rata.
– Obezbediti kolaborante među Srbima u zajedničkim organima. Koliko god je narod već u osam izbornih ciklusa dao poverenje patriotskoj politici aktuelne vlasti izborna matematika i pojedine odredbe Aneksa 4 omogućuju pojave kao što je ministar Mektić, koji iz Saveta ministara BiH četiri godine radi protiv Srpske, koja ga je delegirala u Sarajevo. Na čelu važnog bezbednosnog resora, on predstavlja pandan Komšiću, Hrvatu u vrhu BiH po izboru Bošnjaka. Ovi pojedinačni ispadi ohrabruju Bošnjake da mogu da angažuju kritičnu masu podobnih Srba ili „bosanskih patriota” i slome RS.
– Dovesti NATO u BiH protiv „malih Rusa”. Bošnjaci se poslednjih meseci grčevito bore da, sa MAP-om, BiH jednom nogom zakorači u NATO, koji bi, kako veruju, globalnim monopolom sile dugoročno održao granice BiH i disciplinovao remetilačke Srbe, sve do potpune bošnjakizacije BiH. OHR je bez autoriteta, članstvo u EU neizvesno, pa je „maligni uticaj Rusije” prava prilika da Vašington podupre Bošnjake protiv „malih Rusa”.
– Odvojiti Srpsku od Srbije, kao i Srbiju od Srpske. Iako iz Sarajeva politički i medijski neprestano kleveću Srpsku, u fokusu napada je Srbija. Bošnjački političari su, naime, svesni zamke da optužbe protiv Banjaluke potvrđuju da je rat 1992–1995. bio građanski, pa zato radije insistiraju na agresiji iz Beograda. Od Srbije čas traže da se drži dalje od BiH, čas opet da umiruje RS. Šire priču da je Srbija gura protiv BiH ili, obrnuto, da će je otkačiti na putu za EU. Kao ideal vide „Milove Montenegrine”, koji su uz pomoć muslimanske i albanske manjine okrenuli Crnu Goru protiv lokalnih Srba i Srbije.
– Nastaviti reviziju Aneksa 4 koju je OHR zapustio. Malo, malo pa bošnjački mediji podsete Incka da ima bonska ovlašćenja, kao i na „svetle” primere Petriča i Ešdauna, koji su izobličili Dejton na štetu Srpske i Srba. Još neki nametnuti zakon, dislokacija nekog resora u Sarajevo i ustavna presuda stranaca ili čak samo smena Dodika, i Bošnjaci bi, veruju, završili posao.
Možda i nisu u krivu. Srpska jeste neuporedivo stabilnija i funkcionalnija nego i BiH i FBiH i politički sve dalja od Sarajeva, a ima i moćne saveznike, ali nije neranjiva na navedene unutrašnje i nenavedene spoljne udare. Suočeni sa otporom Srpske unitarizaciji BiH, a sada i „Herceg-Bosne” unitarizaciji FBiH, „dobri Bošnjani” su se, svojim hegemonističkim fantazijama, našli u sukobu sa vascelim komšilukom. Obrnuto proporcionalno svojoj realno nezavidnoj poziciji, oni sada hoće celu BiH, bošnjačku – i bez Srba i bez Hrvata. Najavljuju „drugo poluvreme građanskog rata” da bi preokrenuti rezultat.
No, vratimo se Kolindi. Neće biti da je u „Džeruzalem postu” sve izmišljeno. Da bi što brže apsolvirala neugodna pitanja izraelskog predsednika Rivlina o povampirenju fašizma u Hrvatskoj, čemu je i sama kumovala, predsednica se raspričala o „BiH kao šampionu po broju dobrovoljaca ISIL-a”. Domaćina je, naravno, i to veoma zanimalo, a Šefik i Željko nisu mogli da ospore rekord.
Profesor emeritus

Nezgodni reanimator
Aleksandar Vučić očekuje gosta iz Amerike kome „mnogo više veruje” nego mnogim ljudima iz Stejt Departmenta: Džona Boltona, savetnika za nacionalnu bezbednost Donalda Trampa.
Šef Bele kuće je lagano i tiho „očistio” Stejt department od klintonijanaca koji su ga držali, popunio neka važna upražnjena mesta i na taj način otvorio put novim diplomatskim inicijativama. Nagoveštena poseta Boltona je signal da Trampova administracija intenzivira angažman da se kosovski problem reši pre početka kampanje za američke predsedničke izbore, za nekoliko narednih meseci.
Otkako je Vučić u februaru poslao pismo Trampu tražeći podršku za pronalaženje trajnog i održivog rešenja za KiM, sve uz poziv da poseti Srbiju, menjaju se odnosi sa državom koja dve decenije brani kosovsku nezavisnost ne samo pred Beogradom, već i u Savetu bezbednosti UN, u Interpolu, Unesku.
Može Ramuš Haradinaj da tvrdi da je „Amerika moja porodica”, ali od kako se od Prištine zahteva da pruži priliku dijalogu, a Bolton lično zahteva da se ukinu takse, odnosi SAD i Kosova se zatežu.
Zvuči povoljnije po Beograd, ali, ukoliko dođe, Bolton će srpskim sagovornicima – direktnije od svih do sada – preneti stav Vašingtona da rešenja nema bez obostranog priznanja, što je i zahtev Prištine, ali ne i stav Beograda, koji formalno priznanje kosovske nezavisnosti odbacuje kao neprihvatljivo.
Amerikanci su se pre dve godine intenzivnije angažovali oko kosovskog problema, a bilo je i zvaničnih najava da bi on sa dnevnog reda mogao da bude skinut ove godine. Vašington je pokazivao da je nezadovoljan učinkom Evropljana.
Bolton je bio taj koji je ohrabrio ideju o razgraničenju kao delu sporazuma o normalizaciji odnosa, koju su Vučić i kosovski predsednik Hašim Tači prvi put obnarodovali posle konferencije u austrijskom gradu Alpbahu pre godinu dana. Beograd je promenu američke pozicije pozdravio kao „istorijski zaokret i istorijski uspeh”, jer je Vašington do tada smatrao kosovsko pitanje rešenim.
Američki entuzijazam je u međuvremenu popustio, pa su Angela Merkel i Emanuel Makron – protivnici ideje teritorijalnog razgraničenja, korekcije granica ili podela – preuzeli inicijativu koja je deo mini-fronta evropskog odmeravanja sa Trampovom administracijom.
Da li Bolton sada pokušava da oživi plan razgraničenja kao jednu od mogućih opcija? Vučić kaže da bi odbijanje ove ideje „skupo koštalo Srbiju za 20, 30 ili 50 godina”. Amerikanac ima načelnu saglasnost Tačija, koji je često pominjao „demarkaciju granica”, ali bio usamljen pre svega zbog oštrog protivljenja Haradinaja. Ostavkom premijera, kosovski predsednik ostaje bez glavnog konkurenta, što bi moglo da vrati na sto ideju o razmeni teritorija za priznanje.
Da li će, kako se nada šef srpske diplomatije, Bolton uzdrmanom Haradinaju naložiti da ukine takse, čime bi se obnovio Briselski dijalog, čija je poslednja runda održana u novembru? On to svakako može.
Šta će biti „zavisi od reanimatora”, kako je svojevremeno izjavio Ivica Dačić. Da li je to Džon Bolton?
Američki angažman na visokom nivou svakako je dobrodošao, ali srpskim zvaničnicima mora da bude jasno da im predstoji dijalog sa „reanimatorom” poznatim po svojoj čvrstini, što podrazumeva da razgovori ne da „neće biti lagani za nas”, kako je govorio Vučić, već će biti veoma teški.
Predsednik Srbije nije pokazivao neku preveliku želju za zbližavanjem sa Vašingtonom, bliža mu je Moskva. Da li je realno da Kremlj stane iza ideje razgraničenja, podela, korekcija granica? Stav Vladimira Putina odavno je saopšten: podržaćemo sve što podrži Beograd. Tim pre ukoliko se ispostavi – kao što se dogodilo – da time udara klin u Evropsku uniju.
Iako i Bolton zagovara politiku konfrontacije sa EU, on je poznat kao pobornik tvrde linije nepopuštanja prema Rusiji i njenom predsedniku, za koga kaže da „po svetu agresivno projektuje moć kao u vremenima Sovjetskog Saveza”.
Svojevremeno je oštro kritikovao Trampa zbog predsednikovih izjava o NATO-u, tvrdeći da one samo „ohrabruju rusku agresiju”, pa je za očekivati da će Bolton sagovornicima u Beogradu najdirektnije i neuvijeno preneti zabrinutost Vašingtona zbog rastućeg uticaja Moskve u Srbiji i nabavki naoružanja iz Rusije.
Boltonovo imenovanje za Trampovog savetnika za nacionalnu bezbednost detoniralo je aprila 2018. poput neutronske bombe među vašingtonskim veteranima spoljne politike. Strahuju od republikanskog konzervativca koji je imao ključnu ulogu u politizaciji obaveštajnih podataka koji su SAD pogrešno navele na rat u Iraku i konstantno je promovisao militantni pristup konfliktima u koje su SAD umešane.
Poznat kao pobornik intervencionizma, Bolton je lobirao za vojno rešenje sukoba sa Iranom, Sirijom, Irakom ili Severnom Korejom. Trampu je pre imenovanja obećao da „neće započeti bilo kakav rat”, ali je uspeo da izdejstvuje izlazak Amerike iz nuklearnog sporazuma sa Iranom.
Posao savetnika za nacionalnu bezbednost je da sintetizuje bezbednosna pitanja na nivou čitave administracije, da koordiniše i glavnokomandujućem u najkraćem predstavi različite političke sugestije koje stižu iz Pentagona, Stejt departmenta i drugih agencija, a njegovo je pravo da predsedniku predoči i sopstvenu analizu.
Pošto odluka bude doneta, savetnik obezbeđuje da se ona poštuje na svim nivoima.
Mnogi eksperti sumnjaju da je Bolton u stanju da, ako zatreba, sopstveno mišljenje podredi opštem i da predsedniku ponudi različite opcije sem sopstvenih, koje su mu najdraže. Što je dodatni izazov srpskim zvaničnicima.
 </div>

<div id="sport">
Đoković u osmini finala mastersa u Sinsinatiju
Branilac titule na mastersu u Sinsinatiju srpski teniser Novak Đoković plasirao se u osminu finala tog turnira pošto je pobedio Amerikanca Sema Kverija posle dva seta, 7:5, 6:1.
Prvi teniser sveta pobedio je posle sat i 18 minuta. On je četiri puta oduzeo servis Kveriju, koji je napravio jedan brejk i to u prvom gemu prvog seta.
To je bio prvi Đokovićev meč otkako je 14. jula u finalu Vimbldona pobedio Švajcarca Rodžera Federera.
„Bio sam nervozan na početku meča pošto nisam igrao nekoliko nedelja i trebalo mi je vremena da se prilagodim. Napravio sam tri dvostruke servis greške u prvom gemu i nije bio dobar početak. Meč je bio nezgodan, protivnik kvalitetan, ali zadovoljan sam što sam od početka imao veliki izazov. Nadam se da ću u narednom meču biti još bolji”, naveo je Đoković, javlja Beta.
Đoković će u osmini finala igrati protiv Španca Pabla Karenja Buste, koji je posle tri seta bio bolji od Amerikanca Džona Iznera.

Milošević: Izdržati pritisak, biće veći nego u Beogradu
MALATIJA - Trener fudbalera Partizana, pred revanš meč 3. kola kvalifikacija za Ligu Evrope protiv turske Malatije, rekao je danas da je najvažnije da njegov tim bude fizički spreman i izdrži pritisak koji će biti veći nego u Beogradu
„Već smo dosta pričali o ovoj utakmici, nema puno tajni. Kao što mi sve znamo o njima, tako oni znaju sve o nama. Nećemo biti u prilici da u velikoj meri iznenadimo ni mi njih, niti oni nas. U ovom momentu je najbitnije da moji igrači budu spremni, fizički pre svega, ali i da izdržimo psihološki pritisak koji će biti veći nego na utakmicu na našem terenu. Mislim da je to ključna stvar”, rekao je Milošević na konferenciji za novinare u Malatiji.
Milošević je istakao da u revanšu neće biti nekih drastičnih promena u igri.
„Činjenica da smo sve ono što smo planirali u velikoj meri ostvarili u prvom meču i nemamo razloga da nešto korenito menjamo za ovaj meč. A da li ćemo se vratiti u odbranu? Mi to i da hoćemo ne umemo”, rekao je Milošević.
Šef stručnog štaba crno-belih naglasio je i da njegov tim mora da zaboravi rezultat iz prvog meča, pobedu sa 3:1.
„Mi moramo potpuno da izbrišemo rezultat iz prve utakmice iz glave, da memorišemo neke stvari koje smo dobro uradili, da probamo da ih ponovimo, probaćemo u određenoj meri i da iznenadimo protivnika”, naveo je on.
Milošević je upitan i da li očekuje reakciju navijača Malatije zbog načina na koji je turski tim dočekan u Beogradu.
„Što se tiče publike, ja mislim da smo mi kao klub naviknuti na toliko stvari kada je u pitanju publika da nas ništa ne može iznenaditi, niti zaprepastiti. Na sve smo navikli, tako da će biti bitno samo ono što se dešava na terenu i to je najbitnije od svega jer ćemo tu zavisiti isključivo od nas”, rekao je Milošević, koga su turski novinari pitali da li je probao kajsije koje su obeležje Malatije.
„Obavestili su nas da su kajsije najbolji proizvod sa ovih prostora, ali ih još nismo probali. Nadam se da ćemo imati priliku da ih probamo”, kazao je Milošević, prenosi Tanjug.
Fudbaler Partizana Aleksandar Ščekić rekao je da će sutrašnja utakmica biti teža od one u Humskoj.
„Svi smo svesni da nas očekuje teža utakmica nego što je bila u Beogradu, ali svesni smo svog kvaliteta, verujemo u sebe i ako budemo pravi kao što smo bili u Beogradu neće biti nikakvih problema”, rekao je Šćekić.
On je istakao i da u sutrašnjem meču nije važno ko će biti junak, već da tim bude jedna celina.
Meč između Malatije i Partizana igra se sutra od 19 sati.

Borjan: Bio sam miran i koncentrisan
KOPENHAGEN – Golman Crvene zvezde Milan Borjan, jedan od junaka u penal seriji protiv Kopenhagegena, izjavio je da je to bila neverovatna noć za sve zvezdaše.
„Mislim da je ovo neveravatno, tri godine zaredom igramo grupnu fazu. Ali nećemo stati ovde, još dva meča nas dele od LŠ pa da cela Srbija bude ponosna na nas”, izjavio je Borjan.
On je istakao da je kod penala bio spreman.
„Bio sam miran, koncentrisan. Pokušao sam pre penala da vidim gde će ko da šutira, pripremio sam se. Sve se isplatilo na neki način. Sudije su nas krale i bile na strani Kopenhagena, ali kad imaš srce, želju i ljude koji veruji u tebe onda pobeđuješ”, kazao je golman beogradske ekipe, javlja Tanjug.
Borjan je u penal seriji dao i gol.
„Gol posvećujem porodici, uz mene su uvek, moja su snaga i energija. Ova ekipa, ovi momci su zaslužni, neverovatan posao su odradili, zahvalan sam im što su mi omogućili grupnu fazu. Borili smo se za grb i navijače i nismo obraćali pažnju na potcenjivanje”, poručio je Borjan.

Dva puta prvi put: timovi iz Engleske i ženski sudija
Engleski klubovi su dominirali prošle godine u evropskim takmičenjima pošto su u finalima dva najjača Uefa nadmetanja igrala četiri tima iz Premijer lige. Osvajač Lige šampiona Liverpul, koji je u finalu savladao Totenhem, i najbolji tim u Ligi Evrope Čelsi, koji je u borbi za pehar bio bolji od Arsenala, sastaće se večeras u Istanbulu („Vodafon park”, 21 čas) u meču za trofej Superkupa Evrope. Klub sa „Enfilda” igraće za četvrti pehar u ovom takmičenju (osvajao ga je 1977, 2001, 2005), dok će ekipa iz Londona pokušati drugi put da trijumfuje (1998).
Ovaj meč će biti jedinstven iz dva razloga. Prvi put će se u Superkupu Evrope sastati dva engleska tima, a osim toga ovaj susret će ući u istoriju i zbog toga jer će prvi put ženski arbitar suditi u Uefa finalima. Ta čast je pripala Francuskinji Stefani Frapar kojoj će pomagati sunarodnica Manuela Nikolosi i Mišel O’Nil iz Irske. Fraparova je u julu „delila pravdu” u finalu Svetskog prvenstva za dame između Amerike i Holandije, dok je tri meseca ranije bila prvi ženski sudija na jednom meču muške francuske lige između Amijena i Strazbura.
Ovo će biti jedanaesti put da se Liverpul i Čelsi sastaju u Uefa takmičenjima, a svi njihovi dueli su odigrani u Ligi šampiona. „Plavci” su za nijansu uspešniji pošto imaju tri pobede, dva puta su trijumfovali „crveni”, dok je pet mečeva završeno bez pobednika.
Svi njihovi evropski dueli odigrani su u razmaku od četiri godine. Ekipa sa „Enfilda” bila je uspešnija u prvom dvomeču kada je na putu ka tituli prvaka Evrope 2005. godine eliminisala rivala u polufinalu ukupnim rezultatom 1:0 (pogotkom Luisa Garsije). Poslednji put su se sastali pre deset godina, u četvrtfinalu elitnog takmičenja, kada je dalje prošao klub iz Londona ukupnim rezultatom 7:5. Na tom dvomeču dva puta je strelac bio Frenk Lampard (ukupno je dao sedam golova protiv Liverpula) koji ove sezone kao trener predvodi klub sa „Stamford bridža”.
Kada se pogledaju utakmice u svim takmičenjima, a odigrali su ih ukupno 181, tada bolji skor ima Liverpul. Naime, 77 međusobnih duela je pripalo „crvenima”, „plavci” su slavili 63 puta, dok je 41 meč završen remijem.
Dva kluba u različitom raspoloženju dočekuju večerašnju utakmicu. Liverpul, koji će posle 29 godina pokušati da osvoji titulu prvaka Engleske, je za vikend na startu Premijer lige savladao Norič sa 4:1 u susretu na kom im se povredio golman Alison Beker. Trener Jirgen Klop će ove sezone računati na iste igrače koji su osvojili titulu prvaka Evrope, pošto je od pojačanja doveo samo 17-godišnjeg štopera Sepa van der Berka, a protivnicima će najveća opasnost pretiti od napadačkog trija Salah – Mane – Firmino.
– Moramo da ostanemo pohlepni, to je veoma važno. Posle finala Lige šampiona imali smo četiri nedelje tokom kojih su nas svi tapšali po ramenu. To je bilo lepo, ali takvi podvizi mogu da vam umanje snagu, da vas omekšaju. Mi nismo takvi, ali činjenica je da uspeh može tako da utiče na ljude. Treba da budemo još bolji. Superkup je borba za trofej koji nisam baš voleo da gledam jer sam uvek bio poražen u finalu Lige šampiona ili Lige Evrope. Ipak, to takmičenje je konačna potvrda da ste nešto uspeli. Ako ne igrate taj meč to znači da niste pobedili ni u jednom finalu. Superkup je za mene ove godine potpuno drugačiji i radujem mu se – kaže Jirgen Klop.
I Frenk Lampard je doveo samo jednog igrača, Matea Kovačića iz Reala, ali razlog za to je bila zabrana transfera u dva prelazna roka. Zbog toga su bili prinuđeni da vraćaju svoje igrače sa pozajmice ili da kupuju fudbalere koji su već kod njih igrali na pozajmici kao što je bio slučaj sa Kovačićem. Da će se odlazak najboljeg igrača Edena Azara u „kraljevski klub” osetiti na terenu videlo se već u prvom kolu u kom su ubedljivo poraženi od Mančester junajteda sa 4:0.
– Razočarani smo rezultatom jer smo kontrolisali igru, naročito u prvom poluvremenu kada smo imali nekoliko prilika. Dva primljena gola za dva minuta su nam otežala posao, ali moramo da učimo na greškama i da se vratimo još jači. Znamo da možemo da poboljšamo igru, možda već večeras kada nas očekuje borba za trofej sa odličnom ekipom. Čelsi u svakom meču igra na pobedu – poručio je Sesar Aspilikueta.

Turci se kuraže, Partizan oprezan
Fudbaleri Partizana danas odlaze u Tursku, gde će sutra, u 19 č po našem vremenu, da vode megdan s Jeni Malatijom za ulazak u poslednje kolo kvalifikacija za Ligu Evrope. „Crno-beli” ulaze u okršaj s prednošću od 3:1. To je rezultat, koji daje nadu i jednom i drugom timu.
Uvod u ovaj susret turskim medijima su dali njihov i naš ministar spoljnih poslova. Na sastanku u Antaliji Čavušoglu je Dačiću, za koga zna da je „partizanovac”, poklonio dres protivnika „crno-belih”. Ta slika je objavljena i na sajtu Jeni Malatije sa zahvalnošću šefu diplomatije.
Predsednik kluba Adil Gevrek je sa svojim najbližim saradnicima, trenerom Sergenom Jalčinom i fudbalerima obeležio početak Kurban Bajrama i izjavio da želi da se praznično raspoloženje nastavi i posle utakmice s Partizanom. Najavio je da će to uz alahovu pomoć i da se dogodi, a lično veruje da njegov tim ima snagu da prođe dalje. S obzirom da je Uefa kaznila naš klub zbog ponašanja publike Gevrek je izjavio ono što se i očekuje da se čuje – da ne odobrava incidente.
Kako će biti na utakmici u Malatiji preostaje da se vidi, a njegovi igrači se uzdaju u pomoć svoje publike. Njihovo tek pristiglo pojačanje Tunišanin Šalali je rekao da je čuo kakva je atmosfera na stadionu u Malatiji i očekuje da navijači na tribinama odrade svoje, a igrači će svoje na igralištu.
Uprkos porazu od dva gola razlike u prvoj utakmici on smatra da je u Beogradu dobro obavljen posao. Kako je „Hurijet” preneo Šalali je uveren da će u revanšu da poprave greške i da prođu dalje.
Zbog povrede u Ljubljani Hadebe nije igrao u Humskoj. Možda je i zbog toga izrazito kuražan, pa je rekao da će da izađu na teren da bi –pobedili. Čak je postavio i retoričko pitanje: „Zašto ne bismo dali četiri gola?”
Na onom golu postignutom u Beogradu tim iz Anadolije gradi svoje planove. Da li je to kula od karata pokazaće se u revanšu, a kad oni mogu da budu optimisti što ne bi i Partizan, jer, ipak, u duel ulazi sa, što se kaže, opipljivom prednošću.
Verovatno i pod utiskom nedeljne utakmice u Kruševcu (2:2) u Partizanu se ne uzdaju u to da bi odbranom mogli da sačuvaju stečeno u Beogradu. S obzirom da je protiv Napretka Milošević štedeo neke igrače možda će, ipak, da ima više poverenja u one koji su na prethodnim utakmicama, sve do finiša s Malatijom, sačuvali gol Partizana netaknut. Poslednjoj liniji će od velike koristi da bude pomoć saigrača iz veznog reda. Protiv Napretka je, videlo se, nedostajao standardni prvotimac Šćekić.
U svakom slučaju „crno-beli” moraju da misle i na to kako da daju gol, jer bi im jedan pogodak dao krila. S obzirom da će Turci morati da igraju otvoreno to bi gosti mogli da iskoriste, jer imaju brze igrače, a na raspolaganju će im biti, nesumnjivo, i veći prostor, nego što ga imaju protiv ekipa, koje se brane.
Dva postignuta gola u Kruševcu nagoveštavaju da Partizan može da prođe i kroz zgusnutu odbranu. Oba gola su pala iz akcija, i to u gostima, što ohrabruje, ali, i bedem pred golom „crno-belih” mora da bude čvršći.
Za Partizan može da bude od koristi što se u Kruševcu opekao. Bez takve opomene mogao bi da sagori u revanšu. Sada će sigurno opreznije, ali ne i bojažljivije, da izađe pred Turke.

Zvezda zaradila skoro osam miliona evra
Fudbaleri Crvene zvezde prolaskom preko Kopenhagena u plej-of za Ligu šampiona zaradili su blizu osam miliona evra.
Ravno pet miliona crveno-belima sleduje za slavlje u Danskoj i pobedu posle penala 7:6 nakon izborenog mesta u plej-ofu za elitno takmičenje, kao i još 2.920.000 zbog osigurane grupne faze Lige Evrope.
To je minumum koji prvak Srbije može da zaradi jer bi prava premija bila eliminacija švajcarskog Jang Bojsa i drugu godinu zaradom ulazak u Ligu šampiona, što bi donelo čist prihod 15,2 miliona evra od UEFA, javlja Tanjug.
Na sve to postoje bonusi u slučaju još boljih rezultata, marketinška prava i ostali prihodi.
Crvena zvezda prvi meč gostuje Jang Bojsu sledećeg utorka ili srede, dok je revanš sedam dana kasnije.

Milojević posle pobede nad Kopenhagenom: Ljudi planiraju, ali Bog odlučuje
KOPENHAGEN – Trener fudbalera Crvene zvezde Vladan Milojević posle eliminacije Kopenhagena izjavio je da je ponosan na svoje igrače i poručio da su pobedili za Srbiju.
„Šta reći, ne znam odakle da počnem i gde bih završio. Znali smo da ništa novo nećemo videti od Kopenhagena nego ono što smo videli u Beogradu. Mi smo bili od javnosti maltene već prežaljeni jer smo igrali protiv fenomenalne ekipe. Došli smo ovde da odigramo za nas, našu porodicu, navijače i Srbiju. Rekao sam igračima da nema veze koliko ćemo igrati, ali neko od nas mora da pobedi i rekao sam da ljudi planiraju, ali Bog odlučuje”, emotivno je ispričao Milojević na konferenciji za medije, javlja Tanjug.
Kako je naveo, ovakve utakmice se igraju za prolaz, ne za lepotu.
„Sa igračem manje protiv Kopenhagena je jako teško, ali vidite kako sve dođe na svoje. Kao i panenka mladog Vinda, vidite kako se sve obrne u životu. Igrači su dali poslednji atom snage, hvala navijačima koji su pokazali. Da smo mogli da imamo više karata, oni bi ispunili ceo stadion. Očekujemo ih u Švajacarskoj na Jang Bojsu”, rekao je Milojević i dodao da je srećan zbog pobede, ali i da nisu prošli, „kapa dole igračima”.
</div>
<div id="magazin">
Posle 50 godina nemoguće ponoviti festival Vudstok u Americi
VAŠINGTON – Ponoviti legendarni muzički festival Vudstok tokom hipi ere posle 50 godine bila je nemoguća misija za organizatore suočene sa strahom od oružanih napada u SAD.
Organizatori festivala koji sutra obeležava 50 godina, nisu mogli da organizuju rimejk u eri detektora metala, pasa tragača eksplozivnih naprava, sistematskih pretresa građana na skupovima i oružanih napada.
„Okruženje je sada veoma, veoma različito u odnosu na pre 50 godina”, rekao je policijski zvaničnik Stjuart Kameron iz okruga Safolk istočno od Njujorka.
„Danas ne bismo dozvolili skup kao što je bio Vudstok zbog bezbednosnog rizika”, dodao je Kameron, javlja Beta.
Izveštaji za vreme Vudstoka deluju kontradiktorno, ali se pretpostavlja da su tokom tri dana festivala 1969. godine stradale dve osobe. Jednu je slučajno pregazio traktorista, a druga osoba je umrla od prekomerne doze narkotika.
Organizator rimejka festivala Majkl Lang pozvao je oko 80 muzičara od repera Džej Zija do Santana kako bi oživeo tadašnji duh. Prva prepreka je bila ta da nijedan vlasnik imanja gde je održan originalni Vudstok nije hteo da ga iznajmi za festival. Svi su odbili iz sanitarnih i bezbednosnih razloga, kao i zbog hrane.
„Ljudi su danas osetljiviji na zdravlje i bezbednost. Ako neko kupi hranu na festivalu, očekuje da je zdrava, a ko se neko povredi, očekuje da je u blizini neko sanitetsko vozilo sa lekarima”, rekao je Kameron.
Pored toga jedna od prepreka su pucnjave i napadi na koncertima ili velikim okupljanjima.
„Nekada smo se brinuli da li će neko ući na koncert s nekom drogom ili alkoholom, a sada se brinemo da li će neko uneti oružje za masovno uništenje i napraviti masakr”, izjavio je jedan neimenovani policijski zvaničnik i dodao da su se i ranije dešavale pucnjave ali mnogo ređe nego sada.
Na Vudstoku održanom od 15. do 18. avgusta 1969. godine, bilo je između 400.000 i 500.000 ljudi. Tada je rokenrol još bio „mlad”, a oni koji su nosili dugu kosu bili su revoltirani protiv rata dok su protesti protiv oružanih sukoba tada bili skoro svakodnevni.
Kultni festival na kojem su bile velike zvezde poput Dženis Džoplin i Džimija Hendriksa, održan je u duhu slobode i drugarstva. Jedna od najpoznatijih pesama sa Vudstoka je Hendriksovo maestralno izvođenje na gitari američke himne „The Star Spangled Banner”.
</div>
<div id="vesti">
Projekat Dejana Lukića prihvatila je NASA, a finansiraće ga Republika Srpska
BANjALUKA - Projekat mladog Brođanina Dejana Lukića za Američku svemirsku agencija NASA, finansiraće Kabinet predsednice RS Željke Cvijanović i Vlada RS.
Projekat 13-godišnjeg Dejana prihvatila je NASA, a Dejanu Lukiću, autoru ambicioznog projekta „Nano satelit”, vest o finansiranju je i zvanično potvrđena na prijemu kod predsednice Željke Cvijanović, prenosi RTRS.
Dejan ima obavezu da do maja 2020. izgradi „nano satelit” o svom trošku, koji će krajem istog meseca NASA lansirati u Zemljinu orbitu, a za njegovu izgradnju potrebno je oko 30.000 KM.
Ovaj 13-godišnji Brođanin kaže kako je bio iznenađen kad je NASA prihvatila njegov projekat, a danas je, kaže, od predsednice RS dobio podršku i garanciju da će institucije Srpske stati iza njegovog projekta.
„Prvo nisam mogao da verujem, bio sam uzbuđen, ipak je moj projekat izabrala najveća svemirska agencija u svetu. Predsednica Republike Srpske je rekla da će pružiti potrebnu pomoć”, kaže Dejan, prenosi Tanjug.
NASA je platila licencu, ali nije platila izradu satelita.
Novac će obezbediti Kabinet predsednice Republike i Vlada Srpske. To je Dejanu na prijemu Cvijanovićeva i zvanično potvrdila, čestitajući na postignutom uspehu.
„Njegov primer najbolje svedoči o tome da se upornošću i predanim radom mogu ostvariti najveći ciljevi. Obrazovani i talentovani mladi ljudi najznačajniji su resurs Republike Srpske, a zadatak institucija je da razviju mehanizme, pomoću kojih će oni biti prepoznati i adekvatno podržani u radu”, rekla je Cvijanovićeva.
Primer dečaka Dejana dokaz je da Republika Srpska ima vanserijske talente u svim oblastima. Dejan kaže da je ovo početak, i da ima još ideja koje želi da realizuje.

Morina oslobođen, oduzeti mu lični dokumenti
SKOPLjE - Osnovni krivični sud u Skoplju ukinuo je meru pritvora za bivšeg pripadnika tzv. OVK, prenosi portal Plus info.
Osnovni krivični sud je opredelio Morini mere opreza, odnosno privremeno oduzimanje ličnih dokumenata, pasoša i lične karte, kako bi bio onemogućen da napusti državu, prenosi Tanjug.
Odluku je saopštilo veće Osnovnog krivičnog suda u Skoplju nakon dobijanja rešenja Vrhovnog suda Severne Makedonije kojim se potvrđuje odluka da nisu ispunjeni uslovi za izručenje Tomora Morine Srbiji.
Ranije danas Vrhovni sud u Skoplju je doneo rešenje kojim se potvrđuje odluka Osnovnog krivičnog suda o neispunjenosti zakonskih uslova za izručenje Tomora Morine Srbiji.
Tomor Morina je pre dve nedelje uhapšen na graničnom prelazu Blace po Interpolovoj poternici.
Srbija tereti Morinu za zločine protiv čovečnosti na KiM 1999. godine.

Krivične prijave protiv organizatora koncerta u Herceg Novom
PODGORICA - Ministarstvo kulture Crne Gore najavilo je krivičnu prijavu protiv organizatora multimedijalnog koncerta održanog u ponedeljak u okviru programa „Trg od ćirilice” u Herceg Novom, zbog, kako se navodi, kršenja niza zakonskih odredbi, isticanje simbola drugih država, skrnavljenje državne himne i gotovo nezaobilaznih političkih i nacionalističkih poruka.
Iz tog resora poručuju da su sigurni da postoji mnogo boljih načina za promociju domaćeg, regionalnog i šireg muzičkog stvaralaštva tokom sezone - dovoljno je videti, zapravo, ostale festivale na crnogorskom primorju.
S tim u vezi oni su pozdravili odluku budvanske opštine da, nakon oštrih reakcija crnogorske javnosti, odustane od ideje organizacije koncerta trubača iz Guče u tom gradu.
„Ali, na 'programe' nalik preksinoćnjem, Ministarstvo kulture i Država Crna Gora neće ćutati - naprotiv. Od sada, svako kome koncept 'manifestacija kulture' bude paravan za nacionalističke poruke i kršenje zakona, odgovaraće na način kako je to regulisano propisima ove države, poručili su iz Ministarstva kulture, preneo je portal Analitika.

Smatraju da smotre kulture ne smeju da budu izgovor za organizaciju nacionalističkih skupova, a posebno kada se, kako kažu, kao u slučaju Herceg Novog, njima negira crnogorski identitet.
„Žalimo što je Herceg Novi bio domaćin ovog programa, tim pre jer smo nedavno na istom mestu mogli da ispratimo festival sasvim drugačijeg tipa - koji u mnogo lepšem svetlu promoviše i taj grad i Crnu Goru”, navodi se u saopštenju, prenosi Tanjug.

Dodik optužio hrvatsku vojsku za etničko čišćenje u Drvaru
BANjALUKA – Srpski član Predsedništva BiH Milorad Dodik izjavio je danas da nameru HDZ-a Livanjskog kantona da 13. septembra slavi navodno oslobođenje Drvara smatra neprihvatljivom i potpuno nepotrebnom provokacijom, koja može samo narušiti međunacionalne odnose u tom kantonu, ali i na ukupnom prostoru BiH.
„Važno je podsetiti se da je u prošlom ratu operaciju etničkog čišćenja tog prostora uz lokalne jedinice izvodila regularna vojska Hrvatske i da su udruženim snagama pokušali da isteraju Srbe sa vekovnih ognjišta. Bilo bi u najmanju ruku pristojno da preostali narod tog kraja, a to su Srbi vekovima, konačno ostave na miru da žive tamo gde su oduvek živeli”, rekao je Dodik za Srnu, prenosi Tanjug.
Govoreći o nameri Vlade Unsko-sanskog kantona da izmeste migrantski centar u srpsko selo Medeno Polje, Dodik je istakao da na to gleda kao na dovršetak etničkog čišćenja Srba sa tih prostora.
On je poručio da će se svim političkim i pravnim sredstvima suprotstaviti tome, te da u potpunosti podržava najavljene aktivnosti srpske zajednice u četiri opštine u Federacije BiH.
„Smatram da i bez najavljenih aktivnosti tamošnje vlade, oni nemaju i nisu imali osnovna prava koja na primer Republika Srpska garantuje Bošnjacima ili Hrvatima. Poručujem im da ću biti sa njima toga dana tamo, s namerom da pokažemo da je nedopustivo da se zbog nečije ideje ili možda plana sa tih prostora danas iseli narod koji je tu oduvek živeo i dosele ljudi sa strane, te da ćemo se tome suprotstaviti”, rekao je Dodik.
Odbor za zaštitu prava Srba u FBiH pozvao je sve stanovnike Drvara, Grahova, Glamoča i Petrovca da 13. i 14. septembra obustave saobraćaj prema Livnu i Bihaću zbog pokušaja HDZ-a Livanjskog kantona da proslave takozvani dan okupacije Drvara i namere Vlade Unsko-sanskog kantona da izmeste migrantski centar u srpsko selo Medeno Polje.

Kaznili pevača zbog Tompsonove pesme, ali ne i Tompsona
ZAGREB – Mario Roso, pevač iz Makarske, pravosnažno je kažnjen presudom Visokog prekršajnog suda zbog toga što je 2015. pevao pesmu autora i izvođača Marka Perkovića Tompsona „Bojna Čavoglave”, koja počinje ustaškim pokličem „za dom spremni”.
Prema pisanju zagrebačkog Jutarnjeg lista, koji je imao uvid u presudu Visokog prekršajnog suda, stoji da je poklič „za dom” i „za dom spremni” korišćen i kao zvanični pozdrav ustaškog pokreta NDH koji je nastao od fašizma i koji je, kako se navodi, utemeljen na rasizmu i time simbolizuje mržnju prema ljudima različite rase, verskog i etničkog identiteta.
„Bez obzira na žalbene navode da je otpevao pesmu na način kako je ista objavljena u izvornom tekstu pesme 'Bojna Čavoglave' i koja je objavljena u Službi zaštite autorskih muzičkih prava Hrvatskog društva skladatelja, okrivljeni je mogao i trebalo da bude svestan mogućeg negativnog uticaja izvikivanja ovog pozdrava i trebalo je da se uzdrži od takvog ponašanja”, stoji u obrazloženju presude Visokog prekršajnog suda koju je potpisao predsednik tročlanog sudskog veća Siniša Senjanović, navodi Jutarnji.
Dodaje se da „činjenica da je navedeni pozdrav deo autorskog umetničkog dela”, stoji dalje u presudi, „ne menja činjenicu da simbolizuje mržnju prema ljudima drugačije verske i etničke pripadnosti, manifestaciju rasističke ideologije kao i potcenjivanje žrtava zločina protiv čovečnosti, te da je protivan odredbi člana 39 Ustava RH koji zabranjuje svako pozivanje ili poticanje na nacionalnu, rasnu ili versku mržnju, ili bilo koji oblik nesnošljivosti”.
Opisano ponašanje, stoji dalje u obrazloženju, „svakako doprinosi stvaranju atmosfere u kojoj se utiče na javni red i mir na način da se ohrabruju drugi na izražavanje mržnje i na nasilje, odnosno stvara latentna opasnost, nelagoda i uznemirenost kod osoba koje na spadaju u većinsku etničku ili versku skupinu”.
Zagrebački dnevnik primećuje da spomenutom pravosnažnom presudom nije kažnjen izvorni izvođač i autor „Bojne Čavoglave” Marko Perković Tompson, nego lokalni pevač iz Makarske Mario Roso koju je Tompsonovu pesmu sa pripadajućim pozdravom izveo na jednom od trgova u Makarskoj prilikom obeležavanja godišnjice vojno-policijske akcije Oluja.
Visoki prekršajni sud je takvu presudu doneo nakon što je odbio žalbu Rosa kao neosnovanu i potvrdio prvostepenu presudu kojom je on obavezan da plati novčanu kaznu od 765 kuna i sudske troške u iznosu od 200 kuna.
Navodi se i da je za ovaj prekršaj mogla biti izrečena i kazna od 30 dana zatvora, ali se sud, ipak, odlučio za blažu, novčanu kaznu, preneo je Tanjug.
Jutarnji ukazuje na različite aršine suda i podseća da je avgusta iste godine kada je Roso pesmu „Bojna Čavoglave” pevao u Makarskoj, Tompson je tu svoju autorsku pesmu izveo na centralnom gradskom trgu u Kninu, ali ga je Prekršajni sud u Kninu, tri godine kasnije, u maju prošle godine oslobodio svake odgovornosti.
PU šibensko-kninska je u junu prošle godine na tu presudu uložila žalbu, a Visoki prekršajni sud o njoj još nije doneo presudu, navodi ovaj zagrebački dnevnik.
Roso je za Jutarnji rekao da je platio kaznu, ali da je ljut, jer smatra da je kažnjen ni zbog čega.
Kaže da lično ne misli da je to uvredljiv pozdrav, ali smatra da nadležni treba da se izjasne da li je ta pesma zabranjena ili nije.
Ili, kako je rekao, neka kažu da tu pesmu sme da izvodi Tompson, ali ne i on.

Mit u slici
Naziv osme samostalne izložbe Miloša Vujića „Mit u slici” upućuje posetioca na osnovni motiv stvaralačkog interesovanja ovog akademskog slikara. Gost iz Banjaluke, inače član ULUS-a, predstavio je u zemunskoj Umetničkoj galeriji „Stara kapetanija” radove iz svog doktorskog projekta (mentor akademik Vladimir Veličković) nastalog višegodišnjim istraživanjem slovenske mitologije koje je u maniru lične apstrakcije preneo na slike u tehnici ulje na platnu.
Postavku koja će trajati do 25. avgusta otvorila je istoričarka umetnosti Ivana Đorđević.

Petnaest nesreća na putnim prelazima
Vozač koji je pre dve večeri u Surčinu automobilom pokušao da se provuče između spuštenih branika i da prođe preko putnog prelaza dok je prugom išao teretni voz samo je jedan od mnogih koji je zbog nepažnje mogao da nastrada na šinama. U toj nezgodi, na sreću, sve je prošlo bez težih posledica, ali kako ističu u „Infrastrukturi železnice Srbije”, razlozi za nesreće na putnim prelazima u 99 odsto slučajeva prema zvaničnim izveštajima su upravo vozači drumskih vozila koji ne poštuju signalizaciju i saobraćajne propise.
– Oni se često upuštaju u opasne i rizične radnje i ne vode računa o saobraćajnoj signalizaciji. Šinsko vozilo uvek ima prednost u odnosu na drumski saobraćaj na putnim prelazima, bez obzira na rang puta. Vozači zaboravljaju ili ne znaju da je zaustavni put železničke kompozicije između 700 i 1.000 metara i da ma kako voz izgledao udaljeno, nijedna trenutna reakcija nije moguća – navode u „Infrastrukturi”.
U prvoj polovini 2019. dogodilo se 15 nesreća na putnim prelazima, u kojima je poginula jedna osoba, a povređeno je njih pet.
– To je najviši nivo bezbednosti na putnim prelazima u periodu od prvih šest meseci u 21. veku. Posmatrano u prvih šest meseci od 2001. do 2019, ove godine dogodio se najmanji broj nesreća na putnim prelazima, sa brojem povređenih i nastradalih osoba na minimalnom nivou, kakav je bio još samo 2013 – podsećaju iz „Infrastrukture”.
Kako kažu u ovom preduzeću, ne postoje neobezbeđeni putni prelazi koji su u nadležnosti „Infrastrukture”.
– Ukoliko na prelazu nema signalno-sigurnosne opreme ni znakova vertikalne signalizacije, onda je reč o divljem i nepropisnom prelazu preko pruge – upozoravaju iz ove železničke kompanije.
Na srpskim prugama postoji ukupno 2.118 putnih prelaza koji su u ingerenciji ovog preduzeća.
– Kako će pojedini prelaz biti osiguran zavisi od preglednosti pruge i puta na mestu ukrštanja (trougao preglednosti), namene pruge, vrste puta, gustine saobraćaja, najveće dopuštene brzine, dužine putnog prelaza i slobodnog prostora iznad prelaza. Na način njihovog osiguranja uticaj ima i lokalna samouprava, koja takođe učestvuje u finansiranju i održavanju prelaza – objašnjavaju u „Infrastrukturi” dodajući da ne postoji realno opravdanje da svi putni prelazi budu osigurani automatskim uređajima. Takva praksa, podsećaju, nije ni u mnogo bogatijim i savremenijim železnicama. U Velikoj Britaniji samo četvrtina putnih prelaza obezbeđena je rampama, a među najvećim procentima putnih prelaza obezbeđenih rampama imaju Francuska (oko 70 odsto) i Italija (oko 80 odsto).
– Najviši nivo obezbeđenja saobraćaja na putnim prelazima je denivelacija pruge i puta, što će biti učinjeno prilikom izgradnje pruge za velike brzine između Beograda i Subotice, gde neće biti nijednog ukrštanja pruge i puta u nivou – najavljuju iz „Infrastrukture”.
Kradu se znakovi
Često se kradu znakovi vertikalne drumske signalizacije koji upozoravaju na putni prelaz. Osim materijalne štete, ovim krađama se direktno ugrožava i bezbednost saobraćaja.
– Na ukupno 522 putna prelaza obezbeđena signalno-sigurnosnom opremom godišnje se dogodi oko 12.000 kvarova. Od toga, oko 8.000 kvarova dogodi se zbog lošeg stanja železničke infrastrukture, usled višedecenijskog neulaganja u železnicu, ali svaki treći kvar prouzrokovan je nepažljivom, neopreznom i neodgovornom vožnjom na putnim prelazima vozača drumskih vozila ili krađom delova železničke infrastrukture – preciziraju u „Infrastrukturi”. Prošle godine, tehnički kvarovi na ovim uređajima otklanjani su prosečno za oko 90 minuta, a kvarovi nastali usled ljudske nemarnosti i bahatosti trajali su prosečno oko 15 dana (zbog nabavke opreme, njene ponovne ugradnje i slično).
Mašinovođe po propisima
Kada je uređaj putnog prelaza u kvaru, objašnjavaju u „Infrastrukturi”, propisane su procedure koje železničko osoblje striktno poštuje. Tada se na ovim mestima železnička kompozicija zaustavlja pre prelaza, zatim zvučnim signalom upozorava na nailazak voza i tek kada se mašinovođe uvere da na pruzi nema drugih vozila i učesnika u saobraćaju prelaze preko putnog prelaza.
Ugrađuju se vibro-trake, solarni markeri i reflektori
U proteklih godinu i po „Infrastruktura” je automatizovala i postavila rampe na 20 putnih prelaza širom Srbije. Nivo osiguranja podignut je i na dva putna prelaza u okviru kompleksa „Beograd na vodi”.
– Poređenja radi, od 2010. do 2017. automatizovano je ukupno 14 putnih prelaza, od čega dvanaest iz češke donacije. Pored toga, u proteklih godinu i po građevinski je uređeno ukupno 110 prelaza. Prvi put nivo bezbednosti na ovim prelazima povećan je ugradnjom vibro-traka, solarnih markera i reflektorskog osvetljenja. Vibro-trake za usporavanje drumskog saobraćaja postavljene su na 10 mesta. Reflektorsko osvetljenje ugrađeno je na 21 prelazu, a prošle godine prvi put je na prelazima postavljen video-nadzor – dodaju u „Infrastrukturi”.
Zahvaljujući međunarodnim kreditima, video-nadzor će biti postavljen na 30 putnih prelaza na barskoj pruzi, kao i na 30 putnih prelaza na Koridoru 10, između Jajinaca i Male Krsne.
Putni prelazi „Infrastrukture”
2.118 u Srbiji (1.707 aktivnih, 411 neaktivnih)
1.596 obezbeđenih znakovima vertikalne drumske signalizacije (Andrejin krst, znak „stop”)
522 obezbeđena signalno-sigurnosnom opremom (branici, polubranici, svetlosna i zvučna signalizacija)
206 na ukinutim prugama
205 na prugama na kojima se ne odvija saobraćaj

Izmene u saobraćaju zbog Bir festa
Zbog manifestacije Bir fest (Belgrade Beer Fest), koja počinje sutra i trajaće do 19. avgusta, doći će do promena u radu linija javnog prevoza.
Tokom održavanja manifestacije vozila sa linija 15, 84, 704, 706 i 707 će se kretati Bulevarom Mihajla Pupina i ulicom Trešnjinog cveta i dalje redovnim trasama, umesto Bulevarom Nikole Tesle, na delu trase od Brankovog mosta do ulice Trešnjinog cveta, u oba smera, saopšteno je iz Sekretarijata za javni prevoz, a objavljeno na sajtu Gradske uprave.
Kako se navodi, vozila sa linija 27E i 35 će se u oba smera, umesto ulicama Bulevar Nikole Tesle i Ušće, kretati Bulevarom Mihajla Pupina, Milentija Popovića, Vladimira Popovića do terminusa Novi Beograd/Blok 20.
Linija javnog prevoza 60 će u vreme održavanja manifestacije saobraćati u smeru ka okretnici „Novi Beograd-Toplana”, Brankov most-Milentija Popovića-interna saobraćajnica-Vladimira Popovića-Zemunski put-Brodarska i dalje redovnom trasom, a u povratku vozila sa ove linije koristiće redovnu trasu.
Vozila će na izmenjenom delu trase koristiti sva postojeća stajališta, navodi se na sajtu Gradske uprave, prenosi Tanjug.
Kako se dodaje, režim rada linija gradskog prevoza biće izmenjen od 15. do 16. avgusta od 17.30 do 4.10 sati, 16. do 17. avgusta od 17 do 5.50, 17. do 18. avgusta od 17.20 do 5.50, 18. do 19. avgusta od 17 do 4.45 i 19. do 20. avgusta od 17.30 do 4.10 sati.

Grad prodaje „Marinu Dorćol”
Direkcija za građevinsko zemljište i izgradnju Beograda objavila je danas oglas o otuđenju građevinskog zemljišta na lokaciji „Marina Dorćol”.
Kako je juče izjavio zamenik gradonačelnika Goran Vesić, početni iznos cene na javnom nadmetanju biće 3,8 milijardi dinara, koliko iznosi procenjena tržišna vrednost zemljišta na lokaciji površine četiri hektara, prenosi Tanjug.
Prijave za učešće se podnose do 12. septembra, dok će se javno nadmetanje održati narednog dana u prostorijama Direkcije.
Pored iznosa koji bude postignut na javnom nadmetanju, u budžet grada biće uplaćen i doprinos za uređivanje građevinskog zemljišta koji će budućem investitoru biti obračunat za objekte koje planira da gradi.

Reli oldtajmera kroz Srbiju i Rumuniju
Peti međunarodni turistički reli oldtajmera „Lagano Srbijom”, u organizaciji Udruženja građana „Pokretač”, počeće danas i trajaće do nedelje, 18. avgusta. Osim kroz našu zemlju, 22 posade će voziti i kroz Rumuniju, a među učesnicima će biti vlasnici starovremenskih vozila iz Srbije, Hrvatske i Slovenije. Na put dugačak 1.202 kilometra oni će krenuti danas u osam časova ispred hotela „Hedonik” u Vrčinu, na auto-putu za Niš. U toku petodnevne vožnje učesnici će, između ostalog, obići Golubac i Lepenski vir, kao i rumunske gradove Sibiju i Temišvar. Reli se završava u Kikindi, posetom tamošnjem Muzeju „Tera”.
Posebna poslastica, zbog koje je trasa vožnje proširena i na Rumuniju, biće obilazak tamošnje staze za vožnju Transfagarašan, jedne od najboljih na svetu.
– Osim promocije saobraćajne kulture i poštovanja propisa, ovom manifestacijom promovišemo i oldtajmere kao industrijsko nasleđe, ali i dobrosusedske odnose država iz kojih dolaze učesnici. Ovo je prvi put posle gotovo tri decenije da će na istom mestu biti predstavnici organizacija ljubitelja starih automobila iz Slovenije, Hrvatske i Srbije – navode organizatori.
Na trasi relija je i Muzej „Žeravica” u Novom Miloševu, čiju jedinstvenu postavku čine traktori proizvedeni u evropskim i američkim fabrikama pre i posle Drugog svetskog rata. Priča o toj zanimljivoj riznici počela je krajem sedamdesetih godina prošlog veka idejom Milivoja Žeravice (1931–2009) da nabavi traktor „fordson” iz 1924. godine, kakav je imao njegov otac.
„Slučajno je od prijatelja saznao da u okolini Kragujevca postoji takav model. Kada je otišao da ga pogleda, iznenadio se zatekavši nekoliko sličnih traktora iz tog vremena i odlučio da ih sve otkupi. Do nivoa ugledne zbirke muzej je doveo Milivojev sin Čedomir, a centralno mesto u kolekciji zauzima najstariji sačuvani traktor u Srbiji i široj regiji, američki ’hart-par 30’ iz 1920. godine”, ističu u UG „Pokretač”.
Među vozilima koja će učestvovati na reliju biće stari modeli „Opela”, „Fijata”, „Rols-Rojsa”, „Folksvagena”, „Ostina”, „Jaguara”, „zastave 101” i drugih četvorotočkaša.

„Bir fest” odložen do sutra
Dugoočekivana najveća pivska smotra na Balkanu „Bir fest” biće odložena zbog najavljenog nevremena, a umesto danas, počeće sutra, najavio je za Tanjug Darko Glavaš, gradski sekretar za poslove odbrane, vanrednih situacija, komunikaciju i koordinaciju odnosa sa građanima.
– Program koji je na repertoaru trebalo da bude u sredu prebacuje se za ponedeljak, 19. avgusta, zbog prognozirane oluje. Nećemo da razmišljamo da li se nekome nešto može desiti – rekao je Glavaš i dodao da će se od sutra program festivala odvijati regularno.
Ovogodišnji „Bir fest” će na četiri bine prikazati 120 besplatnih koncerata, a među najvećim zvezdama koje će nastupiti biće i Džoni Mar, kultni gitarista grupe „The Smiths”.

Život u snazi motora
Dokumentarna izložba koja na zanimljiv način  bogatom arhivskom građom prikazuje profesionalni i životni put našeg velikog stručnjaka u oblasti motorne i automobilske industrije predstavljena je u Galeriji nauke i tehnike SANU. Postavka nosi naziv „Život u snazi motora: Mihailo Mika Borisavljević”, a njeni autori su Ana Cicović, Momčilo Paunović i Vladimir Veselinović. Saradnici na postavci su Bojana Božić Hrelja, Jasmina Kovačević i Andrea Raičević. Organizator je Muzej rudničko-takovskog kraja, Gornji Milanovac, sa Galerijom nauke i tehnike SANU.
O značaju postavke govorili su Žarko Zečević, potpredsednik Olimpijskog komiteta Srbije, i Radivoje Mitrović, dekan Mašinskog fakulteta.  Prema njihovoj oceni, izložba ukazuje na život i rad Mihaila Borisavljevića, profesora Mašinskog fakulteta, čoveka koji je bio poznat i u svetu po svojim dostignućima. Po sopstvenim idejama i nacrtima, Borisavljević je konstruisao prvi srpski trkački motocikl MB-125, a zajedno sa profesorom Slobodanom Dobrosavljevićem projektovao je i konstrukciju za „Krušikov” pomoćni motor za bicikl MO-1. Ovaj model prikazan je posetiocima na izložbi.
Mika je bio i učesnik mnogih moto-trka, kao i   počasni olimpijski ataše Kraljevine Jugoslavije na igrama održanim 1936. godine u Nemačkoj.
Tokom svoje uspešne univerzitetske karijere generacijama studenata je nesebično prenosio znanje, sopstvena iskustva i iskrenu ljubav prema automobilizmu.
Interesantno je da je Borisavljević za volanom proveo pet decenija. Vozio je oštro, kao na trkama, a nikada nije doživeo saobraćajnu nesreću. Čak je bio i protiv ograničenja brzine. Obrazlagao je to rečima: „Dobar vozač će sam uskladiti brzinu prema stanju druma, mogućnostima svog automobila, situaciji u saobraćaju…”

Mihailo je jedan od osnivača Auto-moto saveza Jugoslavije, Udruženja istoričara automobilizma, kao i Jugoslovenskog društva za motore i vozila JUMV, čiji je bio i počasni član. Bio je i član tehničke komisije FIM, delegat pri FIA i član žirija na mnogim velikim međunarodnim trkama. Mihailo Mika Borisavljević bio je čovek ispred svog vremena. Rođen je 1912. u Gornjem Milanovcu, a umro u 90. godini. Izložba će biti otvorena do 28. avgusta.

Pojačane kontrole tokom „Bir festa"
Zamenik načelnika Uprave saobraćajne policije Boban Milinković izjavio je jutros da će policija pojačano kontrolisati učesnike u saobraćaju tokom predstojećeg „Bir festa” u Beogradu, prenosi Tanjug.
Milinković je istakao je da je namera da se vozači odvrate od činjenja prekršaja.
On je, gostujući u Jutarnjem programu RTS-a, rekao da već 10 godina saobraćajna policija prilikom letnjih manifestacija preduzima mere kontrole učesnika u saobraćaju koji napuštaju te manifestacije.
Kako je naveo, te kontrole daju rezultate jer veći broj ljudi koristi javni prevoz i taksi.
Milinković je najavio da će tokom „Bir festa” biti postavljeni punktovi na svim tačkama kuda mora da se prođe ali će kružiti i patrole.
Takođe, angažovaće se i određeni broj policajaca na motociklima jer domaći vozači obaveštavaju jedni druge o pozicijama patrola putem društenih mreža i aplikacija.
Milinković kaže da na taj način jedni drugima čine medveđu uslugu jer bi svi oni koji su izazvali nezgodu pod dejstvom alkohola bili srećni da ih je policija pre toga zaustavila.
Ističe i da pojačane kontrole tokom leta u kombinaciji sa kampanjama daju rezultate i da je za četiri godine procenat nezgoda u kojima su učestvovali vozači pod dejstvom alkohola smanjen sa 15,4 na 13 odsto. To je, kako je precizirao, gotovo 200 saobraćajnih nezgoda godišnje manje.
Kada je reč o akciji pojačane kontrole brzine, Milinković je rekao da je očigledano da veliki broj vozača nije pratio medije ili je jednostavno smatrao da se to na njih ne odnosi jer je otkriveno gotovo 5.000 prekršaja za prva dva dana.
Akcija se nestavlja i u narednim danima a kontrole će se vršiti radarskim uređajima sa i bez zaustavljanja vozila, kamerama, presretačima...
Vikend je zbog pojačanog intenziteta saobraćaja posebno rizičan, rekao je Milinković, dodajući da veliki broj ljudi tada ne radi i da se duže ostaje u provodu.
Zbog toga, navodi, nezgode koje se događaju vikendom imaju veću težinu u odnosu na radne dane.
</div>
<div id="kultura">
Želeo sam da dam šansu Šeron Tejt
Posle svetske premijere na 72. Kanskom festivalu i nedavnog ulaska u američke bioskope „Bilo jednom u Holivudu”, najnoviji film kultnog holivudskog reditelja Kventina Tarantina, u beogradskom Sinepleksu „Ušće”, večeras je imao i zvaničnu balkansku premijeru, a od četvrtka će se naći i u svim bioskopima Srbije.
Ovo je Tarantinov deveti osvetnički film u karijeri. Priča o izbledeloj televizijskoj zvezdi (Leonardo Dikaprio), koja se pojavljuje u vestern serijama, o prijateljstvu s dublerom kaskaderom (Bred Pit) i o Holivudu 1969. godine. O jednoj od najdramatičnijih godina u „fabrici snova”, pa i u celoj Americi, kada se naivnost i nevinost dece cveća preko noći pretvorila u krvavi satanistički pir Čarlsa Mensona i njegovih sledbenika, u seriju ubistava od kojih je najužasnije ubistvo trudne glumice Šeron Tejt (Margo Robi), mlade supruge Romana Polanskog.
U ekskluzivnom intervjuu za „Politiku”, koji je vođen u kanskom hotelu „Karlton”, pod posebnim uslovima (potpisivanje saglasnosti na sve uslove koje je postavila kompanija „Soni pikčers entertejment”) i zahvaljujući naporima Dragane Gage Tešić, čelnice beogradske kuće „Con film”, zvaničnog zastupnika „Soni pikčersa” za Balkan, Kventin Tarantino govori o motivima nastanka ovog i ovakvog filma, koji je u Americi već oborio rekorde na bioskopskim blagajnama...
Uz sve scene vestern akcija, filmskih tuča i horora, ovaj film odiše i nekom neobičnom nostalgijom?
Često me pitaju da li sam nostalgičan u odnosu na ovu holivudsku epohu, za holivudskom prošlošću. U filmu postoji nostalgija, ali ne moja lična jer nisam bio deo ere s kojom sam sada u ovom filmu imao posla. Da bih se osećao nostalgičnim za Holivudom toga doba morao sam biti deo toga. A nisam, jer sam te 1969. imao šest godina. Sećam se tadašnjeg Los Anđelesa, pa sam ispričao svoju priču.
To su sećanja na televizijske serijale i filmove koje ste tada kao dete gledali? I na šta još?
Rad na ovom filmu je tražio da se probijam kroz svoje uspomene i kroz razmišljanja kako vidim stvari. Setio sam se plakata po zidovima, kako su izgledale autobuske stanice, šta se emitovalo na televiziji. Nisam imao starije sestre tako da nisam bio okružen mladim hipijima, ali jesam bebisiterkama koje su se upravo tako oblačile. Moja mama je radila, a one su me čuvale i sećam se da su pušile travu na kauču dok su gledale TV, ali nijednom nisam to rekao mami. Sećam se posebno jedne od tih devojaka, zvala se Karen, koja je imala zadatak da me pokupi posle škole i vodi kući. Jednom smo se vozili pored policijske patrole i ja sam razdragano mahao policajcima jer su oni u tom uzrastu za mene bili heroji koje treba poštovati, a Karen je povikala: „Je..te se, svinje!” Karen je bila od onih ekstremnih.
Da li ste u ovom filmu pokušali da pokažete i neku vrstu nevinosti Holivuda kakva danas ne postoji?
Toliko je nevino bilo da je ulaznica za film koštala samo 75 centi! Samo to je dobar dokaz koliko je bilo drugačije. Svako je mogao da priušti sebi da ide u bioskop i gleda film. U današnje vreme bioskopi su postali toliko skupi, poput dramskih pozorišta ili opere na Brodveju. Da biste danas pogledali film u bioskopu, morate da potrošite 35 dolara. Umetnost filma je 1969. bila dostupna svima, a danas je to postala privilegija.
A kada biste snimali film o današnjem Holivudu, čiji ste i vi deo, da li bi to bio ljubavni film?
Ne bih snimao film o današnjem Holivudu i istina je da ne gledam puno nove filmove. Naravno, i dalje nenormalno mnogo gledam filmove, ali većina njih su oni stari dobri filmovi. Ne želim da snimim savremeni film, još uvek imam puno vere u pravu kinematografiju, iako se pejzaž promenio. Kada su se „Marvelovi” stripovi pojavili, ja sam imao 27 godina i mislio sam da je to najbolja stvar na svetu. Sada imam 55 godina pa „Marvelovim” junacima ne bih odgovarao kao što sam to mogao nekada. Takva vrsta superheroja nije za mene.
Te 1969. Holivud je zauvek obeležilo užasno ubistvo, ali ste vi u filmu „spasili” Šeron Tejt?
Slučaj ubistva Šeron Tejt i dan-danas užasava i čitav taj događaj je gotovo nezamisliv. Kako je Čarls Menson uspeo da zavede toliko veliki broj mladića i devojaka? Jednostavno, to nema smisla. Što više naučite o ovom događaju i čitavoj priči, to ona postaje sve nejasnija. Mislim da upravo nemogućnost da sve to shvatimo izaziva sve veću radoznalost. Šeron Tejt je bila lepa, mlada glumica, uskoro je trebalo da postane i majka i ja sam u filmu želeo da joj dam šansu za budućnost, kao što sam to dao i svojim glavnim junacima.
Te glavne junake, glumačku zvezdu i njegovog dublera tumače Leonardo Dikaprio i Bred Pit, ali zašto je Dikaprio zvezda, a Pit dubler?
Samo zato što sam mislio da će Leonardo zaista biti dobar u ulozi zvezde. On je u pravom uzrastu za tu ulogu i ima nečeg veoma uzbudljivog u činjenici da je zvezda mog filma mlad momak koga već smatraju antikom.

Bred Pit i Leonardo Dikaprio u filmu „Bilo jednom u Holivudu” (Foto „Soni pikčers entertejment”)

Roman Polanski je živ, film se bavi i tragedijom njegovog života, da li ste od njega tražili dozvolu za to?
Ne. Nisam tražio dozvolu. Nisam hteo da otvaram tu Pandorinu kutiju. Nisam hteo da mi on odgovori negativno, pa ga nisam ni pitao.
Poznajete Polanskog?
Sreo sam ga nekoliko puta. Veliki sam obožavatelj njegovih filmova, a posebno „Rozmarine bebe”, ali ga nisam video već nekoliko godina.
Postoji široka rasprava o predstavljanju žena na filmu, i vama su zamerili kako ste predstavili Šeron Tejt, da li to utiče na vaš kreativan proces i snimanje filmova?
Uopšte se ne bavim tom problematikom u „Bilo jednom u Holivudu”. Naporno sam radio da ne dopustim da društvena kritika utiče na moj rad. Moj posao nije da se brinem o društvenoj kritici, moj posao je da je ignorišem. Mogu da dobijem pozitivne ili negativne reakcije, ali to je to. Usput budi rečeno, današnje vreme neće trajati zauvek, ali se nadam da moji filmovi hoće. Film „Bilo jednom u Holivudu” danas možete interpretirati na jedan način, a za 20 godina na sasvim drugačiji. Sve je stvar percepcije.
Da li je teško danas imati oreol kultnog reditelja s obzirom na brzinu reakcija društvenih mreža?
Ako se ne bavite tim stvarima i niste uključeni u čitanje mišljenja o filmovima ili o privatnom životu, onda vam te stvari ne znače ništa. Nisam nešto aktivan na društvenim mrežama, nisam na „Fejsbuku”, „Tviteru”, „Snepčetu” i nečem sličnom od tog smeća i ne znam šta se tamo događa. U osnovi, više volim doba pre mobilnih telefona. Ne tražim sebe na internetu. Čak i kada mi kažu da zbog mene gori „Tviter”, ja im odgovaram: „Pa šta?” Sve to me uopšte ne dodiruje.
U sutrašnjem broju „Politike” ekskluzivni intervju s Bredom Pitom i Leonardom Dikaprijom.

Odlazak Gordana Mihića
Ubojiti dramski pisac, najnagrađivaniji srpski scenarista, nekada novinar, ponekad reditelj, odmereni, gospodstveni Gordan Mihić preminuo je u nedelju rano ujutru posle iznenadne bolesti. Vest o smrti prenela je njegova ćerka, glumica Ivana Mihić, koja je na „Tviteru” objavila da je njen otac sahranjen u najužem krugu porodice na groblju manastira Rajinovac, uz blagoslov patrijarha Irineja. Bio je redovni profesor na Fakultetu dramskih umetnosti u Beogradu, gde je predavao filmski scenario. Mihići su iz sela Poplat kod Stoca, u Hercegovini.
Gordan Mihić rođen je u Mostaru, ali se nije sećao svog zavičaja jer je samo dve godine posle njegovog rođenja počeo rat. U pokoljima Srba ustaše su ubile njegovog oca, dedu i još 24 Mihića, a majka, brat i Gordan su pukim čudom izbegli smrt. Nekako su, kao izbeglice, stigli do Beograd, gde su ostali do bombardovanja 1944. godine, kada je njegova majka dobila premeštaj u Sokobanju. Tu je proveo detinjstvo.
– Čitam „Politiku” od kada znam za sebe. Nasledio sam tu naviku od svoga dede, pokojnog Dušana Hadžića, iz Mostara, koji je počeo da čita „Politiku” od kada je počela da izlazi. Sećam se male anegdote. Posle Drugog svetskog rata bili smo izbeglice u Sokobanji iz Bosne i Hercegovine. I tamo su stizala svega tri primerka „Politike” kada je nastupila kriza u odnosima s Rusijom, a onda i sa Zapadom. Onda je moj deda, budući da je poznavao prodavca koji je bio Hercegovac, uspevao da dobije jedan primerak „Politike” da je pročita za deset minuta. On je stojeći čita, a ja stojim pored njega i čitamo u paru. Do danas sam ostao privržen „Politici” – priča je koju nam je kazivao Mihić.
Sokobanja je imala duge, ledene zime, kada se smrkavalo u tri po podne, a razdanjivalo tek oko osam. Tada su na scenu stupale knjige, koje je Gordan Mihić zajedno sa svojim bratom pozajmljivao, čitajući ih uz petrolejku do duboko u noć. Uz brata je Gordan Mihić pročitao skoro sva velika dela klasične i savremene literature. Opčinjavali su ga Čehov, Gogolj, Dostojevski, Tolstoj, Tomas Man, Šekspir, Andrić, Crnjanski, Volfgang Borhert, Stajnbek... Ali onako, duboko, do dna duše, na prelazu iz dečaštva u mladost, posebno ga je doticala knjiga Tomasa Vulfa „Pogledaj dom svoj, anđele”.
Preko konkursa „Borbe” pri kraju završnog razreda Druge muške gimnazije Mihić je ušao u novinarstvo. Pre toga pisao je komedije za Radio Beograd i humoreske za „Jež”. A film i televizija su došli nekoliko godina kasnije. Do 30. godine života već je imao 10 igranih filmova i tri televizijske serije.
U vreme studiranja Gordan Mihić najviše je voleo francuski crni talas, dela velike četvorke: Karnea, Kluzoa, Kajata i Klera, uz njih Melvila, italijanski neorealizam: De Siku, Cavatinija, Viskontija, Roselinija, Antonionija... Velike Japance: Kurosavu, Mizogučija... Od Rusa: Bondarčuka, Čuhraja, Kalatozova... Od Poljaka: Kavaleroviča, Vajdu... Onda se pojavio sjajni češki, pa francuski novi talas, od koga je najviše voleo Trifoa i Godarov film: „Do poslednjeg daha”.
Tokom duge i plodne karijere Gordan Mihić napisao je brojne knjige po kojima će ga pamtiti generacije: „Pas koji je voleo vozove”, „Srećna nova ’49”, „Siroti mali hrčki”, „Crna mačka, beli mačor”, „Kupi mi Eliota”, „Nemanjići, rađanje kraljevine”, „Vojna akademija”… Pisao je scenarija i za filmove: „Ranjena zemlja”, „Ona voli Zvezdu”, „Tuđa Amerika”, „Varljivo leto”, „Kamiondžije”, „Dom za vešanje”, „Balkan ekspres”, „Sivi dom”, „Tango argentino”...
Sarađivao je s mnogim umetnicima. Bili su to oni, znao je da kaže Mihić, najbolji umetnici tog posla. I filmski i pozorišni: Bauer, Pavlović, Kusturica, Šijan, Kresoja, Paskaljević, Unkovski, Đorđević, Šotra...
– Imam iza sebe oko 50 igranih filmova. Ali, samo dva-tri puta sam poželeo i da režiram. Uslovi snimanja diktiraju većini režisera da troše ogromnu energiju na savlađivanje prepreka koje nemaju nikakve veze s kreativnošću. Reditelji profesionalci se nekako bore s tim, nemaju kud, a jedan film im uzme dve-tri godine života. Skupa je to cena. Sklonio sam se na vreme – govorio je Mihić.
Osvojio je Gordan Mihić i brojne nagrade za filmska ostvarenja: prva nagrada za scenario filma „Osvajanje slobode”, Festival filmskog scenarija, Vrnjačka Banja, 1979, prva nagrada za scenario filma „Balkan ekspres”, Festival filmskog scenarija, Vrnjačka Banja, 1983.
„Zlatna arena” za scenario filma „Srećna nova ’49”, Pula, 1986. Prva nagrada za scenario filma „Crna mačka beli mačor”, 23. festival, Festival filmskog scenarija, Vrnjačka Banja 1999. „Kristalna prizma” za sveukupan doprinos domaćem filmu...
Mihić je bio otac glumice Ivane Mihić i suprug dramske umetnice Vere Čukić.

Preminula rediteljka Slobodanka Caca Aleksić
Rediteljka Slobodanka Caca Aleksić preminula je rano jutros nakon kratke i teške bolesti, saopštilo je Pozorište Puž.
Aleksić je rođena 1941. godine u Beogradu.
Počela je da režira u Zrenjaninskom pozorištu, a zatim u Ateljeu 212, u Narodnom pozorištu, Beogradskom dramskom pozorištu.
Sa svojim suprugom Brankom Milićevićem Kockicom osnovala je Pozorište Puž, čiji je bila prvi direktor sve do 2005. godine i u kome je radila do svoje smrti.
Predstave za decu koje je režirala imale su ogroman uspeh o kojem svedoče i brojne nagrade, ističu u Pužu.
Datum i mesto sahrane biće naknadno objavljeni, prenosi Tanjug.
</div>
<div id="ekonomija">
Cena minimalnog sata rada najmanje 190 dinara
Da bi do početka 2021. godine minimalna cena rada bila izjednačena sa minimalnom potrošačkom korpom što je, u načelu, i težnja socijalnih partnera – države, sindikata i poslodavaca, koji krajem svakog leta pregovaraju o novoj ceni minimalca, potrebno je da se ovog septembra minimalni rad po satu proceni na najmanje 190 dinara, umesto sadašnjih 155 dinara. Tih najmanje 33.440 dinara, koliko bi iznosio minimalac za narednu godinu, izračunat u odnosu na mogućih 176 časova rada u mesecu, zasigurno bi dalo mogućnost minimalnoj zaradi da do kraja sledeće godine dostigne minimalnu potrošačku korpu, a to je i krajnji cilj, uverava Ljubisav Orbović, predsednik Saveza samostalnih sindikata Srbije.
On se juče sastao sa Zoranom Đorđevićem, ministrom za rad, sa kojim je razgovarao o načinu rada, pregovorima i stavovima sindikata u vezi sa povećanjem minimalca.
– Zvanični pregovori počinju 15. avgusta, a do 15. septembra Socijalno-ekonomski savet trebalo bi da zauzme i konačan stav po pitanju nove minimalne zarade. Zasad smo samo razgovarali o tome kako ćemo da radimo, u kom smeru će proteći pregovori – kazao je Orbović.
Unazad mesecima sve učestalije se govori o povećanju minimalne zarade sa sadašnjih nešto više od 27.000 dinara na oko 30.000 dinara. To je nedavno izjavio i predsednik Aleksandar Vučić kada je rekao da će se država truditi da bude na radničkoj strani, da pređe tu magičnu cifru od 30.000 dinara.
Za Orbovića bi, kako priznaje, to povećanje minimalca na oko 30.000 dinara bilo jedno od najvećih dosad – čak 11 odsto, ali ni ono ipak ne bi bilo dovoljno.
– Još pre dve godine dogovorili smo se, a to je i prihvaćeno na sednici SES-a, da minimalna zarada za ukupno tri godine sustigne minimalnu potrošačku korpu (ovog aprila bila je 37.480 dinara). To bi značilo da ako sada podignemo minimalac na tih 30.000 dinara onda do kraja sledeće godine, kada se okončava naš trogodišnji plan, nikako nećemo moći da sustignemo iznos minimalne potrošačke korpe. Jer, onda bismo iduće godine morali da podignemo cenu minimalca 20 i nešto procenata, a to bi bilo malo teže izvodljivo. Zato će se naši zahtevi kretati u smeru da se približimo višem iznosu od 30.000 dinara, a realno bi bilo da se sat minimalnog rada poveća na 190 dinara. Tako bismo do 2021. uspeli da izjednačimo minimalnu potrošačku korpu sa minimalnom zaradom – ističe Orbović.
Predsednik Srbije nedavno je podsetio i na to da u toku pregovora o povećanju minimalne zarade država mora da vodi računa o poslodavcima, jer su kako je rekao „oni ti koji guraju zemlju napred”.
– Poslodavci traže da se oslobode nekih nameta države ako se minimalac poveća iznad njihovih očekivanja. Ukoliko bi se privreda rasteretila plaćanja pojedinih dažbina, onda će poslodavci faktički biti oslobođeni od plaćanja poreza na 2,2 miliona uposlenih u Srbiji, što nije logično jer prema nekim procenama minimalac prima samo oko 350.000 ljudi. Zato i za taj problem treba da se nađe nekakvo rešenje – podseća Ljubisav Orbović.
Inače, članom 112. Zakona o radu utvrđena je nadležnost Socijalno-ekonomskog saveta Srbije za utvrđivanje visine minimalne zarade, uz obavezu da se računaju parametri: troškovi života, kretanje prosečne zarade u Srbiji, egzistencijalne i socijalne potrebe zaposlenog i njegove porodice, stopa nezaposlenosti, kretanje zaposlenosti na tržištu rada i opšte ekonomske razvijenosti zemlje. U slučaju da na sednicama SES-a socijalni partneri ne postignu saglasnost o visini minimalne zarade odluku donosi Vlada Srbije, što je minule godine upravo i uradila kada je odlučeno da neto cena radnog sata od januara do decembra u 2019. bude 155,33 dinara, jer socijalni partneri nisu uspeli o tome da se dogovore. Minimalna zarada za 2019. godinu povećana je deset odsto i trenutno iznosi oko 27.280 dinara, a u poslednje dve godine kumulativno 18,6 procenata.

Stotinu puteva po dvesta metara
Kraljevo – Kad je reč o asfaltiranju puteva i ulica na području grada Kraljeva, svako bi da iz kuće ili dvorišta može u papučama ili da ne prlja cipele. Ali ne može, jer nema dovoljno para za više od hiljadu kilometara, što seoskih puteva što gradskih ulica bez asfalta. Grad Kraljevo je po prostranstvu najveća lokalna samouprava u Srbiji i ima 92 naselja. Zato se gradska vlast već drugu godinu, svakako i iz razloga očuvanja političke podrške, drži principa svakome pomalo, a nikome koliko se traži.
Tako će i ove sezone radnici gradskog javnog preduzeća „Putevi”, shodno odluci Gradskog veća, u selima, prigradskim naseljima i samom gradu asfaltirati skoro stotinu, tačnije 95 saobraćajnica, ali dužine od dvesta do najviše tri stotine metara. Za te potrebe u gradskom budžetu je planirano 62 miliona dinara, duplo više nego lane, pogotovo ako se toj sumi dodaju i iznosi koje građani iz određene ulice moraju da prikupe, a reč je o 15 procenata od vrednosti posla. To, međutim, plaćaju meštani samo u sredinama koje nisu obuhvaćene gradskim planskim dokumentima, dakle u selima i pojedinim prigradskim naseljima. Stoga se, protiv te „diskriminacije” stanovnici u naseljima gde su obavezni da finansijski učestvuju u asfaltiranju često bune, pogotovo što je ranija obaveza onih koji žive u gradu u smislu plaćanja doprinosa za uređenje građevinskog zemljište sada svedena na simbolični iznos. No, politički predstavnici lokalne vlasti su i dalje za odluku da se to učešće zadrži kako bi se, u situaciji nestašice novca, lakše branili od nerealnih zahteva. Nasuprot tome, graditelji smatraju da bi ta globa ipak trebalo da se ukine.
– To često izaziva svađe u naseljima između samih meštana, podstiče prepirke ko je platio ko nije, a sav bes se najčešće tamo na terenu usmeri na nas, iako smo za to najmanje krivi – tvrdi Mirko Vuković, direktor JKP „Putevi” u Kraljevu.
Direktor Vuković odgovara i na naše pitanje da li je bolje asfaltirati manje putnih pravaca a da budu duži, pa tako redom iz godine u godinu, od sela do sela.
– Za nas bi, svakako, bilo bolje. Jer ovako se povećavaju manipulativni troškovi, mnogo puta se sele mašine od naselja do naselja, pa bi možda i cena asfaltiranja po kvadratu od oko 1.700 dinara mogla biti nešto niža. Zatim, dok se proceni i dogovori koje putne pravce, recimo ove godine, asfaltirati, a ima ih mnogo, prođe dobar deo građevinske sezone. No, mi smo, uprkos tome, pre mesec dana krenuli da radimo i mislim da ćemo sve što je planirano do početka zime uspeti da realizujemo – kaže Vuković.
Inače, od oko 125.000 stanovnika koji žive na teritoriji grada Kraljeva više od polovine ih je u gradu. Taj trend selidbe iz sela u grad, često i usled loše komunikacije, traje odavno, pa će, po svoj prilici, seoskim vododerinama još odlaziti, kako se ovde kaže, na kaldrmu, nažalost, i sve učestalije i dalje od kraljevačke...

Rajaner uvodi liniju iz Niša do Malte
DABLIN - Irska niskotarifna avio-kompanija Rajaner zvanično je danas objavila uvođenje avio-linije iz Niša do Malte, koja će biti uspostavljena od novembra.
Letovi na ovoj relaciji realizovaće se dva puta nedeljno, u okviru Rajanerovog proširenog zimskog reda letenja 2019 u Nišu, navodi se u saopštenju kompanije.
Da bi proslavio uvođenje nove rute, Rajaner je pokrenuo kampanju prodaje avio-karata po ceni od 12,99 evra za putovanja do kraja novembra, ako putnici rezervišu polazak do subote (17. avgusta) na sajtu Rajanera.
Putnici iz Niša trenutno mogu da do marta 2020. godine rezervišu kartu za putovanja na pet ruta iz zimskog reda letenja Rajanera iz Niša - do aerodroma Berlin Šenefeld, Bratislave, Malte, Milana i Stokholma.
„Rajaner, kao vodeća evropska kompanija, sa zadovoljstvom nastavlja svoje širenje u centralnoj i istočnoj Evropi pokretanjem nove rute iz Niša do Malte dva puta nedeljno, koja počinje u novembru kao deo našeg proširenog zimskog reda letenja za 2019. godinu”, izjavio je Dejvid O"Brajan iz Rajanera, prenosi Tanjug.

Rast BDP u drugom kvartalu 3,1 odsto
Rast bruto domaćeg proizvoda (BDP) Srbije u drugom kvartalu ove godine prema proceni Narodne banke Srbije (NBS) iznosio je 3,1 odsto, izjavio je danas zamenik generalnog direktora NBS Milan Trajković, prenosi Beta.
„Taj rast bio je vođen, pre svega, rastom uslužnog sektora od oko četiri odsto i građevinarstva od 20 odsto”, kazao je Trajković prilikom predstavljanja izveštaja o inflaciji u NBS i dodao da je to u potpunosti u skladu sa godišnjom projekcijom NBS o rastu BDP od 3,5 odsto.
Prema njegovim rečima za drugo tromesečje bila je karakteristična manja industrijska proizvodnja koja je bila pod uticajem usporavaja privrednog rasta u Nemačkoj i Italiji, što je izazvalo manju tražnju za proizvodima iz Srbije.
Dodao je da je na smanjenje industrijskog rasta uticala i manja proizvodnja u naftnoj i hemijskoj industriji zbog remonta postrojenja, kao i takse koje je uvela Priština i koje su se odrazile na izvoz prehrambenih proizvoda.
Bez tih efekata u naftnoj i hemijskoj industriji, kako je rekao, rast BDP bio bi veći za 0,3 do 0,4 procentna poena.
„Očekujemo da se u drugoj polovini godine privredni rast ubrza na blizu četiri odsto u trećem kvartalu, a ona nešto više od četiri u poslednjem kvartalu”, rekao je Trajković.
On je objasnio da se takav ishod očekuje zbog toga što su završeni remonti u naftnoj i hemijskoj industriji zbog čega ti sektori neće uticati na usporavanje rasta.
Dodao je da se očekuje aktiviranje nove, značajne investicije u autoindustriju i većeg broja manjih u ostale oblasti.
Trajković je istakao da bi rast u infrastrukturi i stanogradnji mogao u drugom delu godine da bude brži nego u drugom kvartalu, a da rastu i usluge u privatnom sektoru.

Ulaganje u puteve pokreće srpsku ekonomiju
Ministar finansija Siniša Mali izjavio je danas da je ulaganje u putnu infrastrukturu investicija koja pokreće srpsku ekonomiju, podstiče rast BDP-a i podiže kvalitet života građana, prenosi Tanjug.
On je za RTS, uoči otvaranja deonice na Koridoru 11 Obrenovac - Ljig, rekao da se izgradnjom autoputeva omogućava brže kretanje ljudi, bolji protok robe, zemlja postaje atraktivnija za investitore.
„To je ono što pokreće vašu privredu. Zato nije slučajno što smo, nakon finansijske konsolidacije, prošle godine imamo stopu rasta naše ekonomije od 4,3 odsto, ove godine 3,5 odsto”, rekao je ministar.
On je podsetio da je ugledni britanski časopis Fajnenšal tajms objavio da je Srbija lider u svetu po privlačenju stranih direktnih investicija.
„Privukli smo 107 stranih direktnih investicija prošle godine, ali imam osećaj da mi nismo sposobni da budemo ponosni na to što smo prvi u svetu u nečemu što sve zemlje priželjkuju da budu”, naglasio je on.
Osim deonice autoputa na Koridoru 11, Obrenovac- Ljig, koja vodi do Čačka, kaže da će do kraja godine biti završena deonica od Obrenovca do Surčina, da se radi Požega - Preljina, a da će do kraja oktobra biti otvoren istočni krak Koridora 10, kao i da se kreće u izgradnju Moravskog korisdora.
Govoreći o Investicionom programu, Mali kaže da je na nivou vlade doneta odluka o osnivanju Komisije za investicije, čiji je predsednik premijerka Ana Brnabić, a u njenom sastavu biće i ministri u vladi, direktori javnih preduzeća, kao i predsednik Vučić.
Ministar finansija navodi da će se u analizu projekata koji budu pristizali u okviru Investicionog programa uključiti i svi ostali stručnjaci iz ministarstva.
Investicioni plan, ističe Mali, neće značiti samo ulaganje u putnu i železničku infrastrukturu, već i u školstvo, zdravstvo, pronatalnu politiku, turizam, poljoprivredu...
Mali je i potvrdio konstataciju novinara da će svako moći da predloži projekat od nacionalnog značaja.
„Ovo je istorijska šansa za našu zemlju, da završimo te infrastrukturne projekte da možemo da se posvetimo daljem rastu kvaliteta života naših građana”, podvukao je Mali.
Osvrnuo se i na komentare pojedinih ekonomista o tome kako Investicioni program nije dobar jer će postaći rast javnog duga, te kazao da ako rast naše ekonomije bude pet ili šest odsto BDP-a, a javni dug se poveća za isti taj procenat, Mali je naveo da se u tom slučaju javni dug kao učešće u BDP-u ne pomera.
Zaključio je da finansijska konsolidacija i stabilne javne finansije daju mogućnost da Investicioni program bude završen bez povećanja javnog duga.
Očekujem značajno povećanje minimalne cene rada
Ministar finansija Siniša Mali izjavio je danas da će Vlada Srbije do 15. septembra doneti odluku o značajnom povećanju minimalne cene rada, da će odluka o povećanju plata i penzija biti doneta do kraja septembra, kao i da će decembarska prosečna plata biti iznad 500 evra.
Gostujući na RTS, Mali je kazao da je Srbija u prvih sedam meseci ove godine ostvarila suficit u budžetu od 48,5 milijardi dinara, te istakao da ima mesta za povećanje plata i penzija.
„U naredne dve ili tri nedelje imaćemo odluku o povećanju minimalne ceni rada, a do kraja septembra i oko povećanja plata i penzja”, rekao je Mali.
Navodi da su on i ministar za rad Zoran Đorđević već razgovarali sa predstavnicima poslodavaca i sindikata o povećanju minimalne cene rada, a da će Vlada Srbije konačnu odluku doneti do 15. septembra.
„Očekujem značajno povećanje minimalne cene rade, kao i prošle godne koja je povećana za 8.6 odsto. To su dobri rezultati. Takođe, ispunjavamo ono što je predsednik Vučić obećao, a to je da će decembarska prosečna plata biti iznad 500 evra”, kazao je Mali.
</div>
<div id="vesti">
Uhapšeni zbog sumnje na krivično delo trgovine uticajem
KRALjEVO - Pripadnici Ministarstva unutrašnjih poslova po nalogu Posebnog odeljenja za suzbijanje korupcije Višeg javnog tužilaštva u Kraljevu uhapsili su D.R. (1970) rukovodioca u Upravi za urbanizam, finansije, skupštinske i opšte poslove opštine Paraćin zbog postojanja osnova sumnje da je izvršila krivično delo trgovina uticajem.
Kako Tanjug prenosi, policija je uhapsila i S.Đ. (1957) službenika Crvenog krsta u Paraćinu, osumnjičenog za zloupotrebu službenog položaja, dok će zbog istog krivičnog dela protiv tridesetpetogodišnje žene biti podneta krivična prijava.
Kako se sumnja, D.R. je uticala na neposredno podređene zaposlene da bez pravnog osnova u periodu od 2017. do 2019. godine prime na faktički rad u Odeljenje za lokalnu poresku administraciju opštine Paraćin dve osobe, iako je znala da je jedna imala zaključen ugovor o delu sa Regionalnom agencijom za ekonomski razvoj Šumadije i Pomoravlja, a druga sa organizacijom Crvenog krsta u Paraćinu.
S.Đ. i tridesetpetogodišnja žena su, kako se sumnja, sačinjavali neistinite izveštaje da su ove dve osobe radile u Regionalnoj agenciji za ekonomski razvoj Šumadije i Pomoravlja i u Crvenom krstu u Paraćinu, iako su znali da one faktički rade u Odeljenju lokalne poreske administracije opštine Paraćin.
Sumnja se da su na taj način te dve osobe neosnovano primile naknadu za rad od 775.280 dinara, iako nisu obavljale poslove u ovim privrednim subjektima.
Osumnjičeni D.R. i S.Đ. su, uz krivičnu prijavu, privedeni Posebnom odeljenju za suzbijanje korupcije Višeg javnog tužilaštva u Kraljevu.

Kuburović: Još jednom politika iznad prava i pravde
Ministarka pravde Srbije Nela Kuburović ocenila je danas da je odluke Vrhovnog suda  Severne Makedonije da nisu ispunjeni uslovi za ekstradiciju Tomora Morine Srbiji pokazala da je još jednom politika bila iznad prava i pravde.
„Ovo je velika sramota za međunarodno pravo, Ali je još veći udar i velika tuga za porodice žrtava, koje već decenijama čekaju pravdu za svoje najbliže. Iako su organima Severne Makedonije bili dostavljeni svi potrebni dokazni materijali, odlučeno je suprotno istini i činjenicama”, navodi se u saopštenju Ministarstva pravde.
Kuburović je istakla da Srbija neće odustati da traga za počiniocima najtežih dela protiv čovečnosti, bez obzira na njihovu nacionalnu ili etničku pripadnost, „jer to dugujemo žrtvama i njihovim porodicama”.
Vrhovni sud Severne Makedonije potvrdio je ranije danas odluku skopskog krivičnog suda da nisu ispunjeni uslovi za ekstradiciju bivšeg pripadnika OVK Tomora Morine Srbiji.
„Vrhovni sud je 14. avgusta doneo rešenje kojim potvrđuje rečenje Krivičnog saveta Odelenja za organizovani kriminal Osnovnog krivičnog suda Skoplje, koji je odlučio da nisu ispunjenje zakonske pretpostavke za ekstradiciju osobe T. M, državljanina Velike Britanije i Republike Kosovo”, naveli su u saopštenju, prenosi Beta.

Suđenje Jeličiću odloženo, jer su advokati na godišnjem
KRUŠEVAC - Suđenje bivšem predsedniku opštine Brus, Milutinu Jeličiću Jutki, zbog optužbi za seksualno uznemiravanje Marije Lukić, odloženo je u Osnovnom sudu u Kruševcu, jer su advokati okrivljenog na godišnjem odmoru.
Kako prenosi RTS, ovo je bilo prvo ročište, od kada je zbog različitih nepravilnosti sudski postupak izmešten iz Bruskog suda i prebačen u Osnovni sud u Kruševcu.
Odluku o premeštanju slučaja iz Brusa u Kruševac doneo je Vrhovni kasacioni sud.
Borivoje Borović, advokat Marije Lukić, rekao je da se u ovom predmetu radi već o suđenju u nerazumnom roku, „bez obzira na opravdanje koje ima sudija da ide na godišnji odmor ili sami branioci”.
Na zakazanom ročištu danas u Kruševcu pojavili su se i predstavnici Američke ambasade, a ispred suda okupile su se žene iz udruženja „Peščanik” koje podržavaju Mariju Lukić, prenosi Tanjug.

Primio 2.000 evra mita da bi zaposlio muškarca iz Užica
UŽICE – Policija u Kraljevu uhapsila je G.T. (44), rukovodioca Komore medicinskih sestara i zdravstvenih tehničara u ogranku Užice, zbog sumnje da je primio 2.000 evra mita kako bi zaposlio jednog muškarca.
Kako se sumnja, G.T. je u periodu od aprila do jula ove godine od jednog muškarca iz Užica tražio i primio 2.000 evra da bi predložio rukovodiocu Komore medicinskih sestara i zdravstvenih tehničara Srbije da sa njim ponovo zasnuju radni odnos na određeno vreme, javlja Tanjug.
Uhapsili su ga pripadnici MUP, Odeljenja za borbu protiv korupcije u saradnji sa Posebnim odeljenjem za suzbijanje korupcije Višeg javnog tužilaštva u Kraljevu, zbog sumnje da je izvršio krivično delo primanje mita, saopštio je MUP.
Osumnjičenom je određeno zadržavanje do 48 sati i on će, uz krivičnu prijavu, biti priveden Posebnom odeljenju za suzbijanje korupcije Višeg javnog tužilaštva u Kraljevu.

Turska porodica povređena u sudaru u Sićevačkoj klisuri
NIŠ - U direktnom sudaru, koji se dogodio jutros oko četiri sata u Sićevačkoj klisuri, na magistralnom putu od Niša prema srpsko-bugarskoj granici, četiri osobe su teško povređene. Kako nam je potvrđeno u niškoj policiji, sudarili su se be-em-ve švedskih registracija u kojem je bila četvoročlana porodica iz Turske, i putničko vozilo marke „volvo” sa dvoje bugarskih državljana. Posle sudara, be-em-ve se survao u provaliju i pao na šine međunarodne železničke pruge Beograd-Niš-Sofija-Istanbul.
U ovoj nesreći povređeni su supružnici iz turske porodice koja živi i radi u Švedskoj, i njihovo dvoje maloletne dece, sin i kćerka. Svi su prebačeni u Urgentni centar niškog Kliničkog centra, gde su zbrinuti. Majka i sin su zadobili teške, a otac i kćerka nešto lakše povrede. Niko od njih nije životno ugrožen, rečeno nam je u ovoj zdravstvenoj ustanovi.
Kako smo saznali, turska državljanka, supruga vozača be-em-vea, iako najteže povređena u sudaru, uspela je mobilnim telefonom da pozove nišku policiju i da je obavesti o nesreći. Ova Turkinja je na engleskom jeziku uspela da navede tačno i mesto gde je njihov automobil posle sudara pao na železničku prugu, koja se nalazi u dolini Nišave, između magistralnog puta i reke, tako da su policija i dve ekipe niške hitne pomoći uspeli veoma brzo da pronađu stradale i da ih evakuišu sa mesta nesreće do KC Niš.
Zbog ovog sudara, u prekidu je bio nakratko drumski, ali i železnički saobraćaj koji je normalizovan u ranim popodnevnim satima, posle uklanjanja vozila sa pruge.

Prekid saobraćaja na barskoj pruzi
Železnički saobraćaj na pruzi Beograd - Bar trenutno je u prekidu zbog kvara na kontaktnoj mreži, koji se u 16.45 dogodio na deonici Valjevo - Valjevski Gradac, saopštile su „Infrastrukture železnice Srbije”.
Zbog kvara na kontaktnoj mreži čeka međunarodni voz iz Bara za Beograd, kao i četiri lokalna putnička voza u unutrašnjem saobraćaju, koji saobraćaju između Užica i Beograda.
Kako se navodi u saopštenju, „Srbija Voz” će za putnike iz vozova koji čekaju na barskoj pruzi organizovati autobuski prevoz između Kosjerića i Valjeva.
Voz iz Bara za Beograd, kao i ostali vozovi na barskoj pruzi, tokom večeri će imati kašnjenja.
Stručne službe „Infrastrukture železnice Srbije” su na terenu i rade na što bržem otklanjanju kvara i uspostavljanju saobraćaja, kaže se u saopštenju i dodaje da se ponovno uspostavljanje saobraćaja na barskoj pruzi očekuje posle ponoći, prenosi Tanjug.

Zločin još bez kazne
Krvavi obračuni, bombardovanje, etničko čišćenje, surova savršena izolacija od celog sveta i na kraju – ubistvo i ranjavanje dece dok su se kupala u reci u svom tenkovima i vojskom okruženom getu. To je kratka istorija zločina u Goraždevcu ili, tačnije rečeno, zločina Goraždevac.
„Čuj me, Ivane, dušo moja”, nariče na grobu svoga sina, ubijenog dečaka, majka Senka Jovović i govori mu: „Najteže mi je što mi pojedini ne daju da te mirno žalim, dušo!” Ne mogu da je odvoje od mermerne ploče sa fotografijom lepog mladića. Ona najčešće ćuti, nema od nepravde, sudova, stranaca, istraga, izjava, glasina i nepodnošljive praznine koja pritiska smrt goraždevačke dece. Iz svoje zaleđene žalosti izašla je pre tri godine, kada je u Goraždevac, nenajavljen, banuo Hašim Tači i položio bele ruže na spomenik žrtvama, a potom pio pivo na zapuštenom seoskom trgu. Senka je uzela ruže, bacila ih u prašinu i spasila obraz svome sinu i sunarodnicima. Šta je juče ovu majku nateralo da u tužbalici progovori? Ko je otežao njenu žalost?
Selo u plodnoj ravnici pored Peći, između Pećke patrijaršije i Visokih Dečana, najvećih duhovnih i kulturnih vrednosti Srba i Balkana, postalo je zatvor, a njegovi stanovnici, u velikoj meri, pretvoreni su u zatvorenike. Borba usamljenog sela za goli fizički opstanak i slobodu davala je smisao životu, a žrtve im pružale neku vrstu unutrašnje povezanosti i zajedništva. Ivan Jovović i Panto Dakić su čiste žrtve, brutalno pogubljene na idiličnom viru vrelog avgusta 2003, sličnog ovogodišnjem. Dragana Srbljak, Đorđe Ugrenović, Marko Bogićević i Bogdan Bukumirić teško su ranjeni, a stotinu dece sa Bistrice i danas trpi ozbiljne posledice ovog napada.
Vir više ne postoji, albanski privrednici koji kopaju pesak promenili su rečni tok, pa je mesto tragedije teško prepoznati. Samo su upućeni mogli proteklih godina, u visokoj travuljini, da pokažu mramor Ivana Jovovića i Panta Dakića. Mramor je kamen koji se u pojedinim krajevima postavlja na mestu pogibije. Opština Peć i Kancelarija za Kosovo i Metohiju odlučili su da tamo postave ploču sa imenima žrtava, ali, prema tvrdnji porodica, lokalna samouprava ih o tome nije obavestila niti razgovarala sa njima. „Bez dozvole i uopšte obaveštenja porodica Jovović i Dakić hteli su na lukav način da postave spomenik na Bistrici”, napisala je na „Fejsbuku” Aleksandra Dakić Jovović, sestra ubijenog dečaka Panta. U Opštini Peć tvrde da su informisali porodice, ali nije to jedina nepravda koja tišti ove ljude i koja je Senku Jovović naterala da progovori na Ivanovom grobu.


Jedino mesto na kojem se okupe je parastos u Crkvi Uspenja Presvete Bogorodice,
a odatle idu na različite strane, na različita groblja, svako sa svojom mukomi nepravdom 


Dvadeset godina su u getu, nedostaju osnovna rešenja, gubi se komunikacija između ljudi, pojavile su se geto privilegije i nejednakost. Svet zatvoren spolja, razdiru nepomirljive unutrašnje rasprave, lokalne mržnje i nepravde. Što je geto manji, mržnja je veća. Svet je zamrznut: nema nikakvih promena, ista prašnjava ulica, isti lica, isti funkcioneri. Jedino mesto na kojem se okupe je parastos u Crkvi Uspenja Presvete Bogorodice, a odatle idu na različite strane, na različita groblja, svako sa svojom mukom i nepravdom. Upravo u toj crkvi juče je iguman Visokih Dečana arhimandrit Sava Janjić rekao da je ova zemlja od ranih vekova zalivena krvlju mučenika sve do Panta i Ivana, „koji su uzeti kao najlepši plod ovoga polja i ovoga sela, da bi se molili za nas pred Bogom. Nikada neću zaboraviti to mesto zločina gde se još videla njihova krv, gde su se videle njihove papučice i odeća”. Pozvao je da se i zbog žrtava živi u miru i da se bude u zajednici i slozi, da se prevaziđu razlike i podele. „Treba da pokažemo da smo deca Svetoga Save i velikih svetitelja, ta vera će nas sačuvati, a ne sila”, rekao je arhimandrit Sava. Obraćajući se u ime Kancelarije za Kosovo i Metohiju, Zoran Bojović je rekao da su za goraždevački zločin, kao i za sve ostale, odgovorni oni koji su ovde došli da donesu pravdu i demokratiju, kao i da veruje da će zločince stići zemaljska pravda. Odgovarajući na pitanje zašto nije postavljena ploča na mestu stradanja, on je rekao da su to odlučile porodice: „Mi ćemo uvek biti spremni, kada porodice izraze želju, da tu ploču i postavimo uz odgovarajuće počasti, jer ta deca ničemu nisu kriva, ne smemo dozvoliti da se zaboravi tačno mesto gde se to desilo”, rekao je Bojović.
Šta je sa ranjenom decom, da li su njima pružene sigurnost i pomoć? Dragana Srbljak je sa teškim ranama i gipsom na prostrelnoj rani, koji su joj postavili albanski lekari u bolnici u Peći, preživela. Završila je srednju medicinsku školu i psihologiju. Morala je da ode, jer za nju nije bilo posla. Godinama je čekala, molila, a odlazak iz ovog geta porodica Srbljak je doživela kao još jednu ranu. Danas radi u apoteci u Beogradu ili prodaje ajvar koji prave njena majka i porodica, ima otok na nogama i visok pritisak.
„Pored svega, ograničenog kretanja, posledica ratnog stanja, politika i novac su upropastili ljude u Goraždevcu. Mnogo je posvađanih zbog politike i viška vremena za ogovaranje. Gleda se koliko je ko i šta dobio, ko je šta zaslužio... Ako mene pitate, mislim da to psihički ne može opstati dugo”, smatra ova devojka, koju su odavde oterale lokalne vlasti, mržnje i svađe.
Primeri iz sveta, posebno jevrejski sa Bliskog istoka, pokazuju da se u ovako ugrožene sredine moraju slati najbolji profesori, mali privrednici, dobri administrativci, najbolji lekari i umetnici. Posle nekog vremena te sredine su se oporavljale i bivale prihvatljive za život. Slučaj naših geto sredina, jednim delom, podseća na zatvor osuđen na odumiranje, međunarodne misije Unmik, Euleks, Kfor i njihova pravda prestale su da postoje, a na parastosu su juče bila tek dva italijanska vojnika.
Šesnaesta godišnjica krvavog i nekažnjenog zločina zapravo je apel za pravdu i istinu, ali i dramatični poziv da se sa Goraždevcem i njegovim ljudima hitno mora nešto uraditi.

Čekanje na graničnim prelazima do sat vremena
Vozila na graničnim prelazima u Srbiji tokom ovog popodneva zadržavaju se do sat vremena, saopštili su Putevi Srbije. Na graničnom prelazu Horgoš putnička vozila i autobusi na izlazu iz zemlje čekaju do sat vremena.
Na Batrovcima prilikom izlaska iz Srbije putnička vozila čekaju 40 minuta, dok je čekanje za ulaz u zemlju 10 minuta, prenosi Beta.
Do 35 minuta čekaju vozila koja u Srbiju ulaze na graničnom prelazu Preševo.
Na graničnom prelazu Sremska Rača teretna vozila na izlazu iz Srbije zadržavaju se sat vremena.

Trotineti ulaze u zakon iduće godine
Pravila vožnje električnih trotineta u Srbiji biće uređena novim zakonom o bezbednosti saobraćaja na putevima, koji uveliko priprema radna grupa MUP-a. Ovaj zakon, kako saznajemo, mogao bi da stupi na snagu u prvoj polovini sledeće godine.
Dok novi zakon ne stupi na snagu, Agencija za bezbednost saobraćaja apeluje na građane u Srbiji da ne voze trotinete kolovozom i da maksimalno koriste biciklističke staze, vodeći računa o biciklistima. Na  trotoarima ne treba da idu brže od brzog hoda, odnosno šest kilometara na čas.
– Vozači trotineta treba da vode računa o pešacima, a u vreme smanjene vidljivost da nose retroreflektujuće prsluke. Preporučujemo da ne prevoze decu, koja obično stoje na trotinetu ispred njih, ili da deci stavljaju kacige – kaže Jasmina Milošević, v. d. direktora Agencije za bezbednost saobraćaja.
Trotineti su u celoj Evropi prepoznati kao novo prevozno sredstvo u saobraćaju, koje delimično smanjuje gužve i zagađenje vazduha u gradovima. Osim što se svuda stiže brže nego pešice, štedi se i parking prostor. Lako se sklapaju i mogu se držati i na radnom mestu, u kancelariji, učionici, čekaonici.
U Srbiji su električni trotineti postali popularni tokom poslednja tri meseca, a pristižu i sve bolji i moderniji modeli, sa većim točkovima i snažnijim motorom, pa će možda morati da se uključe u saobraćaj i da se registruju.
– Evropsko udruženje saobraćajnih policija TISPOL dostavilo je našoj policiji podatke o zakonskoj regulativi iz desetak zemalja za električne bicikle i trotinete. Mi smo možda najbliži slovenačkom modelu, gde bi bilo dozvoljeno da idu trotoarom i biciklističkim stazama – kaže za „Politiku” Jasmina Milošević.
Francuska upravo menja zakon, jer se sada u ovoj zemlji svi električni dvotočkaši smatraju pešacima. Međutim, od septembra ove godine, kada će u Francuskoj stupiti na snagu izmene zakona o saobraćaju, svim trotinetima biće zabranjeno kretanje trotoarom i moraće da se kreću ili biciklističkim stazama ili kolovozom. Dozvoljena brzina na biciklističkoj stazi biće 25, a na kolovozu 45 kilometara na sat.
Ako treba da pređu preko trotoara, da bi ušli u neki objekat, vozači trotineta moraće da siđu sa vozila i da ga guraju. Biće zabranjena vožnja u zatvorenom prostoru, vožnja više osoba, kao i korišćenje slušalica za vreme vožnje.
Za decu mlađu od osam godina neće biti dozvoljeno upravljanje trotinetom, a deca do 12 godina moraće da nose zaštitnu kacigu. Kazne za nepoštovanje pravila francuskog zakona kreću se od 35 do 1.500 evra.
Prema podacima koje je Uprava saobraćajne policije MUP-a Srbije dobila od kolega iz država članica TISPOL-a, u Holandiji su za električne trotinete propisane registarske tablice, a uslovi za vožnju su uzrast od najmanje 16 godina, vozačka dozvola i obavezna kaciga za trotinete koji razvijaju brzinu veću od 25 kilometara na sat.
To je, međutim, maksimalna brzina koja će u Belgiji biti propisana novim zakonom o saobraćaju, a sada je ograničenje 18 kilometara. Svi električni trotineti, električna kolica na točkove ili električni skuteri za osobe sa invaliditetom po pravilu se voze biciklističkim stazama, a smeju da idu i trotoarom, ali je tada maksimalna dozvoljena brzina šest kilometara na sat.

Tamo gde ne postoje biciklističke staze, mogu da se voze desnom stranom puta bliže trotoaru sa maksimalnih 18, ali sa novim zakonom uskoro 25 kilometara. Za prekoračenje brzine plaća se kazna od 58 evra, a samo u slučaju vožnje niz nagib prekoračenje nije prekršaj. Kacige nisu obavezne za trotinete, ali jesu za električne bicikle.
Slovenija je specifična po tome što zabranjuje vožnju trotineta kolovozom, ali ograničava brzinu na trotoaru na – brzinu hoda. Kazna je 40 evra ako se to ograničenje prekrši.
Španija tek treba da donese zakonske propise za trotinete, a za sada važe pravila kao za bicikle. Austrija zabranjuje korišćenje mobilnih telefona bez hends-fri uređaja tokom vožnje električnih vozila. Trotineti se voze samo biciklističkim stazama, a zanimljivo je da je dozvoljena količina alkohola u krvi za trotinetiste – 0,08 promila.
Nemačka je upravo donela propise koji se odnose na mala električna vozila, ali još nisu stupili na snagu. Predviđena je maksimalna brzina od 20 kilometara na sat, a dozvoljena je vožnja biciklističkom stazom, a ukoliko je nema – putem. Korišćenje trotoara nije dozvoljeno. Obavezna je oprema za trotinete kao za bicikle: upravljač, dve nezavisne kočnice, zvono, prednje i zadnje svetlo, katadiopteri.
U Parizu trotoar pripada samo pešacima
Broj trotineta u francuskoj prestonici trenutno je 20.000 i zato od septembra stupa na snagu novi zakon koji propisuje kazne za sve moguće prekršaje koje mogu napraviti njegovi vozači. Biće im strogo zabranjeno da voze na trotoaru. Gradonačelnica Pariza An Idalgo saopštila je da je pločnik namenjen samo pešacima. Grad svetlosti je nedavno imao prvi smrtni slučaj, kada je mladića na trotinetu udario kamion.
Prva žrtva u Londonu
Veruje se da je Emili Hartridž (35), poznata britanska voditeljka i jutjuberka, prva osoba koja je poginula vozeći trotinet. Nesreća se dogodila 12. jula ove godine u južnom delu Londona, u jutarnjim satima, kada je kamion udario električni trotinet kojim se Emili vozila u prometnoj ulici. Kraljevsko društvo za sprečavanje nesreća saopštilo je da je to prva smrt na električnom trotinetu u Britaniji, a nekoliko dana kasnije londonska policija je objavila da se i jedan tinejdžer nalazi u kritičnom stanju nakon nesreće sa trotinetom. Cena ovog prevoznog sredstva u Britaniji kreće se od 115 do 1.200 funti.

Ministarstvo kulture poručilo Hodžaju: Pronađi snage – pogledaj istini u oči
Potpredsednik takozvane „kosovske vlade” u ostavci Enver Hodžaj, koji je izjavio da „Srbija manipuliše činjenicama, prisvajajući crkvene objekte kao svoje”, trebalo bi da u sebi pronađe snagu da pogleda istini u oči i obavesti se o činjenicama u brojnim domaćim i međunarodnim, naučnim i stručnim izvorima, saopštlo je danas Ministarstvo kulture i informisanja.
„U monografiji 'Crkva Sv. Nikole – Katedrala Novog Brda', eminentnih arheologa Marka Popovića i Igora Bjelića (koji su na Unesko projektu bili angažovani u svojstvu naučnog i konzervatorskog savetnika), objavljenoj 2018. u izdanju Zavoda za zaštitu spomenika kulture Republike Srbije, dati su rezultati istraživanja vršenih 2015. i 2016. na ovom terenu i jasno su dokazani poreklo i stil ovog hrama”, navodi Ministarstvo.
Ponovićemo, kako se ističe, ono što tvrde i svi drugi autoritativni istorijski i stručni nalazi, a to je činjenica da se radi o ostacima pravoslavne katedralne crkve Svetog Nikole u Novom Brdu.
„Prištinske vlasti” trebalo bi da se pozabave istraživanjem, definisanjem i afirmacijom albanskog materijalnog kulturnog nasleđa na Kosovu i Metohiji i želimo im svaki uspeh u tom izazovnom poduhvatu. Svoj stav o srpskom kulturnom nasleđu, pored brojnih ostalih rušilačkih poteza, čitavom svetu su pokazali i 2004. godine, kaže se u saopštenju, javlja Tanjug.
Naglašava se da raskošna srpska spomenička baština na Kosovu i Metohiji sjaji kroz vekove i ponos je evropske i svetske kulture i to će zauvek biti.
Ministarstvo kulture i informisanja u dilemi je da li da pozove Hodžaja da se uzdrži od izgovaranja besmislica i neistina ili da ga ohrabri da to čini i dalje, kako bi svetsku javnost detaljno upoznao sa agresivnim pokušajima otimanja srpskog kulturnog nasleđa na Kosovu i Metohiji od strane tzv. „prištinskih vlasti”.
Ostavljamo Hodžaju da se sam opredeli za jednu od ove dve perspektive, zaključuje se u saopštenju.

Vanredna situacija u Ivanjici zbog izlivanja mazuta u Moravicu
U opštini Ivanjica danas je proglašena vanredna situacija zbog toga što je iscurio mazut iz cisterni u Specijalnoj bolnici za rehabilitaciju i rekom Moravica pluta velika masna mrlja, prenela je Radio-televizija Srbije.
Procenjuje se da su u pitanju rezerve od oko 70 tona mazuta koji je nedavno nabavljen za predstojeću grejnu sezonu.
„Mazut se izlio u reku Moravicu, a ekološki i komunalni inspektori reagovali su odmah”, rekao je zamenik predsednika opštine Ivanjica Momčilo Mitrović.
Dodao je da ne može da kaže koji je uzrok, niti da li će neko za to snositi odgovornost.
„Važno nam je da što pre stopiramo izliv mazuta u Moravicu, jer ta reka ide ka Arilju, Požegi i Čačku i može da napravi veliku ekološku katastrofu u celoj zapadnoj Srbiji”, rekao je Mitrović za RTS. 



Sprečeno dalje oticanje mazuta

IVANjICA – Lokalna samouprava Ivanjice, Sektor za vanredne situacije i „Srbijavode” uspeli su da spreče dalje nizvodno oticanje mazuta u Moravicu, a na reci su postavljene zaštitne mreže, javio je Tanjug.

Prema njegovim rečima, mora da se istoči sav mazut koji se nalazi u cisternama, a tek onda se može krenuti u saniranje posledica na Moravici.
„Ono što je bitno za građane Ivanjice jeste da se voda iz vodovoda može koristiti za piće, jer se vodozahvat nalazi 15 kilometara uzvodno, ali nije za tehničku upotrebu za pojenje stoke ili zalivanje od mesta izlivanja, pa na dole”, naglasio je Mitrović i dodao da je to preporuka Zavoda za javno zdravlje, prenosi Beta.
Meštani koji žive pored reke u naselju Šume rekli su da su primetili masnu mrlju u ponedeljak popodne.
</div>
<div id="vreme">
U Srbiji danas svežije vreme i obilni pljuskovi
U Srbiji će danas biti osetno svežije vreme, a širom zemlje moguće su nepogode s gradom, olujnim vetrom, obilnim pljuskovima i grmljavinom, upozorio je Republički hidrometeorološki zavod, prenosi Beta.
Kratkotrajne nepogode s gradom, olujnim vetrom i obilnim pljuskovima zahvatiće rano ujutru severne i zapadne predele, a tokom dana i ostale delove zemlje.
Očekuje se da u kratkom vremenskom periodu padne od 20 do 30 litara kiše po metru kvadratnom, ponegde i više.
Duvaće umeren, povremeno i jak, severozapadni vetar. Najniža temperatura biće od 16 do 21 stepen, najviša dnevna od 21 na severozapadu i zapadu do 34 stepena na jugoistoku zemlje.
U Beogradu će danas biti osetno svežije vreme, pre podne se očekuje naoblačenje, a od sredine dana povremeno kiša, pljuskovi i grmljavina. Temperatura će biti između 21 i 23 stepena.
Meteorološke prilike mogle bi nepovoljno da utiču na većinu hronično obolelih osoba, a tegobe će biti najizraženije kod astmatičara, cerebrovaskularnih i psihičkih bolesnika. Moguće meteoropatske reakcije su bolovi u kostima i zglobovima, glavobolja i promenljivo raspoloženje.
</div>
<div id="politika">
Rusija pre svega podržava dijalog Beograda i Prištine
Ruski ambasador u Srbiji Aleksandar Borcan-Harčenko izjavio je da je Kosovo pitanje oko kojeg je potrebna dodatna aktivnost međunarodne zajednice i da je Rusija spremna da pruži pomoć u uspostavljanju ili obnovi dijaloga Beograda i Prištine.
Borcan-Harčenko je za TV Prva kazao da je Rusija spremna da pomogne dijalog ako Beograd zatraži njenu pomoć, pre svega u Savetu bezbednosti UN, kao i u našim odnosima Srbije sa EU i sa SAD.
„Ako Beograd ili neki drugi faktori žele učešće Rusije, i na to smo spremni, ali želimo da budemo sigurni da će dijalog biti razvijan striktno u okviru međunarodnog prava, odnosno Rezolucije 1244” Saveta bezbednosti UN, kazao je Borcan-Harčenko, prenosi Tanjug.
Komentarišući jučerašnje saopštenje Kvinte (SAD, Velike Britanije, Nemačke, Francuske i Italije) o Kosovu i dijalogu Beograda i Prištine, on je rekao da u njemu nije pronašao ništa novo i da je to odavno poznat stav zapadnih zemalja.
„Smatram da postoji očigledno jednostrani prilaz, jer što se tiče dijaloga i razloga što ga sada nema, Beograd uopšte nije kriv”, ističe ruski ambasador.
Upitan da li bi Rusija kao kosovsko rešenje prihvatila razmenu teritorija, odnosno razgraničenje, ruski ambasador u Srbiji kaže da Rusija ima generalni stav, a to je da je spremna da podrži sve što odgovara Beogradu i što je, pre svega, u okviru međunarodnog prava.
„Ako se obe strane budu dogovorile oko neke opcije, onda ta opcija mora da bude prihvatljiva i podržana od Saveta bezbednosti”, istakao je Borcan-Harčenko.
On je dodao i da su i dalje prisutna nastojanja da Kosovo uđe u međunarodne institucije, ali da Rusija smatra da je nemoguće da Kosovo postane članica međunarodnih institucija, pre svega UN, pa ni drugih.
Na konstataciju da su svih pet zemalja članica Saveta bezbednosti skoro istovremeno promenile svoje ambasadore u Srbiji, Borcan-Harčenko je rekao da je uveren da tu ne postoji zajednička odluka i razmišljanje.
Dodaje da, međutim, s druge strane, možda ima neka opšta ili zajednička vizija da je Srbija ključna država za Zapadni Balkan, kao i da postoje dodatne tenzije kada je u pitanju Kosovo i Metohija.
„Mi se slažemo da postoje pitanja bezbednosti i smatram da tako razmišljaju i u drugim prestonicama”, kaže Borcan-Harčenko.
Upitan kako bi Rusija gledala na to da Srbija kaže da hoće da postane članica NATO-a, Borcan-Harčenko kaže da Srbija po tom pitanju ima dosledan stav o svojoj neutralnosti, koji je, prema mišljenju Rusije, dobro obrazložen.
„Govorio sam nekoliko puta da mi smatramo da tu postoji i duga tradicija neutralnosti i mi ne možemo da razmišljamo šta bi bilo kada bi bilo, ali zato postoji zvaničan stav”, kaže ruski ambasador.
Govoreći o ruskom humanitarnom centru u Nišu, Borcan-Harčenko kaže da je on otvoren za medije, javnost, a da se u njemu nalaze ljudi, kao i oprema za vatrogasne i humanitarne aktivnosti i da ne postoji nijedan znak da to može biti vojna baza.
„Rusija naziva humanitarnom akcijom ono što je humanitarna akcija”, ističe Borcan-Harčenko i dodaje da taj centar služi za pomoć u slučaju požara, poplava, smeštaja migranata...
Što se tiče primopredaje oklopnih vozila u Nišu, Borcan-Harčenko kaže da je to bilo u okviru redovnih aktivnosti, a da je odluka za to doneta ranije.
„Po dolasku u Srbiju, dobio sam jasan pojam da predsednik Vučić brine o vojsci i položaju vojnika i ova primopredaja je pomoć na osnovu našeg ugovora o vojno-tehničkoj saradnji”, kazao je Borcan-Harčenko, dodajući da bi trebalo da bude isporučeno još 30 oklopnih vozila i tenkova.
Odgovarajući na optužbe koje su se pojavile na Tviteru da je to stara oprema, Borcan-Harčenko kaže da je predsednik Vučić najbolje objasnio da postoji očigledna razlika između starih modela i sadašnjih.
Upitan kako vidi unutrašnju političku situaciju u Srbiji, Borcan-Harčenko kaže da je Srbija stabilna zemlja okrenuta, zahvaljujući predsedniku Vučiću i Vladi, prema ekonomskom razvoju, koji se ostvaruje u ravnoteži razvoja odnosa prema Rusiji i EU, što predstavlja pozitivan izuzetak u današnjem svetu i Evropi.
Dodaje i da je Srbija demokratska zemlja, a da u svakoj takvoj zemlji postoji opozicija i komentarišući proteste dela opozicije, ističe da smatra da ulica nije najbolji teren da se vodi politika.
Smatra i da je u tom slučaju vlast suzdržana i da deluje u okviru zakona.

Ko je i kada državnim avionom leteo u Antaliju
Ministar spoljnih poslova Ivica Dačić kazao je danas da je on putovao u Antaliju vladinim avionom čime je odgovorio na zahtev Stranke slobode i pravde da državni organi saopšte ko je i zašto letelicom u vlasništvu Srbije putovao u tursko letovalište Antalija, 5. i 12. avgusta ove godine.
Dačić je televiziji Pink rekao da je u Antaliji imao redovan sastanak sa ministrom spoljnih poslova Turske Mevlutom Čavušogluom i počasnim konzulima u počasnom konzulatu Srbije.
„Ja sam išao u Antaliju, ali zato što je bio sastanak u Antaliji”, rekao je Dačić i da su to redovni sastanci sa našim konzulima, kao i da je Čavušoglu odatle, prenela je Beta.
Na ovu izjavu šefa srpske diplomatije reagovala je Marinika Tepić, potpredsednica Stranke slobode i pravde, tvrdnjom da je taj sastanak održan dan ranije, odnosno 11. avgusta. Pozivajući se na saznanja svoje stranke, Tepićeva navodi, prenosi Tanjug, da je avion vlade leteo za Antaliju 5. i 12. avgusta, iz čega ona izvlači zaključak da je Dačić možda u Antaliji proveo šest dana.
„Da li je Dačić u Antaliju otišao 5. avgusta da bi otvorio konzulat u Jedrenu, tamo čekao čitavih šest dana na sastanak sa svojim turskim kolegom i tek sutradan se vratio u Beograd”, pita Tepić tražeći objašnjenje koje je sve državničke poslove ministar obavljao tokom nedelju dana svog boravka u Antaliji, koji, kako ona navodi, finansiraju građani Srbije.
Tepić, takođe, traži od Vlade Republike Srbije da dostavi spisak putnika koji su leteli državnim avionom 5. i 12. avgusta, kao i ko je sve ovim avionom 16. jula leteo do Skjatosa, a 27. jula do Tunisa, te da li se i sa kojim grčkim, odnosno tuniškim zvaničnikom sreo.

Vesić: Vučićev plan najveće ulaganje u obnovu od Drugog svetskog rata
„Investicioni plan, čiji je tvorac predsednik Srbije Aleksandar Vučić, predstavlja najveće ulaganje u obnovu i izgradnju Srbije još od vremena Drugog svetskog rata”, istakao je zamenik gradonačelnika Beograda Goran Vesić.
On je naveo da će realizacija ovog plana, vrednog 10 milijardi evra, u sledeće četiri godine, potpuno promeniti lice Srbije i da će, prema njegovim rečima, Srbiju učiniti ekonomski najrazvijenijom državom u Jugoistočnoj Evropi.
„Preko pet milijardi evra biće uloženo u obnovu i izgradnju putne i železničke infrastrukture. To će doneti nove investicije i poslove, i zadržati mlade da ostanu da žive i rade u mestima gde su rođeni. Ovo je suštinski značajno ne samo za ekonomski razvoj Srbije, već i za njen društveni preporod”, rekao je Vesić.
On je naveo da su se predsedniku Vučiću smejali kada je u izbornoj kampanji 2017. godine zahtevao da svaki toalet u školama bude uređen.
„Smejali su se oni koji su izgubili na tim izborima. A izgubili su jer ne poznaju Srbiju i ne izlaze iz beogradskog 'kruga dvojke'. Novim investicionim planom predviđa se ulaganje više od tri milijarde evra za izgradnju vodovodne i kanalizacione mreže, jer je to osnovna potreba ljudi u manjim mestima i opštinama gde sada ne postoji kanalizacija”, rekao je Vesić, javlja Tanjug.
On je naveo da predsednik Vučić razume probleme običnih ljudi i da je na sebe preuzeo ogroman zadatak i odgovornost da ih rešava.
„Pa makar to rešavanje problema običnih ljudi u Žagubici, Barajevu, Vladičinom Hanu ili Bačkoj Palanci, izazivalo podsmeh lažne elite u Beogradu”, naglasio je Vesić, saopštio je Beoinfo.
On je ukazao da će investicionim planom biti obuhvaćena i podrška politici rađanja, ulaganje u obnovu škola i bolnica, energetsku infrastrukturu, turizam, poljoprivredu, razvoj preduzetništva, sporta i kulture.
„Zahvaljujući predsedniku Vučiću, milijardu i po evra iz ovog investicionog plana, biće uloženo u izgradnju beogradskog metroa. Još jednom pokazujemo da ispunjavamo obećanja. To je suštinska razlika između nas i naših prethodnika. Oni su samo obećavali, a umesto razvoja, Beograd i Srbiju su ostavili razorene”, rekao je Vesić.
On je najavio da gradnja metroa počinje 2020. godine.
Vesić je istakao da će grad Beograd, prateći viziju predsednika Vučića, usvojiti „razvojni budžet” za 2020. godinu.
„To nam omogućava racionalna fiskalna politika i istorijski najbolja naplata naknada, poreza i taksi na teritoriji grada Beograda, a to je posledica ubrzanog razvoja grada u poslednje četiri godine”, naveo je Vesić.
„Nastavićemo sa obnovom centralnih gradskih zona, ali poseban akcenat biće stavljen na razvoj rubnih beogradskih opština. Želimo da građani u Surčinu, Obrenovcu, Lazarevcu, imaju iste uslove za život kao i njihovi sugrađani na Vračaru. Da imaju najbolje vrtiće, škole, domove zdravlja, pozorišta, javni prevoz, vodovod...”, zaključio je Vesić.

Server: Milošević veći neprijatelj Srbije od Klintona i Olbrajtove
Milošević je veći neprijatelj Srbije od Olbrajtove i Klintona, ističe američki analitičar i albanski lobista Danijel Server povodom izjave ministra spoljnih poslova Ivice Dačića da Srbi neće imati veće neprijatelje od bivšeg predsednika SAD i bivše američke državne sekretarke.
„Milošević zaslužuje 'titulu' najvećeg neprijatelja Srbije”, rekao je Server za list Danas i dodao da su upravo Klinton i Olbrajtova pomogli Srbiji da ga se Srbija otarasi i dali joj šansu da postane evropska demokratija, preneo je Tanjug.
A povodom Dačićeve konstatacije da Server, koji ga je kritikovao zbog najave da će pozvati Srbe u SAD da glasaju za Trampa na predsedničkim izborima, želi da pravo koje uživaju Albanci u SAD suspenduje Srbima koji tamo žive, Server je rekao:
„Dačić očajnički želi da prikrije svoju sopstvenu grešku koju je napravio nagovestivši da će se srpska vlada umešati u američke izbore, u korist Trampa, naravno da Srbi u Americi imaju svako pravo da glasaju za koga žele”.
SPS: Šta drugo očekivati od albanskog lobiste
Socijalistička partija Srbije reagovala je danas na izjavu američkog analitičara Danijela Servera da je Slobodan Milošević veći neprijatelj srpskog naroda od Klintona i Olbrajtove, navodeći da se ništa drugo nije moglo očekivati od čoveka koji je albanski lobista u američkoj administraciji.
„Njegova zamena teza po kojoj je Milošević veći neprijatelj srpskog naroda od Klintona i Olbrajtove može da prođe još samo u Prištini, ali izgleda ne više u ostatku sveta”, navodi se u saopštenju socijalista, prenosi Tanjug.
Ističu i da Server zamera Ivici Dačiću nešto što Dačić ni u jednom trenutku nije izjavio - mešanje u američke izbore, a previđa ono što je on sam izjavio - da su se Klinton i Olbrajtova i te kako umešali u dešavanja u Srbiji tako što su, kako je rekao, „pomogli Srbiji da se otarasi Miloševića i dali joj šansu da postane evropska demokratija”.

Srpski model vladavine prava
Evropska komisija u poslednjem izveštaju o napretku Srbije u procesu pristupanja Evropskoj uniji navela je da je „nužno da Srbija znatno ubrza ritam reformi u oblasti vladavine zakona” i svi su se složili, vlast i opozicija, da nam ovde teško ide i da mora bolje. Međutim, u praksi, i jedni i drugi su za srpski model vladavine prava, što znači da se zakon primenjuje po potrebi, kad kome i kako odgovara. Primera je mnogo, a samo u poslednjih par dana predstavnici Saveza za Srbiju i predsednik države Aleksandar Vučić jasno su nam prikazali kako ovaj model funkcioniše.
Minulog petka na drugom sastanku vlasti i opozicije u organizaciji Fonda za otvoreno društvo, lideri SzS-a su izneli zahtev za momentalnu smenu članova Republičke izborne komisije, Regulatornog tela za elektronske medije, direktora i članova Agencije za borbu protiv korupcije. Nebojša Zelenović je odlučno rekao da, bez ispunjavanja ovih uslova, oni na izbore izlaziti neće. Zna i ko treba da dođe na njihova mesta – „visokostručni ljudi, dokazani u zalaganju za slobodu izražavanja i vladavinu prava”. Mada nije otkrio, sigurno zna i ko su ljudi koji ispunjavaju ove uslove, i ko je taj ko će to da utvrdi. Zakonima, koji vrlo precizno regulišu izbor ovih tela i njihovo funkcionisanje, ovde nema mesta. Zakon će se primenjivati kad, jednoga dana, zavlada demokratija, što znači kad se promeni vlast.
Samo dva dana kasnije predsednik Srbije Aleksandar Vučić obratio se javnosti da predstavi investicioni plan i program od deset milijardi evra, ali je priča o projektima ostala u potpunoj senci incidenta, koji se prethodnog dana desio ispred  Predsedništva Srbije, kada su učesnici protesta „Jedan od pet miliona” nasilno, preskačući ogradu, pokušali da uđu u zgradu i da ispostave svoje zahteve predsedniku Vučiću. Predsednik nam je u broj rekao koliko je tih ljudi bilo i odmah „zamolio” službe zadužene za njegovu bezbednost da se ubuduće ne drže zakona, da uopšte ne reaguju i da nikoga ne sprečavaju da priđu zgradi i njemu, bilo gde, „može i s nožem, samo ne može pištolj i puška”.
Više puta je pozvao službe da se ne drže zakona povodom ovog pitanja, obećao da će biti smesta uklonjena ograda ispred zgrade, da se, kako je rekao, vidi demokratija, jer on „neće scene kakve smo videli u Parizu na protestima ’žutih prsluka’ ispred Jelisejske palate”, kada se policija obračunavala s demonstrantima vodenim topovima, suzavcem i palicama. Ograda je odmah sutradan uklonjena uz slavodobitnu izjavu Vučićeve savetnice za medije Suzane Vasiljević kako ovako nešto nema nigde u svetu. I stvarno nema. Svugde u uređenom svetu zna se kako se štiti institucija predsednika države, samo u Srbiji predsednik lično traži od službi da krše zakon.
Nismo primetili da su se oni kojima je vladavina prava svetinja nešto potresli što je predsednik javno tražio da službe zadužene za njegovu bezbednost krše zakon. Ne, SzS se bavi smenom RIK-a, REM-a i direktora i članova Saveta Agencije za borbu protiv korupcije, da bi, ukoliko im se izađe u susret, oni izašli na izbore.
Zakon o izboru narodnih poslanika je vrlo precizno regulisao izbor RIK-a i njegove nadležnosti. Izbor članova i zamenika članova RIK-a deo je konstitutivne sednice Narodne skupštine Srbije, posle svakih izbora. RIK ima predsednika i 16 članova koji se biraju na predlog poslaničkih grupa, a u vreme održavanja izbora svaki podnosilac izborne liste ima pravo na jednog predstavnika u proširenom sastavu. Sadašnji stalni sastav RIK-a izabran je posle parlamentarnih izbora 2016. godine u skladu sa zakonom i ne postoji nijedan zakoniti način da njegovi članovi budu smenjeni, niti ima zakonitog načina da se izaberu novi. Ali, kako je izgleda u Srbiji sve moguće, nije isključeno da se nađe neki drugi, bolji od zakonitog, način za izbor RIK-a, budući da je predsednik Vučić u pomenutom obrazloženju javnosti rekao: „Daćemo im sve što traže, jer ne mogu da pobede rad, sposobnost i marljivost lažima i izmišljenim pričama.”
RIK bi trebalo da radi u miru, bez pritisaka na članove na njihovom radnom mestu, ali u Srbiji je, sve zbog demokratije, moguće da stranački lideri „dežuraju” pred vratima sale u kojoj se zaseda, da sačekuju članove da im dobacuju... Ko je, silom prilika, morao da provede nekoliko noći u RIK-u kad su 2016. godine brojani glasovi, mogao je da vidi lidera DJB-a Sašu Radulovića kako mrtav hladan ulazi u salu gde RIK radi, mada se to ne sme, kako ga mole da izađe, dok se ne smiluje da posluša. Radio je RIK i dok je članovima sa galerije, gde su ga, zbog demokratije, pustili da uđe, lider Dveri Boško Obradović dovikivao: „Lopovi, lopovi”. Posle je Obradović vukao i šutnuo članicu RIK-a, što SNS do dana današnjeg pominje u Obradovićevoj „nasilničkoj agendi”, no nikako da se sete ko je dozvolio da stranački lideri budu tu gde im nije mesto i gde nikada pre nisu bili.
Predsednik Vučić se u navedenom obraćanju bavio i biračkim spiskovima rekavši kako će političkim protivnicima dopustiti da i tu „rade šta hoće, mogu da upisuju koga hoće, da brišu, da rade šta god hoće”. Pozvao je i OEBS da se bavi našim biračkim spiskom, „jer nemamo šta da krijemo”. I ovo nikad bilo nije, niti je trebalo da bude. Birački spisak je u nadležnosti Ministarstva za državnu upravu i lokalnu samoupravu, svako može jednim klikom da proveri da li je upisan ili nije i niko, osim onih kojima je to posao, nema pravo da „piše šta hoće” u biračkom spisku.
Čuli smo od predsednika molbu svim državnim organima da ne sprečavaju one koji učestvuju u protestima „Jedan od pet miliona” , „neka ih je i dvesta-trista, koliko ih je bilo u subotu”, da idu gde hoće, rade šta hoće, mogu i prozor da razbiju na predsedništvu, samo ne mogu da upadaju u zgradu, neka ih neka blokiraju ceo Beograd... Kaže da hoće da pokaže trpeljivost i demokratiju, jer oni traže incident. U pravu je da se traži neki incident, milion puta smo to čuli od pojedinih lidera SzS-a, ali predsednik mora da ima u vidu da u ovoj zemlji žive ljudi, koji bi hteli da stignu kod doktora na čiji pregled čekaju mesecima, po dete u obdanište, kući s posla. Demokratija ima pravila koja moraju da se poštuju, a društvo u kome svako radi šta mu se prohte je anarhija.Antrfile
Kad REM lupi rukom o sto
SzS ima zahtev i za smenu REM-a, a i ideju kako da bude izabran nov, mada je zakonom propisana prilično komplikovana procedura za taj posao. Sadašnjim radom REM-a nisu zadovoljni ni opozicija, ni vlast, svako iz svojih razloga. I apsolutno su u pravu i jedni i drugi, baš kao što su bili i u vreme kad na vlasti nije bio SNS. Da se samo setimo predizborne kampanje iz 2012. godine kada je Demokratska stranka napravila spot sa izmontiranim govorima Tomislava Nikolića, protivkandidata njihovom lideru Borisu Tadiću. Iako je spot bio mimo svih pravila, tadašnji REM nije video ništa sporno u njemu. Kad je SNS napravio spot sa izmontiranim govorima Borisa Tadića, mnogo benigniji od DS-ovog, REM je reagovao brzopotezno i zabranio oba spota, zato „što se ne smeju montirati govori”.

Dačić: Međunarodna zajednica ne priznaje bojkot izbora
Predsednik SPS Ivica Dačić izjavio je danas da međunarodna zajednica ne priznaje kategoriju bojkota izbora, a da opozicija u Srbiji kalkuliše šta im više odgovara – da li više dobijaju učešćem ili bojkotom.
„Pošto ne mogu da dobiju mnogo učešćem, nekako im je lakše da će to biti bojkot. Vučić je rekao da će im dati sve što traže, samo da se utvrdi šta tačno traže”, rekao je Dačić za TV Pink.
Incidente oko zgrade Predsedništva vidi kao pokušaj novih impulsa „zamrlim opozicionim aktivnostima”, i skreće pažnju da su izborni uslovi, čiju izmenu traže, iz vremena Borisa Tadića, Vojislava Koštunice i Zorana Đinđića.
„To su izborni zakoni i pravila koji su doneti tada, kao i načini finansiranja, učešće funkcionera...”, rekao je Dačić, prenosi Tanjug.
Kaže da ga nedavni razgovori između vlasti i opozicije podsećaju na razgovore u kojima je i on učestvovao na okruglom stolu vlasti i opozicije 1992. godine, te navodi da je opozicija tada imala sličnu situaciju kao i sada, jer im je bio kriv izborni sistem.
„Na kraju, akademik Nikola Milošević je rekao: 'Nema tih uslova pod kojim ćemo izaći na izbore'. Zato što je najlakše bilo da se ne izađe na izbore”, rekao je Dačić.

Beograd se brani, a Priština krši međunarodno pravo
Pozivom Kvinte da Priština ukine takse, a Beograd obustavi kampanju za povlačenje priznanja nezavisnosti Kosova, pravi se veštačka uravnilovka između Beograda koja se brani i Prištine koja krši sve norme međunarodnog prava, kaže direktor Kancelarije za Kosovo i Metohiju Marko Đurić, prenosi Tanjug.
On je za TV Pink rekao da ga nije iznenadilo saopštenje zemalja Kvinte, da je međunarodna zajednica „nekom majka nekom maćeha”, a da po pitanju KiM deo država koje su priznale nezavisnost južne srpske pokrajine nije previše naklonjen Beogradu.
„Ne možete da izjednačavate činjenicu da neko gazi CEFTA sporazum, koji se odnosi na slobodan protok roba, ljudi i kapitala, kao što radi Priština i da to bude na isti način tretirano kao činjenica da se Srbija brani”, rekao je Đurić.
Srbija se, podseća, brani u međunarodnim organizacijama od pokušaja Prištine da postane njihov član i da tu nema kršenja međunarodnog prava.
„Srbija se brani jer pokušavaju da nam otmu deo teritorija, Albanci pokušavaju da nam otmu svetinje na KiM”, naglasio je Đurić.
Dodaje da se ovim pokazuje šta Kvinta želi kao ishod dijaloga, a to je da nateraju Srbiju da prizna jednostrano proglašenu nezavisnost Kosova.
„Na to je predsednik (Aleksandar Vučić) prethodnih dana upozoravao. To je teška i neprijatna činjenica i ona znači da ćemo biti suočeni sa ozbiljnim političkim izazovima narednih meseci. Međutim, nećemo jadikovati i kukati, nastavićemo da radimo”, zaključio je on.
Zemlje Kvinte pozvale su juče Prištinu i Beograd da što pre obnove dijalog i istakle da Priština mora da ukine takse, a Beograd da obustavi kampanju za povlačenje priznanja nezavisnosti Kosova.
</div>
<div id="vesti">
U Burundiju počela vakcinacija protiv ebole
NAJROBI - U Burundiju je počela vakcinacija protiv ebole, prvenstveno medicinskog osoblja na granici sa Kongom gde je virus ubio gotovo 1.900 ljudi za godinu dana, saopštila je Svetska zdravstvena organizacija.
Vakcinacija je počela u Gatumbi, glavnom pograničnom mestu između Burundija i Konga, navela je SZO i dodala da je vakcina rVSV-ZEBOV već korišćena u Kongu gde ju je primilo 170.000 ljudi.
Za sada u Burundiju, zemlji sa oko 11 miliona stanovnika, nije registrovan nijedan slučaj ebole. Međutim, ta zemlja ima 236 kilometara dugačku granicu sa Kongom koju stanovnici često prelaze, prenosi Beta.
U velikoj epidemiji ebole 2013. godine u zapadnoj Africi umrlo je više od 11.300 ljudi, najviše u Gvineji, Sijera Leoneu i Liberiji.
Ebola ili hemoragična groznica veoma je zarazno virusno oboljenje. Oboleli dobijaju groznicu praćenu bolovima u mišićima, naglim rastom temperature, glavoboljom i slabošću organizma, a ponekad i krvarenjem.

Ruska vežba: Nuklearni bombarderi nasuprot Aljaske
MOSKVA - Ministarstvo odbrane Rusije saopštilo je da je, u okviru trenažne vežbe, uputilo dva bombardera Tu-160 koji mogu da nose nuklearno oružje na ruski Daleki istok, nasuprot američkoj državi Aljaska.
List Rosijska gazeta objavio je na svom vebsajtu da taj let potvrđuje sposobnost ruskih snaga da rasporede bombardere na 20 minuta udaljenosti od SAD.
U saopštenju ruskog ministarstva navodi se da su bombarderi prešli put od preko 6.000 kilometara od svoje baze u zapadnoj Rusiji do Anadira u regionu Čukotke, nasuprot Aljaske, prenosi Tanjug.

Američka „zabrinutost” zbog kretanja kineskih snaga kod Hongkonga
VAŠINGTON - SAD su „duboko zabrinute” zbog kretanja kineskih vojnih i policijskih formacija duž administrativne linije između Kine s Hongkongom, saopšteno je iz Stejt departmenta.
Kako je preneo Rojters, Stejt department smatra da „trajno nagrizanje autonomije” Hongkonga dovodi u opasnost povlašćeni trgovinski status koji ta teritorija uživa prema američkom zakonu u razmeni sa SAD.
Američki predsednik Donald Tramp je u utorak izjavio da ima informacije bezbednosnih službi, prema kojima je Kina poslala trupe prema granici sa Hongkongom i pozvao na smirenost zbog sukoba demonstranata i vlasti u toj bivšoj britanskoj koloniji, prenosi Tanjug.
Takođe, kako javlja britanska agencija, nije jasno da li je Tramp u utorak govorio o novim kineskim aktivnostima ili o prethodnim navodima medija, podsećajući da je kineski državni medij „Global tajms” ove nedelje objavio da kineska policija izvodi vežbe u gradu Šenžen, u blizini Hongkonga.

Osuđen na doživotni zatvor zbog ubistva iračkih civila
VAŠINGTON - Federalni sud u SAD osudio je na doživotni zatvor bivšeg pripadnika poznate američke firme za osiguranje „Blekvoter” zbog njegove uloge u ubistvu nenaoružanih civila u Iraku 2007. godine.
Sudija Rojs Lambert doneo je ovakvu presudu za Nikolasa Sletena kojeg je porota proglasila krivim za ubistvo prvog stepena, javio je AP.
Tužilaštvo je teretilo Sletena da je prvi pucao tokom masakra u septembru 2007, kada je u Bagdadu ubijeno 14 civila – 10 muškaraca, dve žene i dva dečaka od 9 i 11 godina, prenosi Tanjug.
Odbrana je tvrdila da su Sleten i ostali pripadnici „Blekvotera” otvorili vatru nakon što su pogrešno procenili da se njihovom konvoju velikom brzinom približava auto sa potencijalnim bombašem samoubicom, navodi AP.

U Grčkoj spašena žena iz Srbije dok se davila
SARTI - Spasioci su spasili život 67-godišnjoj turistkinji iz Srbije koja je počela da se davi na gradskoj plaži u Sartiju.
Ženi je dat kiseonik, a zatim je prebačena u bolnicu u Poligirosu, prenosi „Grčka info”.
Portal prenosi da u Sartiju letuju porodice s decom, pa zato treba voditi računa o postavljenim crvenim zastavicama koje znače zabranu plivanja jer su morske struje jake, a talasi opasni, prenosi Tanjug.
„Upozorenje onima koji sami obilaze vulkanska ostrva, Lihadonisi. Postoji uređena i najposećenija plaža na kojoj nema talasa i more je plitko. Ali na 20-ak metara od obale postoje opasne struje koje vas vuku velikom brzinom od obale. Uprkos upozorenjima koje turisti dobijaju prilikom prevoza brodićima do ostrva, redovna je scena gde momci iz kafića trče do čamca kojim prilaze do izbezumljenih plivača i spasavaju ih”, piše portal.

Bolton: SAD oduševljeno podržava „tvrdi” bregzit
Vašington će oduševljeno podržati bregzit bez dogovora ako se britanska vlada odluči da na taj način napusti EU, izjavio je u Londonu Džon Bolton, američki savetnik za nacionalnu bezbednost.
Trampov čovek od poverenja je britanskim zvaničnicima poručio da Bela kuća želi ne samo da pomogne uspešan izlazak Ujedinjenog Kraljevstva iz EU 31. oktobra već i da je spremna da odmah započne posao sklapanja trgovinskog sporazuma između dve zemlje.
Bolton je, kako javlja Rojters, došao u dvodnevnu posetu Londonu kako bi unapredio američko-britanske odnose koji su bili delom napeti dok je na vlasti bila Tereza Mej. Ovaj jastreb američkog unilateralizma stigao je u Britaniju u delikatnom političkom momentu kada se zemlja priprema za najveći geopolitički zaokret od kraja Drugog svetskog rata. Ali, kako javljaju agencije Bolton je prešao Atlantik ne samo da ponudi pomoć vernom američkom savezniku oko bregzita već i da zatraži od Džonsonove vlade da zaoštri svoj stav prema Iranu i kineskoj telekomunikacionoj kompaniji Huavei povodom uvođenja 5 G mreže.
Obraćajući se novinarima, Bolton je rekao kako su ga britanski zvaničnici uverili da su odlučni da sprovedu volju naroda izraženu na referendumu 2016. godine.
„U EU je zavladala moda da, kada narod glasa suprotno od puta kojim elite hoće da ih vode, onda će ih oni terati da glasaju onoliko puta koliko je potrebno da bi shvatili šta je ispravno”, rekao je Trampov savetnik za nacionalnu bezbednost na konferenciji za štampu.
Govoreći o novom trgovinskom sporazumu o slobodnoj trgovini Džon Bolton je istakao da  bi SAD i Britanija trebalo da odmah postignu dogovore po sektorima, ostavljajući teža poglavlja, pre svega sektor finansijskih usluga za kasnije razgovore dve zemlje.
Jedan zvaničnik Trampove administracije je za Rojters rekao da je američki predsednik i Terezi Mej nudio da se započne rad na sporazumu o slobodnoj trgovini, ali je bivša britanska premijerka to odbila: „Džonsonova vlada hoće trgovinski sporazum i mi smo srećni zbog toga.”

Većina Britanaca podržava izlazak iz EU po bilo koju cenu

Prema istraživanju javnog mnjenja agencije Komres koje prenosi „Dejli telegraf”, 54 odsto građana Britanije smatra da premijer Boris Džonson mora da izvede zemlju iz EU po bilo koju cenu, čak i ako ona uključuje potrebu da se suspenduje i parlament, ukoliko bi poslanici hteli da spreče bregzit. Sa ovakvim stavom se ne slaže 46 procenata ispitanih građana.

Da se Americi žuri da Britaniju što čvršće veže za sebe, videlo se i pre nedelju dana tokom prve posete Vašingtonu novog Džonsonovog šefa diplomatije Dominika Raba. Posle razgovora za šefom Stejt departmenta Majk Pompeo se slikovito izrazio o namerama njegove zemlje: „Odmah posle bregzita SAD će na kućnom pragu sa penkalom u ruci sačekati Britance da potpišu novi sporazum o slobodnoj trgovini.”
Otkako je premijer Boris Džonson pre tri nedelje preuzeo vlast i zapretio evropskim zvaničnicima da je spreman na „tvrdi” bregzit ukoliko ne pristanu na reviziju sporazuma koji je dogovorila Tereza Mej tradicionalno odlični odnosi Londona i Vašingtona postaju sve prisniji. Iako stari prijatelji, Džonson i Tramp su se već više puta čuli telefonom dogovarajući zajednički potez pred prvi zvanični susret na marginama samita G-7 u Bijaricu od 24. do 26. avgusta.
Da nova britanska vlada u Londonu svoje planove sve više usaglašava sa američkim, videlo se i povodom krize u Ormuskom moreuzu, kada su Iranci zaplenili tanker „Stena impero”. Povodom ovog incidenta Džonson je u prvi mah ponudio EU da zajednički osiguraju siguran prolaz svojim tankerima, da bi se na kraju ipak priključio američkoj misiji patroliranja u pomorskom tesnacu preko kojeg se odvija petina isporuka nafte na svetsko tržište.
Očekivalo da će Džon Bolton pozvati tek formiranu evroskeptičnu vladu u Londonu da svoju politiku prema Teheranu uskladi sa američkom, što bi podrazumevalo čvršći stav. Cilj je da se i Britanija kao i SAD povuče iz sporazuma o iranskom nuklearnom sporazumu sklopljenog 2015. godine.
Ali, Trampov savetnik je poručio novinarima kako nije došao u London da vrši pritisak oko ovako teških diplomatskih pitanja, već da ponudi pomoć oko bregzita.

Novi Zeland od 1. septembra isplaćuje zarade u kriptovalutama
VELINGTON - Novi Zeland je postao prva zemlja koja je legalizovala isplaćivanje zarada u kriptovaluti, objavio je „Fajnenšel tajms”.
Poreska služba te zemlje donela je odluku da se plate mogu isplaćivati u kriptovaluti, ukoliko se ta virtuelna valuta veže za najmanje jednu standardnu valutu.
Vlasti Novog Zelanda takođe zahtevaju da izabrana kriptovaluta može biti direktno konvertibilna u neki standardni oblik plaćanja, prenosi B92.
Kako piše „Biznis insajder”, to omogućava da bitkoin, najveća svetska kriptovaluta po tržišnoj vrednosti, služi kao oblik plaćanja novozelandskih radnika kada taj novi zakon stupi na snagu od 1. septembra.
Predlog zakona je službeno podnet 7. avgusta, a u njemu se kaže da će Novi Zeland omogućiti i isplatu bonusa u kriptovaluti.
Varijanta sa isplatom plate u kriptovaluti podleže nacionalnom sistemu plaćanja poreza na zarade, a prema novom zakonu izuzeti su samozaposleni radnici koji ne mogu svoju zaradu prebaciti u virtuelnu valutu.
Ovaj potez predstavlja korak dalje u uvođenju kontroverzne digitalne valute u sistem svakodnevnih načina plaćanja.
Kriptovalute su relativno slobodne od propisa, a to što se njihovi tokovi ne mogu pratiti na standardne načine učinilo ih je popularnim kod anonimnih onlajn kupovina, prenosi Tanjug.
„Ovaj potez je još jedan korak prema tome da vlasti shvate da ljudi stvarno žele da budu isplaćivani u kriptovalutama, rekao je Tomas Hulme”, advokat pravničke kuće Makrel Tarner Garet iz Londona za „Fajnenšel tajms”.

Pušten na slobodu iako je silovao desetine devojaka
NjUJORK - Donedavno tajni, sudski dokumenti o milijarderu pedofilu Džefriju Epstajnu, koji se ubio u zatvoru prošle subote, objavljeni su samo dan pre njegove smrti.
Među hiljadama stranica dokumenata sa kojih je skinuta oznaka tajnosti su i imena nekih od bogatih i moćnih muškaraca - političara, tajkuna i drugih koje optužuju da su zajedno s Epstajnom seksualno iskorišćavali maloletne devojke, od kojih su najmlađe imale 14 godina.
Istraga će se sada, nakon Epstajnove smrti, najverovatnije usredsrediti upravo na one za koje se sumnja da su mu pomagali da seksualno iskorišćava maloletne devojke ili su sami u tome učestvovali.
A ta bi istraga mogla, kako se spekuliše, da inkriminiše neke od najmoćnijih i najbogatijih ljudi u Americi.
Prva među njima je 58-godišnja Britanka Gislejn Maksvel, kćerka pokojnog medijskog tajkuna Roberta Maksvela i bivša Epstajnova devojka koja je, prema optužbama, u stvari bila njegova glavna saradnica u vrbovanju i podvođenju maloletnih seksualnih robinja.
Bivša domaćica u Epstajnovoj vili u Palm Biču na Floridi opisala je Makselovu kao „madam kuće”.
Sudski dokumenti su, naime, i proizašli iz privatne tužbe koju je Epstajnova žrtva Virdžinia Džiufre Roberts podnela protiv Makselove.
Ova devojka, kao i ostale žrtve, nije mogla da tuži Epstajna jer su na to izgubile pravo u sklopu sudske nagodbe 2008, kad je Epstajn dobio samo 18 meseci zatvora, tokom kojeg je slobodno išao na posao svaki dan i iz kojeg je prevremeno pušten na uslovnu slobodu, iako je već tada otkriveno da je silovao desetine devojaka.
Ali, zato je Džiufre mogla da tuži Makselovu.
Inače, u tužbi, koju je podnela 2015, Džiufre tvrdi da je bila jedna u nizu Epstajnovih „seksualnih robinja” i da su je Epstajn i njegovi partneri iskorišćavali, odnosno silovali u njegovim vilama u Njujorku, Nju Meksiku, Palm Biču na Floridi i na njegovom privatnom ostrvu Litl Seint Džejms na Karibima, prozvanom „Pedofilsko ostrvo” ili „Ostrvo orgija”.
U iskazu koji je Džiufre dala, pominju se i neka imena Epstajnovih partnera u zločinu: finansijer Glen Dabin, bivši senator Džordž Mičel, bivši guverner Novog Meksika Bil Ričardson, pokojni naučnik sa MIT Marvin Minski, ali i britanski princ Endrju.
Niko od njih nije službeno optužen, barem zasad, a svi poriču optužbe koje je iznela Džiufre.
Ona pominje i da su je silovali „jedan princ” i „jedan strani predsednik”, ali da se ne seća njihovih imena - samo da je predsednik „španski”, što međutim, može značiti i da je iz neke od zemalja španskog govornog područja.
Tužba koju je Džiufre podnela protiv Maksvelove rešena je nagodbom 2017. pod javnosti nepoznatim uslovima, ali sud je ipak odlučio da se veći deo dokumenata vezanih uz slučaj može objaviti.
U stvari, to je samo prvi paket dokumenata koji će biti objavljen.
„Moj celi život vrteo se oko toga da zadovoljavam ove muškarce i činim Gislejn i Džefrija sretnim. Čitav njihov život vrteo se oko seksa”, rekla je Džiufre advokatima u svom iskazu, piše hrvatski sajt „Indeks” a prenosi Tanjug.
Bila je prisiljena da učestvuje „u orgiji s brojnim drugim maloletnim devojkama”, stoji u dokumentima tužbe.
Džiufre tvrdi i da je, osim sa Epstajnom, „bila prisiljena na seksualne odnose sa britanskim princem Endrjuom dok je bila maloletna” i to baš na „Pedofilskom ostrvu”.
Portparol Bakingemske palate saopštio je kako se „odlučno poriče da je vojvoda od Jorka imao bilo kakav seksualni kontakt ili vezu sa Virdžinijom Roberts”.
Međutim, zna se da je princ Endrju često bio gost na Epstajnovim zabavama, a iz tog razdoblja postoji i fotografija na kojoj su on i maloletna Džiufre zagrljeni i nasmejani.

Ukrajinska autokefalna crkva i zvanično prestala da postoji
KIJEV – Ukrajinska autokefalna pravoslavna crkva (UAOC) zvanično je prestala da postoji i pripojena je novoj Pravoslavnoj crkvi Ukrajine (OKC), navedeno je u saopštenju koje je danas objavio ukrajinski parlamentarni list „Glas Ukrajine”, prenosi Tanjug.
Verska organizacija Ukrajinska autokefalna pravoslavna crkva je 29. jula 2019. okončana reorganizacijom, odnosno spajanjem sa verskom organizacijom Pravoslavne crkve Ukrajine, navedeno je u saopštenju, preneo je TAS.
Zbog raspuštanja UAOC, svi nalozi vlasti koji su izdati u njeno ime pre 29. jula su opozvani.

Boris Džonson ruši šanse za sporazumni Bregzit
LONDON – Doskorašnji britanski ministar finansija Filip Hamond optužio je danas vladu premijera Borisa Džonsona da vodi zemlju ka štetnom Bregzitu bez sporazuma, „tvrdom” Bregzitu, koji ne podržavaju ni parlament ni građani.
Hamond, koji je ostavku podneo pre tri nedelje, neposredno pre nego što je Džonson postao premijer, rekao je da bi „napuštanje EU bez sporazuma o istupanju bilo izdaja rezultata referenduma podjednako kao i ostanak u EU”, prenosi Beta.
On je za Bi-Bi-Si naveo da je Džonson prešao iz tvrdog pregovaračkog stava u „rušilački”, insistiranjem na izmenama dogovora Londona i Brisela koje EU ne želi da prihvati.
Prema Hamondu, Džonson, iako sam verovatno želi sporazum, „okružen je ljudima s drugačijim ciljevima”. To je izvesno aluzija na Džonsonove savetnike poput Dominika Kamingsa, jednog od arhitekata kampanje za napuštanje EU pre referenduma 2016. godine.
Boris Džonson je obećao da će Velika Britanija 31. oktobra napustiti EU sa ili bez sporazuma o istupanju. On traži da EU pristane na značajne izmene godovora koji je s Unijom postigla njegova prethodnica Tereza Mej. Brisel odbija da ponovo pregovara tako da se Bregzit bez sporazuma čini sve izvesnijim.
Mnogi ekonomisti tvrde da bi takav razvoj događaja izazvao recesiju i ekonomski haos, s verovatnim nestašicama sveže hrane i druge robe zbog carinskih provera u britanskim lukama.
S druge strane, Džonson i druge pristalice Bregzita navode da će svi kratkoročni potresi biti više nego nadomešteni novim ekonomskim mogućnostima kada Velika Britanija napusti EU i bude mogla da sklapa trgovinske sporazume širom sveta, pre svega sa SAD. Kritičari kažu da na EU otpada skoro polovina britanske trgovine i da će izvesno biti potrebne godine za nove trgovinske sporazume.
Hamond je kritikovao vladu zbog neprestanog ponavljanja „mitova” da su Britanci na referendumu glasali za Bregzit bez sporazuma i da će neuređeno istupanje iz EU biti bezbolno.
„Ne postoji mandat za Bregzit bez sporazuma. Apsurdno je reći da je svih 52 odsto birača koji su glasali za napuštanje EU glasalo za izlazak bez sporazuma kada, zapravo, tokom referendumske kampanje lideri te kampanje maltene nijednom nisu pomenuli mogućnost da odemo bez sporazuma. Izlazak bez sporazuma će izazvati značajnu štetu britanskoj ekonomiji i, potencijalno, nepopravljivu štetu jedinstvu Ujedinjenog Kraljevstva”, naveo je Hamond.
Novo sučeljavanje u parlamentu po pitanju Bregzita se očekuje početkom septembra, kada se poslanici vrate s godišnjih odmora. Opozicija se nada da će uspeti da spreči Bregzit bez sporazuma, bilo putem zakona bilo rušenjem vlade i izazivanjem vanrednih izbora. Da bi u tome uspeli, moraju da ubede konzervativne poslanike, poput Hamonda, da glasaju protiv sopstvene vlade.
Premijer Džonson nije isključio mogućnost da suspenduje parlament ako poslanici pokušaju da odlože ili spreče Bregzit. Hamond je rekao da bi takav korak „izazvao ustavnu krizu”.
Predsedavajući parlamenta Džon Berkau je izjavio da će pokušati da spreči Džonsona da zaobiđe parlament.
„Ako bude pokušaja da se parlament zaobiđe ili, ne daj bože, raspusti, to je za mene anatema. Boriću se do poslednjeg daha da tako nešto sprečim”, rekao je Berkau.

Obeležena godišnjica tragedije na mostu u Đenovi
ĐENOVA – Italijanski političari koji očekuju raspisivanje novih izbora, zakopali su danas ratne sekire kako bi u lučkom gradu Đenova obeležili prvu godišnjicu tragedije kada je u rušenju mosta poginulo 43 ljudi, prenosi Tanjug.
Predsednik Italije Serđo Matarela i lideri političkih stranaka prisustvovali su katoličkoj misi održanoj na mestu nesreće, u napuštenom skladištu u blizini ostataka srušenog mosta, prenosi Rojters.
Na početku ceremonije, kojoj su prisustvovali i premijer Đuzepe Konte i ministar unutrašnjih poslova Mateo Salvini, pročitana su imena poginulih.
Najviši rukovodioci najvećeg italijanskog operatora za puteve, Atlantia grupe, koja je održavala most, udaljili su se sa mesta održavanja ceremonije neposredno pre njenog početka, nakon što su ih pojedini članovi porodica žrtava zamolili da odu, saznaje Rojters.
Uzrok nesreće se još istražuje, ali pokret Pet zvezdica koji je u vladajućoj koaliciji optužuje i Atlantia grupu da nije održavala vijadukt, što je ta kompanija negirala.
Druga vladajuća stranka, Liga Matea Salvinija takođe je iskoristila nesreću da bi ukazala na povećano trošenje budžetskih sredstava, uprkos zabrinutosti Evropske unije da će to povećati ogroman javni dug Italije.
Na današni dan prošle godine zbog jake kiše se urušio veliki deo saobraćajnog vijadukta dugog 1.2 kilometra sagrađenog 1960-ih godina, zbog čega su automobili i kamioni pali sa visine od 50 metara.

Snimci sa Evije pokazuju crveno nebo i gust dim (VIDEO)
ATINA – Dok se vatrogasci bore protiv velikih šumskih požara na grčkom ostrvu Evija, mnoge svetske agencije i portali objavili su snimke gašenja požara.
Na snimku kineske televizije CGTN vide se avioni koji lete nasuprot tamno crvenog neba, kao i vatrogasci koji crevima gase vatru u potpuno mračnoj šumi.
Global njuz je na jutjubu postavio video na kojem se vide visoki plamenovi i gust dim kako se izdiže iznad šume, dok vetar raznosi pepeo kilometrima daleko.

Your browser doesn’t support video.
Please download the file: video/youtube

Sličan snimak objavio je i portal RT.
Portal Katimerini je požar u centralnim delovima Evije nazvao velikom ekološkom katastrofom, prenosi Tanjug.
Navodi se da je požar obuhvatio front koji se proteže na 12 kilometara i da je proglašena vanredna situacija.

Your browser doesn’t support video.
Please download the file: video/youtube

Oko 500 stanovnika te oblasti evakuisano je do podneva u utorak. Neki su evakuisani policijskim autobusima, dok su drugi koristili sopstvena vozila.
Požar gasi 280 vatrogasaca, volontera, vojnika, a angažovano je i šest kanadera i šest helikoptera.
Grčka je zatražila pomoć od evropske organizacije za civilnu zaštitu, a kanadere su poslale Hrvatska i Italija.

SAD zabranile pojedine modele Eplovih laptopova na letovima
VAŠINGTON – Američka Federalna uprava za vazduhoplovstvo (FAA) zabranila je pojedine Eplove modele „mekbuk pro” laptopova na letovima, nakon što je kompanija opozvala određene jedinice zbog baterija koje predstavljaju opasnost od požara, javlja Tanjug.
„FAA ima saznanja o povučenim baterijama koje se koriste u nekim Eplovim laptopovima”, naveo je portparol američke agencije za vazduhoplovstvo u saopštenju, dodajući da je FAA „upozorila avio kompanije na taj opoziv”.
Epl je u junu saopštio da će opozvati ograničen broj 15-inčnih mek buk pro laptopova, prodatih u periodu od septembra 2015. do februara 2017. godine, jer su njihove baterije podložne pregrejavanju.
</div>
  </body>
 </text>
</TEI>