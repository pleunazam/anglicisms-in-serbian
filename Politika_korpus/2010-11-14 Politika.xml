<TEI version="3.3.0" xmlns="http://www.tei-c.org/ns/1.0">
 <teiHeader>
  <fileDesc>
   <titleStmt>
    <title>Politika 2010-11-14</title>
   </titleStmt>
   <publicationStmt>
    <p></p>
   </publicationStmt>
   <sourceDesc>
    <p>https://www.politika.rs/sr/articles/archive/2010/11/14/page:1?url=</p>
   </sourceDesc>
  </fileDesc>
 </teiHeader>
 <text>
  <body>
    <div id="kultura">
Švajcarska književnica rodom iz Bečeja dobitnica nagrade
Švajcarska književnica poreklom iz Vojvodine Melinda Nađ Abonji dobitnica je Književne nagrade Švajcarske za 2010. godinu za roman „Golubovi uzleću”, preneli su mediji te zemlje.
S obzirom na to da je u oktobru nagrađena prestižnom nemačkom književnom nagradom za najbolju knjigu godine na nemačkom jeziku, ta književnica osvojila je i švajcarski žiri, koji je njen roman nazvao „vanrednim književnim delom”.
Poreklom Mađarica, Abonji je rođena 1968. u Bečeju, a sa pet godina s porodicom odlazi u Švajcarsku, gde je studirala nemački jezik i istoriju.
Pored toga što se bavi književnošću i muzikom, ona radi kao docent na Visokoj pedagoškoj školi u Cirihu.
Roman prati život jedne mađarske porodice koja je sedamdesetih godina prošlog veka emigrirala iz Vojvodine u Švajcarsku, gde, pokušavajući da se po svaku cenu integriše u novo okruženje, počinje da se bavi gastronomijom.
Švajcarska književna nagrada, uz koju ide i novčani iznos od 50.000 švajcarskih franaka (oko 37.000 evra) dodeljena je danas Melindi Nađ Abonji na sajmu knjiga u Bazelu.
Abonji je, s 39 odsto glasova, osvojila i nagradu publike, koja se ove godine dodeljuje prvi put.

Slike Ljubinke Jovanović-Mihailović u Parizu
Retrospektivnu izložbu slika Ljubinke Jovanović-Mihailović otvorio je nedavno u Kulturnom centru Srbije u Parizu Dušan T. Bataković, naš ambasador u Francuskoj.
Umetnica je, kao jedna iz plejade naših slikara koji su stvarali u Francuskoj i ostavili značajno delo iza sebe, dobila priliku da se, prvi put, predstavi u našem kulturnom centru, sa izložbom koja govori o njenom  pariskom periodu, započetom 1952. godine, kada se kao tridesetogodišnji član Zadarske grupe preselila iz Beograda u Pariz.
Među tridesetak izloženih velikih platna, diptiha i triptiha, ističe se „Kosovski boj”, naslikan za šeststogodišnjicu bitke.
Tu je i serija nastala tokom bombardovanja Srbije, „Rešenje” i „Usamljenost”, „Promena”, potom  „Skrovište”, „Praznik”, „Trenutak”, „Kiša”, „Odlazak”, „Gradilište”, „Unutrašnji prostor”...
Ljubinku Mihailović su na otvaranju pozdravile kolege Petar Omčikus, Vladimir Veličković, Ljuba Popović, Vesna Bajalska, Radovan Kragulj, Marko Stupar, Jarmila Vešović, Evgenija Demnijevska, Milija Belić, Momo Milovanović, Zlatko Glamočak...

Ristiću i Stojadinoviću nagrada „Milan Rakić”
Žiri za dodelu nagrade „Milan Rakić” – Milica Jeftimijević Lilić (predsednik), Miloš Petrović, Dušan Stojković, Milutin Lujo Danojlić, Milan Đorđević i Saša Hadži-Tančić, na svojoj poslednjoj sednici, jednoglasno je odlučio da se nagrada „Milan Rakić” dodeli Obrenu Ristiću za knjigu „Venac Tvorcu” i Slobodanu Stojadinoviću Čudeu za knjigu „Krčanov blok”. 
Na konkurs je prispelo trideset pesničkih knjiga, objavljenih tokom prošle godine. 
Nagrade, koje se sastoje od plakete i novčanog iznosa, dobitnicima će biti uručene na godišnjoj Skupštini UKS, u decembru ove godine.
    </div>
    <div id="magazin">
Kopola dobitnik Oskara za životno delo
Proslavljeni filmski reditelj Fransis Ford Kopola dobitnik je Oskara za životno delo, koji mu je uručen na ceremoniji u Los Anđelesu.
Krem Holivuda se okupio kako bi prisustvovao uručivanju memorijalne nagrade Irving Talberg reditelju, scenaristi i producentu više kultnih filmskih ostvarenja od kojih je najpoznatija trilogija „Kum”.
Primajući nagradu, Kopola je rekao da gaji „izuzetnu ljubav prema holivudskoj tradiciji i divljenje prema tradiciji Irvinga Talberga”, preneo je Bi-Bi-Si (BBC).
Priznanje Kopoli odali su glumac Robert de Niro i reditelj Džordž Lukas, koji su ga nazvali „inspiracijom”.
Ovo je peti Kopolin Oskar, od kojih je četiri dobio za seriju filmova „Kum”.
Oskar za životno delo do sada je uručen 38 puta, otkako je ova nagrada ustanovljena 1937. godine.
Na ceremoniji, čiji će isečci biti prikazani na dodeli Oskara 27. februara 2011, takođe su dodeljene nagrade glumcu Eliju Valahu (94) za 60. godišnju karijeru, reditelju, istoričaru i autoru Kevinu Barunlou za rad na očuvanju i zaštiti nemih filmova, kao i francuskom reditelju Žanu-Liku Godaru, ključnoj figuri francuskog Novog talasa, koji nije bio prisutan na ceremoniji.
    </div>
    <div id="kultura">
Ruski pijanista digao na noge Kolarac
Beograd – Proslavljeni svetski i ruski pijanista Jevgenij Kisin (39), virtuoz izuzetne muzikalnosti i tehnike koji osobenom interpretacijom oduševljava publiku širom sveta, spektakularnim koncertom otvorio je sinoć novu, 14. sezonu ciklusa „Velikani muzičke scene“ Kolarčeve zadužbine.
U prepunoj dvorani Kolarca, za koju je Kisin izjavio da poseduje atmosferu, akustičnost i lepotu koji nigde nije doživeo, kao i priulikom prethodnog koncerta pre pet godina, ponovo je ostvario neponovljivu umetničku čaroliju.
Ruski pijanista koji već šest godina živi u Parizu, na evropskoj turneji ove godine izvodi samo dela Šumana i Šopena. Na programu su bili Šumanovi „Fantastični komadi“ i „Novelete“, i Šopenove četiri Balade.
Prepuna dvorana Kolarčeve zadužbine i publika koja je specijalno za ovu priliku zbog ogromnog interesa sedela i na sceni, pozdravili su Kisina ovacijama i kraj koncerta dočekali na nogama, i od velikog pijaniste izmamili još tri Šopenova ostvarenja na bis.
    </div>
    <div id="sport">
Hej izaziva braću Kličko
Britanski bokser Dejvid Hej izazvao je braću Kličku da mu se do oktobra 2011. suprotstave u ringu.
„Rekao sam da ću da obrišem patos sa njima i to ću i učiniti. Sledeće godine to mora da se desi. U teškoj kategoriji nema borbi koje bi ljudi gledali sa većim uzbuđenjem”, istakao je 30-godišnji Hej, koji planira da se penzioniše sledeće sezone.
Hej je aktuelni svetski šampion u Ve-Be-A (WBA) verziji, a titulu je odbranio jučerašnjom pobedom nokautom protiv zemljaka Odlija Harisona. Sada želi da objedini titule u svim značajnim verzijama, a to će morati da učini preko Vladimira i Vitalija Klička.
„Sledeće godine se povlačim, tako da će (braća Kličko) morati da stisnu petlju. Imaju rok”, kazao je Britanac, koji je Harisona nokautirao u trećoj rundi duela u Mančesteru.
Vladimir Kličko će sledeći meč imati u decembru kada će protiv Britanca Dereka Čizore braniti šampionske pojaseve u Aj-Bi-Ef (IBF) i Ve-Be-O (WBO) verzijama. Vitalij je trenutni šampion u Ve-Be-Ce (VBC) verziji.
Očekuje se da bi Hej prvo mogao da boksuje sa 34-godišnjim Vladimirom, pa tek onda sa starijim Vitalijem.
„Znam da mogu da pobedim Vladimira. Siguran sam da i on misli isto, ali on ne može da me savlada. Nije dovoljno brz za to”, naveo je Hej koga je Harison, nekadašnji olimpijski šampion, uspeo da udari samo jednom u tri runde.

Trijumf Soderlinga u Parizu
Šveđanin Robin Soderling osvojio je prvo takmičenje masters serije u karijeri, s obzirom na to da je u finalu turnira u Parizu pobedio Francuza Gaela Monfisa rezultatom 6:1 7:6 (7:1).
U prvom setu Soderling je deklasirao ljubimca domaće publike, a borba dostojna finala viđena je samo u drugom setu.
Monfis je uspeo da dobije svih šest gemova u kojima je servirao, ali nije bio ni blizi preokreta, jer mu Soderling nije omogućio nijednu priliku za brejk.
Odluka je pala u taj brejku, koji je Francuz odigrao veoma loše. Ruka mu se „stegla” pa je i relativno lake udarce odigravao veoma loše i na kraju je zasluženo bio poražen.
Zahvaljjući šestoj turnirskoj pobedi u karijeri Soderling će od ponedeljka biti četvrti teniser sveta.
Sa te pozicije je potisnuo Britanca Endija Mareja, koji je ispao u četvrtfinalu.

Ruskinje odbranile titulu u Japanu
TOKIO – Odbojkašice Rusije odbranile su šampionsku titulu na prvenstvu sveta, pošto su danas u finalu odigranom u Tokiju savladale selekciju Brazila rezultatom 3:2 (21:25, 25:17, 20:25, 25:14, 15:11).
Ruskinjama je to bila sedma titula na prvenstvima sveta, a Brazilke su drugi put zaredom propustile priliku da prvi put trijumfuju na Mondijalima. Pre četiri godine u finalu su takođe izgubile od Rusije.
Bronzanu medalju osvojila je reprezentacija Japana, koja je u meču za treće mesto savladala selekciju Sjedinjenih Američkih Država sa 3:2 (18:25, 25:23, 21:25, 25:19, 15:8. Japankama je to prva medalja na prvenstvima sveta od 1978. godine, kada su bile druge.
Evropske prvakinje Italijanke takmičenje su završile na petom mestu nakon pobede u duelu sa Turskom od 3:0 (25:23, 25:20, 25:21). U borbi za sedmo mesto Nemačka je pobedila Srbiju rezultatom 3:1 (20:25, 25:21, 25:22, 25:23).

Terzić: Osmo mesto na SP nije neuspeh
BEOGRAD – Selektor odbojkaške reprezentacije Srbije Zoran Terzić rekao je da osvajanje osmog mesta na Svetskom prvenstvu nije neuspeh, ali da bi turnir u Japanu mladim igračima trebalo da posluži kao iskustvo za naredna velika takmičenja.
Reprezentacija Srbije zauzela je osmo mesto na Svetskom prvenstvu u Japanu, pošto je danas u utakmici za sedmo mesto izgubila od Nemačke sa 1:3. Meč je propustila kapiten Jelena Nikolić, jer je obnovila povredu Ahilove tetive.
„Nemam primedbu na želju i borbenost protiv Nemačke, ali posle poraza u prethodnim mečevima, utakmice za plasman od 5. do 8. mesta nismo igrali sa žarom kojim bismo igrali u polufinalu. Nije neuspeh biti među osam na svetu, iza nas su Poljska, Holandija i Kina”, rekao je Terzić.
Selektor Srbije smatra da je njegova ekipa trebalo bolje da odigra drugi deo šampionata i da bi Svetsko prvenstvo u Japanu mladim igračima trebalo da posluži kao iskustvo.
„Mogli smo malo bolje da igramo drugi deo šampionata, relativno lako smo gubili neke utakmice, ali atmosfera u ekipi, način igranja, motiv i želja se menjaju kada vidiš da ti je falilo malo za finale, ali ipak igraš za plasman. Ne bi trebalo da bude tako, imamo puno mladih igrača koji nisu igrali na SP i kojima svaka utakmica treba da bude dokazivanje”, dodao je on.
„Nadam se da će ovo prvenstvo igračima koji su prvi put na ovakvom takmičenju poslužiti kao veliko iskustvo za ona koja ih očekuju, pre svega sledeće godine”, dodao je on.

Piksi i Burzanović sve bliži tituli sa Nagojom
Fudbaleri Nagoje pobedili su Omiju sa 2:1 i napravili veliki korak ka osvajanju šampionske titule u japanskoj Džej ligi, prve u klupskoj istoriji.
Golove za Nagoju postigli su Igor Burzanović u četvrtom i Takahiro Masukava u 41. minutu, a jedini strelac za Omiju bio je Naoki Išihara u 51. minutu.
Nagoja, koju predvodi bivši reprezentativac Jugoslavije Dragan Stojković, sada ima 63 boda, osam više od drugoplasirane Kašime, koja je pobedila Kavasaki sa 2:1.
U sledećem kolu Nagoja igra protiv poslednjeplasiranog Šonana i ako pobedi, a Kašima izgubi od Visela, osvojiće šampionsku titulu.
Do kraja šampionata ostalo je još četiri kola.

Poraz za kraj, Srbija osma na SP
Srbija – Nemačka 1:3 (25:20, 21:25, 22:25, 23:25)
Dvorana: Metropoliten Gimnazijum u Tokiju. Gledalaca: 630. Sudije: G. Karampetos (Grčka) i A. Alanezi (Kuvajt). Trajanje meča: 105 minuta.
SRBIJA: Nikolić, Brakočević 12, Malagurski 9, Krsmanović 11, Majstorović, Molnar 10, Antonijević, Vesović 19, Ognjenović 1, Veljković 4, Rašić 5, Ćebić (libero). Trener: Zoran Terzić.
NEMAČKA: Vajb 1, Hanke, Čerlih (libero), Hipe, Radcuvajt, Šuške 10, Mates 7, First 8, Bajer 4, Kožuh 29, Brinker 13, Šaus. Trener: Đovani Gvideti.
Srbija je porazom od Nemačke završila učešće na Svetskom prvenstvu u Japanu. Ekipa koju predvodi Zoran Terzić je tako zauzela osmo mesto. Ponovo su devojke u plavim dresovima relativno lako nadigrane, a blistala je Margareta Kožuh, koja  je u četiri seta nanizala 29 poena. U ekipi Srbije najraspoloženija je bila Jovana Vesović, sa 19 poena.
Semafor poslednjeg dana
Finale: Rusija – Brazil
Za treće mesto: SAD – Japan
Za peto mesto: Italija – Turska
Za sedmo mesto: Srbija – Nemačka 1:3 (25:20, 21:25, 22:25, 23:25)
Za deveto mesto: Poljska – Kina 3:0 (25:23, 25:21, 25:22)
Za jedanaesto mesto: Holandija – Kuba 3:0 (32:30, 25:23, 25:17)
    </div>
    <div id="kolumna">
Tako blizu, a tako daleko
Prosleđivanjem srpske kandidature Evropskoj komisiji počeo je proces pristupanja, za razliku od dosadašnjeg procesa pridruživanja Evropskoj uniji. Po optimističkom scenariju, Srbija bi mogla da dobije status kandidata u novembru 2011, a da postane član 2017. godine. Važan putokaz u prognoziranju dinamike i kvaliteta procesa pristupanja EU stigao nam je iz Evropske komisije u vidu deset tema po kojima će se meriti spremnost Srbije da započne i u dogledno vreme privede kraju pregovore o članstvu.
Dobro je što je Evropska komisija ovako rano identifikovala ključne oblasti za reformu, i to iz dva razloga. Prvo, time je sugerisala na koji način Srbija može da dobije nedvosmisleno pozitivno mišljenje u vezi sa kandidaturom i preporukom da se odmah otvore pregovori o članstvu. Podsetimo da je Crna Gora dobila uslovno pozitivno mišljenje, kojim EK preporučuje davanje statusa kandidata, ali i odlaganje pregovora o članstvu, dok je Albanija u suštini dobila negativno mišljenje. Drugo, na ovaj način vlada je dobila u amanet da se u predizbornoj godini bavi suštinskim reformama umesto pretežno marketingom i otvaranjem sveže asfaltiranih sekcija regionalnih i lokalnih puteva. Status kandidata će biti važan predizborni adut, tako da niko ne želi da snosi rizik neuspeha na tom planu.
Analizirajmo ukratko neke od ovih deset sugestija Evropske komisije. Finansijski najzahtevnija operacija biće restitucija. Država je dugo pokušavala da gurne ovu obavezu pod tepih, što samo pokazuje da će pritisak Evrope često biti blagotvoran po naše društvo. Najbolje bi bilo primeniti kombinovani model restitucije, u naturi kad je u pitanju poljoprivredno i šumsko zemljište, a kroz finansijsko obeštećenje u vidu dugoročnih obveznica kada se radi o stambenim zgradama i drugoj imovini. Komisija ne očekuje punu restituciju i povratak u prethodno stanje već pre svega da se Srbija konačno opredeli za model i da počne ispravljanje ove istorijske nepravde.
Novi zakon o finansiranju političkih stranaka je u završnoj fazi izrade, ali mnogo važnije od usvajanja zakona je nadzor Agencije za borbu protiv korupcije nad njegovom primenom i početak kontrole finansijskog poslovanja političkih partija od strane Državne revizorske institucije. Zakonom treba ukinuti institut poslaničkih „blanko ostavki”, mada ova mera mora biti deo sveobuhvatnog rešenja uloge Narodne skupštine, koje obuhvata izborno zakonodavstvo, ali i nezavisnost poslanika (između ostalog i od trgovine mandatima). Pravni osnov za blanko ostavke predstavlja član 102. stav 2. Ustava.
Interesantno je ispitati gde je moguća korekcija pravosudne reforme. Pravno i politički je nemoguće poništiti konkurs za opšti izbor sudija, ali je na Ustavnom sudu da se izjasni o pojedinačnim slučajevima. Bilo bi dobro za dve-tri godine analizirati da li je nova sudska mreža optimalno skrojena, kao i dodatno uzeti u obzir preporuke Venecijanske komisije Saveta Evrope. Unapređenje pravosuđa mora biti kontinuiran posao i konstantno preispitivanje je neophodno.
Podrška radu nadzornih i regulatornih tela jedan je od ključnih uslova za kandidaturu i početak pregovora o članstvu. Istovremeno, to je i osetljivo pitanje, jer izvršna vlast prenosi deo svojih ovlašćenja i prerogativa na ove institucije. Utoliko pre što je voljna da jednog dana prenese deo svojih suverenih prava na EU, Srbija mora pokazati da izvršna vlast nije svemoćna već uokvirena i obavezana zakonima.
Izgradnja zdrave i održive ekonomije je suštinski uslov integracije, jer država čija privreda ne može da koristi prednosti zajedničkog evropskog tržišta i čija preduzeća ne mogu da izdrže pritisak konkurencije u principu nema šta da traži u EU, pogotovo u onoj koja će nastati nakon budućih reformi Lisabonskog ugovora. Iskustvo sa državama Balkana pokazuje da se pregovori o članstvu povremeno suspenduju, ili i ne počinju, najčešće iz dva razloga : korupcija i saradnja sa Hagom. Srbija treba ili da dokaže da preostali optuženici nisu u Srbiji ili da ih privede. Uostalom, Belgija kao predsedavajuća EU prošle nedelje je poručila Hrvatskoj da nema zaključenja pregovora bez završetka saradnje sa Hagom. Konačno možemo da uvidimo da je pristupanje EU više naporan rad i poziv na suštinske reforme nego floskula i predizborni adut.
*Urednik ,,Izazova evropskih integracija”, Centar za novu politiku
    </div>
    <div id="sport">
Pet minimalnih pobeda gostiju
Jelen superliga – 12. kolo
Inđija – Metalac      1:0 (0:0)Sloboda Point Sevojno – Čukarički Stankom     4:0 (2:0)
OFK Beograd – Jagodina      0:1 (0:1)
Borac – Smederevo   0:1 (0:0)
Partizan – Javor       4:1 (1:0)
Hajduk – BSK 0:1 (0:0)
Rad – Crvena zvezda 0:1 (0:0)Spartak Zlatibor voda – Vojvodina           0:1 (0:1)
Tabela

Parovi 13. kola (20. i 21. novembar): Vojvodina – Inđija, Smederevo – Spartak Zlatibor voda, Crvena zvezda – Borac, Jagodina – Rad, BSK – OFK Beograd, Javor – Hajduk, Čukarički Stankom – Partizan, Metalac – Sloboda Point Sevojno.
    </div>
    <div id="kultura">
Na tankoj liniji
Hau Gelb i njegov bend „Giant Sand” obeležavaju ovih dana dvadeset pet godina rada. Prva ploča „Valley Of Rain” izašla je 1985. godine. Tim povodom britanska diskografska kuća „Fire Records” izdaće ponovo sve njihove albume. Ljubiteljima roka pruža se prilika da se još jednom susretnu sa muzikom koja je himna individualizma, nepristajanja, avanture i slobode. I novi album „Blurry Blue  Mountain” nudi istu mogućnost.
Hau Gelb rok muzici pristupa kao pustinjski vrač kome nisu strani pejotl i meskalin. Njegova muzika je kao halucinacija, menja se iz takta u takt. Kao neuhvatljiva magla prekriva unutrašnje prostore slušalaca. Omogućava im neočekivanu avanturu kroz zapamćeno i doživljeno. Princip stalnih estetskih i muzičkih zaokreta obeležio je dobar deo karijere „Giant Sand”. Kantri rok je postajao psihodelični bluz koji je mutirao u odmetnički kantri a ovaj prelazio u epski rok koji bi mogao da svira Nil Jang koji se nagutao halucinogenih pečuraka.
Čini se da su se stvari promenile posle smrti Rajnera Ptačeka i odlaska iz benda Džoja Bernsa i Džona Konvertina koji su osnovali sastav „Calexico”. Muzika je poprimila kontemplativna svojstva, teče sporo i odsutno, svaka nota je zrno peska u peščanom satu koji meri vreme u nekom paralelnom univerzumu. Postala je metafizički bluz koji kao da dolazi iz predela viđenih na slikama Đorđa de Kirika.
Potomci Serena Kjerkegora zamenili su sinove američkih pionira i arizonskih vakerosa koji su nekad svirali u sastavu „Giant Sand”. Poznato je, naime, da Gelb već duže vreme živi na relaciji Arizona–Danska. Takav poredak stvari učinio je da album „Blurry Blue Mountain” postane Gelbov melanholični iskaz o konturama „bolesti na smrt” koja mu se posle pedesetog rođendana ukazala. Uvodna pesma „Fields Of Green”, profinjena meditacija o starenju i vremenu koje neumitno teče, najubedljivija je u tom smislu. Kažu da na koncertima Gelb ovu pesmu posvećuje Viku Česnatu i Marku Linkusu, svojim prijateljima koji su nedavno sami sebi presudili. Sličnog ugođaja su i pesme „Monk’s Mountain” i „Love A Loser”. U ovoj poslednjoj odličan nastup ima Lona Keli, Gelbova zemljakinja iz Tusona. Njen duet sa Gelbom u kantri lamentu „Lucky Star Love” jedan je od vrhunaca ove nesvakidašnje ploče. Baš kao i dekonstruisani bluz „Brand New Swamp Thing”.
Po dobro znanom običaju, Gelb se vratio i jednoj staroj pesmi. Ovog puta to je „Thin Line Man”, koju je prvi put izveo na albumu „Ballad Of Thin Line Man” iz 1986. godine. Stihovi „I’m thin line man/now I just go away” najbolje opisuju svog autora. Hau Gelb je tokom čitave svoje karijere išao tankom linijom koja je razdvajala individualno od kolektivnog, tradicionalno od modernog, odmetničko od pravovernog. Sada je pronašao nit koja razdvaja sanjano od stvarnog. Hrabro korača njome i obznanjuje: „Giant Sand” – to vam je jedno posebno raspoloženje”.

„Dim” na Ženevskom jezeru
U jednoj sceni svojevremeno veoma popularne domaće televizijske serije „Složna braća” glumac Zoran Cvijanović sedi na drvetu i na rasklimanoj gitari svira uvodni rif iz kompozicije „Dim na vodi” (Smoke on the Water) britanske grupe „Dip parpl” (Deep Purple). Zašto baš taj rif? Pa zato što su upravo tih nekoliko nota, još od nastanka pomenute kompozicije 1972, prvo čega se dohvati svako ko je prvi put uzeo gitaru u ruke.
Ipak, nije to jedini adut „Dima na vodi”. Drugi, a možda i jači je tekst kompozicije, koji u nekoliko crta opisuje istiniti događaj, epizodu sa snimanja albuma „Mašinska glava” (Machine Head) u švajcarskom gradu Montreu, na Ženevskom jezeru.
Šta se tada desilo? Grupa je za rad na svom šestom albumu iznajmila pokretni studio za snimanje i 4. decembra 1971. se smestila u jednom hotelu na obali jezera, suprotno od „Kazina Montre”, predviđenog da od sledećeg dana posluži kao studijski prostor. Desilo se, međutim, da je te iste večeri u pomenutom kazinu sa svojom grupom nastupao čuveni gitarista i šoumen Frenk Zapa. Kao i uvek, zapaljiva svirka njegovog benda izgleda da je ovoga puta malo više „ponela” publiku, i neko od posetilaca je u jednom trenutku iz raketnog pištolja uvis ispalio svetleći metak. Buknuo je požar i ceo kazino je u kratkom roku izgoreo, do temelja. Ljudskih žrtava, srećom, nije bilo, ali su Zapini muzičari ostali bez ijednog instrumenta, a „Dip parpl” bez mesta za stvaranje svog najuspešnijeg albuma. 
Taj bizarni događaj, kao i potonja potraga za novim radnim prostorom, opisan je, muzikom i rečima, u „Dimu na vodi”. I upravo je ova, jednostavno ispričana, priča postala jedan od najvećih hitova grupe.
Kao i u mnogim drugim primerima u rok muzici, ni pomenuti rif u „Dimu sa vode” nije originalno delo gitariste „Parpla” Ričija Blekmura. Preuzet je iz kompozicije „Marija Moita”, bosanove koju je napisao brazilski kompozitor i pevač Karlos Lira, što najbolje pokazuje odakle je sve rokenrol crpio svoje ideje.
Album „Mašinska glava” bio je prekretnica u karijeri „Dip parpla”, ali i u rokenrol muzici uopšte. Izuzetno je uticao na razvoj takozvanog hevi metal zvuka, koji su, u različitim oblicima, promovisali bendovi kao: „Led cepelin”, „Blek sabat”, „Ajron mejden”, „Motorhed”, „Metalika”...
Da li zbog lude „vatrene noći”, koja se na kraju srećno završila, ili zbog velikog uspeha među ljubiteljima rokenrola, „Dim na vodi” je dobio posebno priznanje grada Montrea – skulpturu na kojoj su uklesani ime grupe, naslov i notni zapis uvodnog rifa. Skulptura je smeštena na obali jezera, u neposrednoj blizini statue Fredija Merkjurija, legendarnog pevača grupe „Kvin”. 
Pomenimo i jedno bizarno takmičenje. Naime, u želji da budu zabeleženi u Ginisovoj knjizi rekorda, 1994. u Vankuveru, rif iz „Dima na vodi” zajednički su odsvirala 1322 gitarista. Ovaj rekord je oboren 3. juna 2007. u Kanzas sitiju, kada je ista fraza simultano izvedena na 1.721 gitari. Ni to nije bilo dovoljno, naredni uspešan pokušaj usledio je 3. maja 2009. u poljskom gradu Vroclavu. Tada je najveći hit „Dip parpla” zajednički odsviralo, ni manje ni više nego – 6.346 muzičara!
    </div>
    <div id="tehnologija">
I gedžeti prate modu
Proizvođači informaciono-tehnološkog asesoara već godinama ne misle samo na funkcionalnost, već i na dizajn i opštu dopadljivost svog proizvoda. Ovo je posebno važno ako se uzme u obzir da mnogi vlasnici popularnih gedžeta žele da oni budu što neobičniji, šareniji i uvrnutiji.
Među brojnim modno-tehnološkim novitetima poslednjih nekoliko meseci našli su se čak i punjači za mobilne telefone.
– „Džogere”: Ovaj punjač predstavlja idealno rešenje za džogere i sve one koji vole da svoje slobodno vreme provode u prirodi. „Utikač” za vaš punjač biće nadlaktica vaše ruke ili butine. Dizajniran poput pojasa za elektromagnetnu stimulaciju, punjač uz pomoć posebnog mehanizma pretvara kinetičku u električnu energiju niskog napona.
– „Toster”: Iako da vizuelno gotovo i nema razlike između klasičnog i ovog „tostera”, ovaj punjač ipak ne radi sa hlebom već litijum-jonskim baterijama. Podržava gotovo sve tipove i veličine baterija a u zavisnosti od stepena napunjenosti njegov indikator menja boju. Kad se baterija potpuno napuni „toster” je, po principu onog klasičnog, jednostavno izbaci iz ležišta, prekidajući tako strujno kolo.
– „Pumpa”: „Napumpajte” vaš mobilni. Naravno, ne u bukvalnom smislu te reči, ali za sve one koji na putovanje nose pumpu za kola ili bicikl, zanimljiva bi mogla biti i „pumpa” za telefon, koja učinak vašeg pumpanja pretvara u korisne miliampere.
– „Rubikova kocka”: Iako liči na čuvenu mozgalicu, ovaj punjač ne zahteva veliko strpljenje. Jednostavno, možete ga otvoriti, izvući dva kabla od kojih jedan ide u strujnu utičnicu a drugi, logično, u vašeg omiljenog saputnika.
Tu su i još brojni modni detalji u vidu punjača koji podseća na stare tehničke uređaje (popularne „lampaše”), „starinska” kućišta za moderne modele pametnih telefona, „jo-jo” punjač, oni dizajnirani kao elektronska pupčana vrpca, solarno drvo, pa čak i punjač koji koristi solarnu energiju prikupljenu sa senzora smeštenih na ploči na ženskom grudnjaku i stomaku. A ako se pitate postoji li dostojna zamena u hladnim zimskim danima kada do grudnjaka, sakrivenog iza raznih bluza, košulja, džempera i jakni ne dopire praktično nijedan sunčev zrak – odgovor možete dobiti na vrlo jednostavan način – upotrebite dobri stari, klasični punjač.
    </div>
    <div id="sport">
Fetel najmlađi šampion u istoriji Formule jedan
Većina je tipovala na Ferarijevog asa Fernanda Alonsa. Nešto manje njih na Red bulovog pilota Marka Vebera. Ipak, Špancu i Australijancu ispred nosa titulu je (ne)očekivano odneo Veberov „saigrač“ Sebastijan Fetel. Mladi Nemac raskošnog talenta, koji je tokom cele sezone vozio bez kompromisa i kalkulacija, prošao je prvi kroz cilj ovogodišnjeg, izuzetno dramatičnog, šampionata Formule 1.
Ono što je bilo do njega uradio je bez greške. Iako je uoči poslednje, 19, trke ovogodišnjeg, 61. po redu izdanja „najbržeg cirkusa“, na tabeli ispred sebe imao dvojicu vozača to mu nije „ukralo“ samopouzdanje. Naprotiv. Na stazi „Jas marina“ od početka do kraja je vozio svoju trku koji je uostalom i poveo s pol-pozicije. Briljantnim nastupom na zatvaranju sezone slavio je na Velikoj nagradi Abu Dabija, i tako ponovio uspeh od lane. Ipak, ono što je mnogo bitnije peta pobeda u sezoni, 10. i karijeri postavila ga je na tron i tako ga promovisala kao 32. vozača u istoriji okršaja najbržih četvorotočkaša koji se domogao titule. 
– Verovao sam, verovao – uplakanim glasom je bilo prvo što je prozborio Fetel posredstvom radio veze sa svojim boksom prolazaći kroz cilj „Jas marine“ pošto je postalo izvesno da se pored pobede na ovoj stazi domogao i titule prvaka i tako svom Red bulu doneo „duplu krunu“, u njegovoj tek šestoj sezoni u Formulu 1 (austrijska ekipa konsturktorsku titulu overila u Brazilu prošle nedelje).
S druge strane Alonso i Veber, dojučerašnji broj 1 i 2, nemoćno su posmatrali Fetelov šampionski krug. Obojica su poneli epitet gubitnika dana ali i čitave sezone. U odsudnoj borbi za presto bili su na razočaravajućem nivou tako da ne čudi što im je neko treći u foto-finišu šampionata istrgao mogućnost za veliko slavlje.
To pogotovo važi za Alonsa. Španac je već u prvoj sezoni u Ferariju bio na dobrom putu da pokaže da nije precenjen s bozirom da prima čka 30.000.000 evra godišnje (naspram njega novi prvak Fetel zarađuje „bednih“ 2.000.000). Na poslednjoj trci Alonsu je bilo dovoljno da osvoji i drugo mesto da bi pored titula iz 2005. i 2006. upisao još jednu. Ipak, na kraju je prošao kroz cilj kao tek sedmi i tako je ostao „kratak“ za pet bodova u odnosu na Fetela.
Već na samom startu Španac je izgubio treću poziciju iz kvalifikacija pošto ga je pretekao Dženson Baton. Uprkos tome titulu je imao u šaci i sa četvrtim mestom, koje je sigurno kontrolisao ispred Vebera. Iako mu je Australijanac disao u vrat bilo je očigledno da ne može da ga sustigne. Zbog toga je Veber svoju priliku za titulu pokušao da pronađe ranim odlaskom u boks na promenu guma već u 12. krugu. S obzirom da je smatrao da mu od njega preti veća opasnost Alonso je odlučio da prati Vebera tako da se on našao u boksu samo četiri kruga kasnije. Ispostaviće se da je to bio „samoubilački“ potez.
Nekoliko krugova posle povratka na stazu Alonso i Veber su gledali u leđa Vitalija Petrova iz Renoa. Rus u taboru ekipe s kojom je upravo Alonso dotakao zvezde 2005. i 2006. pokazao se kao nepremostiva prepreka za Alonsa, a samim tim i Vebera. Alonso je svega jednom pokušao da ga pretekne a kada je uvideo da je to nemoguća misija odlučio je da čeka eventualnu grešku.
Ni vapaji iz boksa italijanske ekipe da pokuša da iskoristi „svoj talenat i mogućnosti bolida“ nisu urodili plodom. Alonso kao da je čekao da ga neko drugi progura do titule. To se, naravno, nije desilo. Ostao je zabetoniran iza Petrova i na kraju je morao da se zadovolji sa svega šest bodova i vicešampionskom titulom. Veber je kroz cilj prošao osmi, osvojio četiri boda i tako u konačnom poretku završio šampionat kao treći, čime je popravio svoj najbolji plasman za jedno mesto.
– Sada je glupo govoriti ko je kriv za strategiju. Posle trke svi znaju šta je bilo najbolje uraditi, ali to u toku same vožnje nikad ne možeš da budeš siguran. Nekada pogrešiš u proceni, nekada ne. Jurili smo Vebera ali nam je na kraju pobegao Fetel. Da sam uspeo da preteknem Petrova bila bi sasvim druga priča. Vozio je bez greške i nije mi dao ni najmanju priliku da ga ugrozim – bio je razočaran Alonso.
Za vreme prave Alonsove i Veberove golgote s Petrovim Fetel je nizao šampionske krugove. Na kraju je trku završio za 1:39:36.837 posle čega je usledilo neviđeno slavlje u taboru Red bula.
– Otkako sam se probudio izbegavao sam kontakt s ljudima da bi se fokusirao na samu trku i eventualnu pobedu u njoj. Titula mi nije bila ni na kraj pameti. Mnogo toga je odlučeno na startu. Sačuvao sam čelo a kada se bolid stabilizovao sve je došlo na svoje mesto. U poslednjih 10 krugova fokusirao sam se na to da sačuvam bolid a namerno sam izbegavao da pratim plasman ostalih vozača jer bi me to možda destabilizovalo. Kada samo prošao kroz cilj začuo sam urlik iz boksa „osvojili smo titulu“ i tek tad sam postao svestan toga – u najkraćim crtama opisao je Fetel detalje dana o kojem sanja od svoje osme godine kada ja zakoračio u svet velikih brzina.
Fetelu na „Jas marini“ jedini koji su koliko-toliko parirali bili su Britanci iz Meklarena Luis Hamilton i Dženson Baton koji su se domogli podijuma kao drugi i treći sa zaostatkom od nešto više od 10, odnosno 11. sekundi.
Jedini incident na trci, koja je zbog podatka da odlučuje o prvaku i to prvi put među čak četvoricom kandidata, desio se na samom početku kada se na polovini prvog kruga Mihael Šumaher iz Mercedesa „čuknuo“ s klupskim kolegom Nikom Rozbergom posle čega se našao na sred staze. Na njega je naleteo Vitantonio Liuci. Prednji deo bolida Fors Indije se našao na Šumaherovom bolidu promašivši glavu sedmostrukog prvaka za dlaku. Zbog krhotina na stazi se našao sigurnosni auto koji je prepustio trku vozačima tek u šestom krugu.
----------------------------------------------
Doviđenja do 14. marta
Naredni, 62, šampionat Formule 1 počinje 13. marta naredne godine na stazi „Šakir“ za Veliku nagradu Bahreina. Za razilku od ove sezone koja je brojala 19 trka, naredna će u kalendaru imati 20. Nova trka biće Velika nagrada Indije koja će se vozizi 30. okotbra u Nju Delhiju. Broj i imena timova će ostati isti. Za titulu će se boriti 12 ekipa i 24 vozača.
----------------------------------------------
Najmlađi prvak, pobednik trke,osvajač pol-pozicije... 
Osvajanjem titule prvaka Formule 1 Sebastijan Fetel je postao najmlađi pobednik u istoriji ovog sporta. Na dan jučerašnjeg trijumfa imao je 23 godine, 3 meseca i 11 dana. Ovaj rekord do sada je držao Britnaca Luis Hamilton koji je tizulu 2008. Osvojio s 23 godine, 9 meseci i 26 dana. Inače, Fetel je 2006. na Velikoj nagradi Turkse postao najmlađi učesnik nekog Gran prija, 2007. na Velikoj nagradi SAD je postao najmlađi osvajač bodova, iste godine na Velikoj nagradi Japana najmlađi osvajač pol-pozicije, a 2008. na Velikoj nagradi Italije i najmlađi pobednik nekog gran prija. 
----------------------------------------------
Šumaher neprikosnoven
Sebastijan Fetel je 32. vozač koji se okitio titulom prvaka Formule 1. Neprikosnoven je Nemac Mihale Šumaher sa sedam naslova prvaka, a sledi Argentinac Huan Emanuel Fanđo sa pet i Francuz Alen Prost s četiri. Tri pehara osvajalo je pet vozača, dva njih šestorica, dok se po jednim naslovom prvaka okitilo čak njih 18. Inače, naredne sezone u šampionatu će se takmičiti čak petorica šampiona – Mihael Šumaher, Fernando Alonso, Luis hamilton, Dženson Baton i Sebastijan Fetel.
----------------------------------------------
Sebastijan Fetel
Datum rođenja: 3. jul 1987.
Državljanstvo: Nemačka
Timovi: 2006-2007: Zauber; 2007-2008: Toro Roso, 2009-: Red bul
Godišnja zarada: 2.000.000 evra
Najbolji plasman u karijeri: 1. mesto 2010.
Ukupno pol-pozicija: 15
Ukupno pobeda: 10
Ukupno podijuma: 19
Ovogodišnji učinak: 5 pobede, 2 druga mesta, 3 treća, 3 četvrta, 1 šesto, 1 sedmo, 1 petnaesto, 3 odustajanja
Konačan plasman: 1. mesto, 256 bodova

Prekasno buđenje „crno-belih” vaterpolista
Katastrofalan početak, prekasno buđenje, zaslužen poraz. To je rezime starta vaterpolista Partizana u ovogodišnjoj Evroligi. Izgubio je naš šampion od Mladosti sa 10:8 (5:1, 2:1, 3:4, 0:2), a da je utakmica potrajala još 3-4 minuta možda bi došao i do tri boda, ali igra se samo 32 minuta.
Presudna je, ispostavilo se, bila prva četvrtina. Mladost je igrala odlično u odbrani, a svaki šut koji su domaći uputili u okvir Partizanovog gola završio je u mreži. Na drugoj strani Partizanu nikako nije išlo, katastrofalno je realizovao igrača više. Pet puta su u prvoj četvrtini crno-beli imali brojčanu prednost, a samo je Vujasinović savladao odličnog Pavića (za 2:1). Poslednji gol u prvih osam minuta iz kontre je dao Vanja Udovičić i u nastavak su domaći sa velikih, obećavajućih 5:1. Blistao je Udovičić, koji se sinoć nije toliko istakao golovima, koliko igrom u odbrani i asistencijama.
U poslednjoj četvrtini crno-beli su dominirali, zaigrali agresivnije u odbrani. Koristili su greške i možda i opuštenost Partizana, a kada su dva uzastopna napada sa igračem više završili golovima (Ćuk i Radović), za 10:8, ukazala se nada da će Beograđani doći bar do izjednačenja.
U narednoj akciji naš šampion se odbranio sa igračem manje, a potom propustio praktično poslednju šansu za preokret. U istom napadu crno-beli su tri puta uputili šut ka golu. Prvi put Pavić je odbranio (sa igračem manje), potom je Aleksić pogodio prečku, na kraju Radović zamalo promašio. Da je tada dva i po minuta pre kraja na semaforu pisalo 10:9 sigurno bi se u finišu ozbiljno zakuvalo. Nada je još malo tinjala, bilo je vremena da Partizan smanji, a i da Mladost povisi prednost. Ipak, kako se meč bližio kraju sve je bilo izvesnije da će bodovi ostati u Zagrebu.
Bazen na Savi. Gledalaca: 1.200. Sudije:Kišelji (Mađarska), Naumov (Rusija). Igrač više: Mladost 13 (7), Partizan 15 (6).
MLADOST: Pavić (9 odbrana), Vukičević, Perčinić, Letica 1, Petković 2, Živković 1, Udovičić 1, Brlečič, Karač, Muslim 2, Hinić, Buljubašić 2, Lončar 1. Trener: Nikolić.
PARTIZAN RAJFAJZEN: Soro (4 odbrane), Hadžiteodoru, Rađen 2, Korolija, Pijetlović, Aleksić, Prlainović 1, Radović 1, Avramović, S.Mitrović 1, Vujasinović 2, Ćuk 1, Živojinović. Trener: Milanović.

Poraz na rastanku, odbojkašice Srbije osme na SP
Od specijalnog izveštača Sportskog žurnala
Tokio - Odbojkašice Srbije zauzele su osmo mesto na 16. svetskom prvenstvu, pošto su izgubile i u borbi za sedmu poziciju od Nemačke rezultatom 3:1 (20:25, 25:21, 25:22, 25:23). Bila je to jedna od boljih partija naše selekcije u Japanu, ali bez povređenog kapitena, Jelene Nikolić, nije bilo ni dovoljno kvaliteta da se savladaju izuzetno dobre Nemice.
Zoran Terzić, selektor Srbije, posle meča sa Nemačkom mirnim tonom je komentarisao epilog, štaviše sa malo zamerki:
– Ne mogu da dam primedbu, želja i borbenost sigurno da su postojali. Međutim, činjenica je da posle poraza, pogotovo u ovim utakmicama za plasman od 5. do 8. mesta, nismo igrali sa onim žarom sa kojim bismo da je bila borba za polufinale! Pričajući o plasmanu nikad nije neuspeh biti među prvih osam reprezentacija na svetu. Ostanu iza tebe i Poljska, Holandija, Kina... Mogli smo pre svega bolje da igramo ceo drugi deo na Šampionatu, mogli smo da napravimo da to bude lepše, sigurnije na terenu.
Jovana Brakočević, korektor srpskog tima, kaže da postoji samo jedan razlog ovakvog ishoda meča i celog SP:
– Otkako smo postale svesne da ne možemo da uđemo u polufinale i borimo se za medalju, usledilo je celokupno razočaranje vezano za Svetsko prvenstvo. Naše želje nisu ostvarene do kraja, samim tim nedostajalo je motiva da se borimo. Nisam nezadovoljna osmim mestom koliko lošom igrom.
Maja Ognjenović, otvoreno je govorila ne samo o poslednjem porazu od Nemačke već i o kuriozitetu ovog Šampionata:
– Teško je kada Svetsko prvenstvo završite porazom. Normalno je da to nikom ne prija. Pokazalo se da su porazi od Japana i Turske doveli do psihološkog nokdauna iz koga nismo uspele da se izvučemo. Poražavajuće je i to što smo na Svetskom prvenstvu gubile od ekipa iz Evrope a dobijale ekipe iz Azije, što nama nije bilo svojstveno!
Dvorana: „Metropoliten Gimnazija”. Gledalaca: 630. Sudije: Jorgos Karabecos (Grčka), Abdulah Alenezi (Kuvajt). Trajanje meča: 105 minuta.
SRBIJA: Brakočević 13, Krsmanović 12, Molnar 10, Vesović 18, Ognjenović 1, Rašić 5, Ćebić, Malagurski 9, Majstorović 0, Antonijević, Veljković 4, Nikolić.
Selektor: Zoran Terzić
NEMAČKA: Vajs 1, Šuške 11, First 8, Bejer 4, Kocuh, Brinkner 13, Čerlih, Hanke, Radcuvajt, Mates 7, Šaus, Hipe.
Selektor: Đovani Gvideti.
----------------------------------------------
Nikolićeva obnovila povredu Ahilove tetive
Poslednji meč na 16. Svetskom prvenstvu protiv Nemačke, zbog obnovljene povrede Ahilove tetive nije igrala kapiten Jelena Nikolić.
Nažalost, prva zvezda našeg tima, jak bol je osetila još na susretu protiv Italije, kada je zamenjena na polovini meča. Juče je bila na zagrevanju, ali je na kraju ipak, uz dogovor sa selektorom Terzićem, odlučeno da ne igra poslednji meč na ovom Šampionatu.
Inače, ovu povredu Nikolićeva vuče već dugo i za očekivati je u skorije vreme jednu lakšu hiruršku intervenciju, kao što je imao i Nikola Grbić pre par godina, posle čega je priznao da mu je baš ona produžila karijeru.

Trifunović za pobedu Zvezde na Banjici
U derbiju dvanaestog kola fudbalskog prvenstva Srbije, „crveno-beli” su golom Trifunovića ostvarili minimalnu, ali veoma važnu, pobedu na Banjici: Rad – Crvena zvezda 0:1 (0:0). Tek što je ušao u igru u 60. minutu, u trenutku kada su „crveno-beli” imali igrača manje, Trifunović je u prvom kontaktu s loptom, sa oko pet metara glavom zatresao mrežu i tako doneo tri boda gostima.
Na punom stadionu na „Banjici”, pred više od 3.000 gledalaca, ali i uz veliki broj pripadnika specijalnih policijskih jedinica, na terenu je viđena velika borba, ali nije bilo mnogo lepote u igri. Bilo je to taktičko nadmudrivanje, u kome je domaći tim bio nešto opasniji, ali je na kraju slavila brojčano slabija Crvene zvezda.
Kada je posle jednog neopreznog starta levi bek gostiju Stevan Reljić morao prevremeno u svlačionicu zbog drugog žutog kartona, činilo se da prave muke tek nastaju za „crveno-bele”. Međutim, trener Kristić je pravovremeno reagovao i umesto Koromana i Jevtića šansu pružio Tošiću i Trifunoviću, što je bio pun pogodak. Trifunović je ubrzo rešio utakmicu, posle slobodnog udarca koji je izveo Bogdanović, iskoristivši u toj situaciji i smušenost odbrane „građevinara”.
Najbolju priliku za izjednačenje domaći tim je imao u 70. minutu, kada je posle sjajnog prodora Miloša Dimitrijevića, napadaču domaćih Jovančiću preostalo samo da loptu prosledi u mrežu, ali je on bio neprecizan sa svega par metara. U finišu meča, trener Zvezde Aleksandar Kristić je oštro protestovao zato što delilac pravde Vujović nije dosudio očigledan faul u korist njegovog tima, pa je čak ušao i na teren nekoliko metara dok je trajala igra. Ogorčeni Kristić nikako nije mogao da se smiri, pa ga je Vujović, sa zakašnjenjem, ipak isključio.
Inače, Kristić je protiv Rada donekle promenio timu, jer su Reljić i Bogdanović dobili prednost u odnosu na dojučerašnje prvotimce Tošića i Milovanovića, koji su bili na klupi, ali su obojica ušli u igru u drugom poluvremenu. „Požutelog” Isaha je uspešno zamenio veoma borbeni Brazilac Savio. „Crveno-beli”, kao i na nekoliko prethodnih utakmica, ni juče nisu ostavili dobar utisak, ali je za njih najbitnije da su uspešno prebrodili teško gostovanje. Možda bi sve bilo drugačije da je Jevtić pogodio cilj na početku meča, ali i domaći mogu da žale nekoliko propuštenih prilikama, pogotovo Jovanović, koji dva puta udarcima glavom iz blizine nije uspeo da savlada Stamenkovića.
Iako je derbi gradskih rivala na Banjici označen kao meč visokog rizika, izuzev korišćenja pirotehničkih sredstava navijača oba tima u nekoliko navrata, sve je proteklo u najboljem redu. U svečanoj loži, najradosniji su bili čelnici Zvezde, predsednik Lukić, generalni sekretar Kleut, neki članovi uprave, ali i bivši predsednik Den Tana, kao i nekadašnji glavni finansijer Marko Mišković.  
Stadion: Rada na Banjici. Gledalaca: 3.500. Sudija: Vujović (Novi Sad). Strelac: 0:1 Trifunović (61). Žuti kartoni: Jovanović, Kojić, Borjan (Rad), Reljić, Ninkov, Savio (C. zvezda). Crveni kartoni: Reljić (C. zvezda) u 58. minutu, trener Kristić (C. zvezda) u 90. minutu.
RAD: Borjan 6,5, Todorovski 6,5, Koković 6,5, Pajović 6, Leković 6, Ranđelović 6, Jovanović 6, Dimitrijević 7, Luka 6,5 (od 71. Kojić 6), Andrić 7 (od 69. Stanojević 6), Jovančić 6.
CRVENA ZVEZDA: Stamenković 7, Ninkov 6,5, Reljić 5,5, Mikić 7, Adi 6,5, Savio 7, Bogdanović 7, Vešović 6,5, Koroman 6,5 (od 60. Tošić 7), Jevtić 6 (od 60. Trifunović 7), Kaluđerović 6 (od 79. Milovanović 6,5).
Igrač utakmice: Nikola Mikić (Crvena zvezda)
Lazar Delić
----------------------------------------------
Vesić u UO, prekretnica za Zvezdu
Utakmicu na Banjici u svečanoj loži je posmatrao i novi član Upravnog odbora Crvene zvezde Goran Vesić, koji je, posle velikih promena na „Marakani” krajem maja prošle godine, kada je za predsednika izabran Vladan Lukić, imao važnu ulogu u brzom stabilizovanju nasleđenog teškog stanja. On je kao izuzetno uticajni prijatelj kluba najviše pomogao Zvezdi na finansijskom i organizacionom planu. Sada UO Crvene zvezde, sa Vesićem, ima 15 članova, a po Statutu može da ih bude najviše 19. Prema dobro obaveštenim izvorima na „Marakani”, Vesićev ulazak u upravu može da predstavlja i svojevrsnu prekretnicu u daljem funkcionisanju našeg najtrofejnijeg kluba!
Inače, Vesić ima dinamičnu političku biografiju izgrađenu u Demokratskoj stranci, u kojoj je bio jedan od najbližih saradnika Zorana Đinđića i šef njegovog kabineta dok je bio gradonačelnik Beograda. On je docnije bio i savetnik nekadašnjeg saveznog ministra unutrašnjih poslova Zorana Živkovića, a isti posao je radio i u resoru odbrane, dok je ministar bio Boris Tadić, aktuelni predsednik Srbije. Veoma uspešno je obavljao i odgovorne funkcije u nekoliko javnih gradskih preduzeća.

Kleo prekinuo „post” posle 38 dana
Brazilac Kleo je u meču sa Javorom prekinuo post dug 38 dana. On je poslednji put zatresao mrežu Mladosti iz Apatina 6. 10. u Kupu Srbije i dugo se čekalo da najbolji golgeter crno-belih ponovo bude strelac. Čini se da mu je pao sa srca kada je prevario Kahrimana i po svemu sudeći sada će Kleo igrati rasterećenije u narednim mečevima. U našoj fudbalskoj javnosti još uvek provejava mišljenje da će odlični Brazilac možda čak i ove zime napustiti redove prvaka jer postoje povoljne ponude za njegov prelazak. Doduše u Humskoj se ne izjašnjavaju po tom pitanju jer o tome će se razmišljati kada se završi prvi deo sezone.
Igrom i golovima protiv Ivanjičana šampion je podsetio na stare dane. Trener Stanojević je bio oduševljen pobedom svog tima. Sve je dobro funkcionisalo od igre u odbrani gde je kapiten Krstajić davao poseban ton, na sredini terena su Ilić i Babović zajedno sa Moreirom stvarali čvrst bedem dok je napad još bolje funkcionisao. Mnogi se s pravom pitaju zbog čega najnovije pojačanje Mohamed Kamara koji će danas u Helsinkiju na posebnoj svečanosti biti proglašen za najboljeg igrača finske, igra gotovo na kašičicu. Kada je reč o tome Stanojević je za Politiku rekao:
– Treba imati u vidu činjenicu da na toj poziciji igra Petrović koji je reprezentativac. To je zapravo i jedini razlog ali imajući u vidu činjenicu da je Kamara sa svojim nekadašnjim timom Helsinkijem još od marta u takmičarskom procesu i da ga je stigao umor od ovog supertalentovanog fudbalera prave igre i punu minutažu očekujemo tek od proleća – naglasio je Stanojević.
U poslednjih nekoliko utakmica kada je dobio pravu šansu u kontinuitetu Stefan Babović je pokazao da će biti pravo veliko pojačanje baš onakvo kakvo se i očekivalo po njegovom dolasku iz Nanta. Stefan igra rasterećenije pa su i njegove partije sve bolje i ukoliko nastavi sa ovakvim igrama u čemu mu nesebično i pomažu saigrači dajući im mu punu podršku valja čak očekivati i poziv od selektora...
    </div>
    <div id="kultura">
Kisinova šopeniana
U duhu velikih godišnjica koje su na izmaku, Jevgenij Kisin (1971) je za novi susret sa beogradskom publikom odabrao upravo dela dvojice velikana, Šumana i Šopena (1810–2010), pa je i ovaj jubilej zaokružio na najlepši način. Ruski pijanizam je danas na visokom nivou. Mnogo je pijanista svih generacija koji nastupaju na svetskim koncertnim scenama i svi imaju nešto svoje, specifično, što ih stavlja u sam vrh svetskog pijanizma. Ali, Kisin i među najvećima ima posebno mesto. Zrači svojom aurom, poseduje čudesne prenosne mehanizme kojima dospeva do slušalaca, ima moć da svojim pijanisima zadrži dah, da se ne čuje ni disanje i da slušaoca uznese. A to je vrlo retko. 
Tumačeći Šumanove Fantastične komade op. 12 i Novelete op. 21 br. 8 toliko je izdiferencirao minijature unutar ciklusa da su sve zvučale potpuno različito, od mirnog, koncentrisanog i neuzbuđenog prvog fantastičnog komada, do sledećeg koji je žario od strasti i vatre, do nizanja sve novih i novih slika i likova. Šuman je zvučao raskošno, a Šopen fascinantno, kao da mu pripada, kao nešto što bismo mogli nazvati Kisinovom šopenianom. Sve četiri balade svirao je zaredom (ge mol, Ef dur, As dur, ef mol) kao jednu razvijenu poemu bogatu emocijama, uzbudljivu, monumentalnu, svečanu, meditativnu i tehnički briljantnu, ali ne i sentimentalnu. Oduševljenoj publici koja je izuzetno za ovu priliku sedela i na bini, dodao je ceo jedan program Šopena na bis (dva valcera i skerco) okružen sa svih strana. Ovacije na nogama priređene su mu u Beogradu i ovoga puta. Ostaje da žalimo za jednom većom koncertnom salom, od 1.500 mesta koja bi odgovarala potrebama grada. 
Resital Kisina je nešto što će se dugo pamtiti.
Prethodne večeri u sali Beogradske filharmonije slušali smo neuobičajeni program, najpre britanskog kompozitora Ralfa Von Vilijamsa (Fantazija na temu Tomasa Talisa) zatim Koncert za klarinet i orkestar francuskog kompozitora, takođe 20. veka,  Žana Fransea, i na kraju instrumentalne delove iz I i III stava poslednje muzičke drame Riharda Vagnera „Parsifal”. Dirigovao je Kristof-Matijas Miler, solista je bio Dmitri Aškenazi.
Posebni programi možda brojno nemaju svoju publiku, ali pomeraju standarde i čine napor u značajnom delu edukacije posetilaca. U tom smislu, dela Ralfa von Vilijamsa (1872–1958) predstavljaju klasiku 20. veka i vrlo pitka muzika koju smo slušali izvedena od duplog gudačkog sastava orkestra, sa izdvojenim solistima (koncertmajstor je bila veoma muzikalna Ksenija Milošević) opravdali su stavljanje dela na program.
Virtuozni elementi koji preovlađuju u neoklasično pisanoj partituri Žana Fransea (1912–1997) predstavljaju jedan od koncerata 20. veka koji pomera zahteve solisti i koji mnogi, inače dobri klarinetisti, izbegavaju da izvode. Dmitri Aškenazi (1969) je od svog instrumenta načinio sredstvo brioznog i neprekidno aktivnog, preciznog i zavodljivo moćnog klarineta koji sve postiže na vrhunskom nivou.
Čekali smo Vagnera i dočekali, doduše ne na sceni, ali ipak u koncertnoj verziji, izvođenje instrumentalnih delova iz „Parsifala”. Zvučalo je moćno, bleh razmahan, seriozan, dobro postavljeni odnosi unutar grupa, bez mnogo kikseva, snažno, ubedljivo. Dirigent nenametljiv, u funkciji izraza, Filharmonija bez velikog entuzijazma, na tragu očekivanja.
    </div>
    <div id="magazin">
Denis Latin: Više mi odgovara javna televizija
Od našeg stalnog dopisnika
Zagreb – Ovih dana novinar Hrvatske televizije Denis Latin emituje 500. emisiju popularne „Latinice”, koju priprema i uređuje evo već 18-tu godinu. Baš uoči ovog jubileja ponovo je došao na tapet „čuvara javnog mnjenja”, pa je na HTV-u protiv njega i novinarke Ane Jelinić pokrenut disciplinski postupak zbog nedavne „Latinice”, koju je sa svojim saradnicima posvetio Sanaderu kao „modelu jedne vladavine” i naravno njenim karakterističnim popratnim pojavama.
Nije mu to prvi put da ima problema sa svojim šefovima na HTV-u. Pre dve godine ga je tadašnja glavna urednica Hloverka Novak-Srzić kaznila sa smanjenjem plate za trećinu zbog dovođenja u emisiju o domaćoj mafiji novinara Gordana Malića kojeg je ona smatrala „britanskim agentom”.
Povodom ovog jubileja „Latinice”, rado gledane na svim prostorima prethodne Jugoslavije do kojih dopire signal HTV-a, i događaja koji ga prate, razgovarali smo s Denisom Latinom na njegovom radnom mestu. Upravo je došao s protesta koji je grupa novinara na televiziji organizovala ispred zgrade HRT-a protiv cenzure u svojoj tv kući, a čije su žrtve takođe redatelj „Latinice” Vjeran Pavlinić i novinar Josip Oreč, koji su otpušteni zbog zaustavljenog priloga u najnovijoj emisiji o pritvorenom bivšem šefu carine Mladenu Barišiću koji je nezakonito prikupljao novac za HDZ.
Pokrenut je disciplinski postupak zbog emisije na temu Sanadera i njegovog načina vladavine, a sledeća je bila još žešća, barem po imenima koje je „očešala”, ali na nju konkretnih reakcija protiv vas nije bilo?
„To je zato što je tamo bio dirnut Karamarko, kao ministar policije deo Sanaderove vlasti, dirnut je i Milinović, ministar zdravstva koji je takođe bio deo Sanaderove vlasti. Zbog Sanadera se niko nije bunio. Osim toga, situacija se nije bitno promenila zbog toga što je Sanader otišao, a ova vlast želi da dobije i sledeće izbore koji su na vidiku. To znači da će se boriti do daske, među ostalim i cenzurom i napadom na novinare.”
Mnogi se čude kako izdržavate toliko dugo, jer obrađujete pretežno „vruće” društvene teme. Kako savladavate pritiske kojih sigurno ima?
„Sam rad na emisijama je težak, ali u tome uživamo i ja i cela ekipa. To istraživanje je za nas veliko zadovoljstvo. Mi smo već uigrana ekipa, to su uglavnom zreli autori koji mogu funkcionirati i bez mene, dakle samostalno. To što na kraju dobijemo, zapravo je rezultat svih tih naših energija u redakciji. Ja istina vodim glavnu reč, ali to je jedan kolektivni proizvod. Najteže su posledice koje emisijama izazovemo. Vrlo često su tu nekakvi pritisci da nešto ne objavimo – to mogu biti iz kuće, ali i izvan nje.”
U poslednjoj deceniji, dodaje Latin, malo je emisija bilo zabranjeno:
„Od 2000. do danas bila je zabranjena samo jedna emisija, koja je obrađivala temu zakona o deustašizaciji. Ali posle toga, u jednom ciklusu zabranjenih 'Latinica', bila je i ona emitirana. To je jedina emisija koja je u poslednjoj deceniji skinuta s programa. U 90-tima je toga bilo puno više, jedno 15-ak ih je skinuto s programa u vreme Vrdoljaka. Kada je Hloverka bila od 1996. do 2000. glavna urednica onda su nam bile zabranjivane same ideje za emisije. Znači, nismo mogli ni pomisliti da bismo nešto radili i zbog toga sam ja u tom razdoblju otišao s HTV-a četiri godine u producentsku kuću 'Mreža'. Bila je to nekakva preteča komercijalnih televizija koje su se sada pojavile.„
Tamo su, kaže naš sagovornik, slobodno radili četiri godine: „To je bilo vreme Tuđmanove diktature, ali smo slobodno obrađivali teme. Doduše, nije bila toliko gledana, jer smo išli na lokalnim televizijama, ali je u to vreme – dakle finala Tuđmanove vladavine – jednostavno bilo bolje da nismo bili na HTV-u, jer ne bismo mogli ništa napraviti.”
----------------------------------------------
A sada?
„Mnogi kažu da je sada zapravo gore nego u Tuđmanovo vreme. Međutim, nije već – kako da objasnim – tada je postojao i „Feral” i puno toga se moglo ipak objaviti. Tuđman je bio žestok, lako je smenjivo ljude, a čini mi se da ovi potezi prema novinarima u poslednjih nekoliko godina – to je ovaj period povlačenja Sanadera s vlasti – da su vrlo gadni ti njegovi postupci prema novinarima. Zašto je to tako? Zato što je Sanader bio ušančen sa većinom vlasnika medija u Hrvatskoj, on im je omogućio neke poslovne 'dilove', dao im kredite od Hipo banke itd, a po njegovoj naredbi skidani su novinari koji su mu se žešće suprotstavljali. Tako da je to – baš je dobru ocenu dao kolega Teofil Pančić – da hrvatske novine bolje izgledaju, ali su zapravo nekvalitetne, a to je rezultat upravo tih 'dilova' koje su vlasnici novina u Hrvatskoj imali sa Sanaderom.”
Spominjalo se u javnosti nešto, da li ste u igri za tv Al Džaziru koja otvara svoju ekspozituru u Sarajevu?
„Mogu reći da postoje tu neki signali sa te strane. Mislim da je to jedna ozbiljna konkurencija koja bi se mogla pojaviti na ovom našem tržištu zato što ima dosta novca i stvorila je neko ime. Ja, inače, nisam sklon komercijalnim televizijama zato što smatram da je nekako više u skladu sa mnom da budem na javnoj televiziji i vodim računa o javnim interesima, i koja je pod nekom javnom kontrolom i transparentnija u svakom pogledu. Na komercijalnu televiziju bih otišao naprosto samo kad ne bi bilo ničeg drugog. Za ovo šato ja radim javna televizija je ipak najbolja, bez obzira na sve probleme koje imamo.”

Studiranje u vazdušnoj banji
Ako bi usnulog akademca neka volšebna sila podigla iz kreveta i premestila ga u postelju studentskog doma „Košutnjak”, kad bi se probudio, prvo što bi pomislio jeste da se obreo negde na –Zlatiboru. 
Smešten među četinarima, izletištima i sportskim terenima Košutnjaka, ovaj studentski dom od 1963. adresa je polaznika Šumarskog fakulteta, Više hotelijerske škole i Fakulteta za sport i fizičko vaspitanje. U domu „Košutnjak”, trenutno ih je 335. Spone sa gradom su linije GSP-a 23 i 53. To što su podaleko od kruga dvojke kažu da im ne smeta, naprotiv: svojevrsna privilegija je živeti u najpopularnijem gradskom izletištu, mestu za rekreaciju sa otvorenim bazenima, gde čak postoji i veštačka ski-staza.
– Kada sam imenovan za upravnika, pitali su me kako mi je na novom poslu. Sjajno, odgovarao sam, jer na putu do kancelarije sretnem vevericu, ježa i zeca. Vidim klince kako vežbaju na sportskim terenima i trče stazama. Nadišem se vazduha. Pride, dan provedem sa mladim ljudima, gledam ih kako uče, debatuju, druže se. Uveče prave žurke i rođendanske proslave u našem klubu. Uz njih i ja se osećam mlađim. Pa kako da mi ne bude lepo – kaže Mikica Grbić, upravnik studentskog doma „Košutnjak”. 
Dom je renoviran prošle godine, postavljen je novi krov i prozor na njemu. Urađena je termofasada oba bloka i napravljena je kotlarnica, pa sada uvek ima tople vode. Iz soba u potkrovlju obloženih lamperijom pogled puca na šumu i nebo a kroz otvorene prozore ujutro se „servira” količina kiseonika nezamisliva bilo gde u gradskom jezgru. 
Sobe su adekvatno opremljene za učenje a imaju, poput manjih apartmana, predsoblje, kupatilo i čajnu kuhinju. Uvedeni su i te-ve priključak, telefon i besplatan Internet. 
– U domu imamo i vešernicu. Hranimo se u restoranu koji je udaljen svega pedesetak metara od doma. „Košutnjak” ima nekoliko čitaonica, što dobro dođe kad sobu okupiraju cimerovi gosti. Ovde sam tri godine i ni ne pomišljam da se selim u neki drugi dom – priča Nikola Ilić, student treće godine Šumarskog fakulteta.
Osim čitaonica u oba bloka napravljena je i zasebna crtaonica za studente pejzažne arhitekture. Stanari doma mogu besplatno da koriste kopir-aparat i štampač. Imaju mogućnost da sa svojih kompjutera na štampač proslede dokumenta koja treba štampati, tako da mogu da kopiraju literaturu. 
I nivo bezbednosti je zavidan: bez studentske kartice, nemoguće je ući u zgradu bez odobrenja portira. 
– Nedavno smo u nekoliko soba eksperimentalno uveli hotelski sistem sa karticama. Kada uđe u sobu, student provuče karticu kroz prekidač koji aktivira struju i svetlo. Kada izvuče karticu, automatski se isključuje struja. Tako smo sprečili opasnost od požara, što je ranije znalo da se dešava. A istovremeno štedimo struju – objašnjava upravnik Grbić. 
----------------------------------------------
Docimeri i docimerke, vrata do vrata
„Košutnjak” je specifičan i po tome što u njemu muškarci i devojke nisu odeljeni po spratovima. Nije potrebno da se muškarci iskradaju do ženskih spratova kada su im docimeri devojke pa ih, čim izađu iz sobe, mogu sresti na hodniku ili im pokucati na vrata da u zajam traže dve kašike kafe i malo šećera.
    </div>
    <div id="vesti">
„Crne tačke” ucrtali neodgovorni vozači i pešaci
Na deset najopasnijih „crnih tačaka” – saobraćajnim lokacija gde, prema statistici, strada najveći broj učesnika u saobraćaju – život je za tri godine izgubio 21 vozač i pešak, dok ih je još oko 30 teško povređeno. Najpogubniji saobraćajni punktovi mahom su rasprostranjeni duž bulevara i širokih ulica, gde se uglavnom strada zbog prekoračenja brzine. U Studiji koju je za teritoriju 17 opština izradila Kriminalističko policijska akademija, izračunato je da u prestonici postoji 108 opasnih lokacija, od toga je 21 mesto kategorizovano u prvi rang po opasnosti.
Saobraćajni stručnjaci ustanovili su da je ukrštanje Bulevara Nikole Tesle i Ušća, gde je prethodnih godina stradao rekordan broj motociklista, najopasnija raskrsnica u gradu, a kritičnim mestima ocenjeni su i delovi Bulevara Oslobođenja, Ulice Jurija Gagarina, Zrenjaninskog puta, Savske i Bulevara vojvode Mišića (gde na potezu od Palate pravde do nadvožnjaka za Banovo brdo postoje čak tri „crne tačke”). U vrh liste pogubnosti su i raskrsnice Bulevara kralja Aleksandra i Gospodara Vučića, odnosno Despota Stefana i Mije Kovačevića, te deonica Ulice pukovnika Milenka Pavlovića.
Profesor Krsto Lipovac, jedan od autora studije, ističe da su analizom lokacija utvrđene i mere koje treba sprovesti kako bi se broj nesreća smanjio. 
– Deo mera realizuje se kroz održavanje saobraćajnica, jedan manji deo izmenom sistema upravljanja saobraćajem, dok najsloženije zahvati podrazumevaju ozbiljne tehničke investicije i građevinske radove. Sigurno je da se komplikovano i nebezbedno ukrštanje može rešiti izgradnjom kružnog toka, ali to je složen i skup projekat. Zato smo se odlučili za mere u postojećem „prostoru” gde se manjim izmenama može unaprediti bezbednost,  a broj nesreća opadne i za 40 odsto – ističe Lipovac.
Glavni uzrok tragedija i teških povreda stručnjaci vide u neprilagođenoj brzini. U Sekretarijatu za saobraćaj, nadležnom za sprovođenje predloženih mera, smatraju da bezbednost, pre svega, zavisi od učesnika u saobraćaju.
– Redovno nas pitaju „da li ste na toj raskrsnici postavili semafor i pešački prelaz?” Pa, na svim „crnim tačkama” postoje semafori, znaci, prelazi i ostrva, propisna obeležja. I gde god je bilo moguće, postavili smo dodatnu signalizaciju. Ove tačke su „crne” iz dva razloga: nepažnje i nebudnosti vozača i pešaka. U Bulevaru vojvode Mišića, na primer, postoji znak koji zabranjuje polukružno skretanje, ali vozači to uporno ignorišu i skraćuju put izazivajući opasnost. Izdali smo nalog da se u Bulevaru Nikole Tesle ugrade vibro-akustične trake koje povećavaju budnost, ali kako one da zaustave motociklistu koji se zaleteo brzinom višestrukom od dozvoljene? – kaže Dragoljub Đakonović, gradski sekretar za saobraćaj.
On dodaje da saobraćajnice nisu „same po sebi krive”, pa ni regulativne mere ne mogu podići bezbednost na viši nivo ako se učesnici u saobraćaju oglušuju o propise. 
– Postoje i druge mere koje zahtevaju obimne građevinske radove, prekid saobraćajnih tokova i ogromna sredstva, ali pitanje je koliko bi to promenilo stvari ako za glavni uzrok stradanja imamo nepažnju učesnika u saobraćaju – zaključuje Đakonović.
----------------------------------------------
Raskrsnica Bulevara Nikole Tesle i Ušća
Uz brojne nesreće sa povredama, u prethodne dve godine poginula su dvojica motociklista i pešak. Na delu bulevara koji deli blokove 16 (TC „Ušće”) i 15 (Muzej savremene umetnosti) ne postoji pešački prelaz iako je ova trasa najprirodniji nastavak kretanja pešaka od tržnog centra. Brzina je ograničena na 50 kilometara na čas, ali dugačak pravac od Zemuna deluje kao „mamac” za vozače sklone da ignorišu propise. Uz uvođenje ograničenja od 40 km/h, brzinu bi trebalo da smanje i buduće vibro-akustične trake, dok bi planirano postavljanje ograda sprečilo pretrčavanje.
----------------------------------------------
Raskrsnica Bulevara vojvode Mišića i Ruske
Tri života odneta su na ovoj raskrsnici  u poslednje tri godine – jedan pešak poginuo je prelazeći van prelaza, drugog je ubio tramvaj, a treća osoba stradala je u direktnom sudaru dva vozila. Ovde su povređena i dva policajca. Pešaci pred sobom imaju prelaz koji vodi preko šest traka i dva tramvajska koloseka (koje bahati vozači učestalo koriste). Ograničenje brzine tramvaja na 10 kilometara na čas u zoni raskrsnice, „dupla puna” linija između smerova (zabrana polukružnog okretanja) i fizička prepreka između kolovoza i tramvajske baštice, neke su od mera.
----------------------------------------------
Jurija Gagarina od Dušana Vukasovića do broja 221
Noću omiljen među „divljim” motociklistima i igračima „srpskog ruleta” (ulične trke od semafora do semafora), „gornji kraj” Jurija Gagarina u toku dana pretrčava veliki broj pešaka. Od 2006. do 2008. ovde su teško povređeni učesnici u 11 nesreća. „Beograd-put” je započeo postavljanje ograda po rubu tramvajske baštice, a u planu sekretarijata je i izrada pešačke platforme koja će povećati preglednost. Podužno parkiranje u poprečnoj Ulici Dušana Vukasovića jedno je od rešenja za haotično parkiranje u tom delu, a izgradnja autobuskih niša u Jurija Gagarina sprečila bi nagla prestrojavanja vozača iz desne trake.
----------------------------------------------
Bulevar vojvode Mišića od broja 49 do 63
Nekadašnji pešački prelaz u visini Gospodarske Mehane ukinut je jer je drastično smanjivao protočnost, ali zla navika pešaka da prelaze ulicu za rezultat je u poslednje tri godine imala dvoje poginulih i troje teško povređenih. Hodanje do raskrsnice sa Ruskom ulicom predug je put za prelazak na neparnu stranu gde je stajalište autobusa. Tri trake iz pravca sajma sužavaju se u dve kod „tobogana” za Banovo brdo pa su česta „isecanja” i nezgode prilikom prestrojavanja. Pešačka pasarela ili pothodnik, odnosno ograda između pravaca (protiv pretrčavanja) rešenja su za ovu „tačku”.
----------------------------------------------
Raskrsnica Savske i Miloša Pocerca
Tri smrti u više od petnaest nesreća bilans su „crne” raskrsnice kod Palate pravde. Levo skretanje iz Savske u Miloša Pocerca vodi preko središnje tramvajske baštice, a zbog nedovoljno uvučenih niša na autobuskim stajalištima bahati vozači često prelaze u levu traku i „seku” kolege za volanom. Ovu stanicu koriste međugradski autobusi i  često se u desnoj traci formiraju kolone. Zaštitna ograda tramvajskog stajališta relativno je kratka pa mnogi  „trojku” i „dvanaesticu” hvataju pretrčavajući Savsku.

Ima li spasa za Veliki bački kanal
Vrbas – Dok timovi eminentnih domaćih i inostranih stručnjaka traže rešenje kako očistiti Veliki bački kanal od nataloženog mulja i otrovnih materija – pogotovo u delu koji protiče kroz Vrbas – ekolozi i predstavnici beogradskog preduzeća „Akvainterma inženjering“ ukazuju da bi taj posao bolje obavile bakterije nego bageri! Uz specijalne granule s mikroorganizmima efikasno i za vrlo kratko vreme mogao bi da se vrati život ovom vodotoku, koji slovi kao najzagađeniji u Evropi.
U pitanju je biološki preparat koji proizvodi belgijska firma, a čija primena u zapadnoevropskim vodotokovima i ribnjacima, kao i u kanalizacijama, daje izvanredne rezultate. To tvrdi Miroljub Pantić, vlasnik navedenog preduzeća iz Beograda, koje je zastupnik proizvođača ovih granula za Srbiju, navodeći da se njima čisti voda u reci Seni u Parizu, pa u kanalima koji se granaju iz Nila u Egiptu, kao i da je uz njihovu primenu učinjen plovnim kanal u belgijskom gradu Brižu...
– Granule se posipaju po površini vode kao što se nekada žito sejalo rukom, a iz njih se razvijaju bakterije čijim bi delovanjem smrad iz kanala bio eliminisan posle desetak dana, a voda bi postala prozirna već za mesec dana. Za godinu do godinu i po, nivo mulja na kanalskom dnu mogao bi da se smanji za gotovo dva metra. Jer, kada se ubace u takav talog, mikroorganizmi proklijaju i počnu naglo da se razmnožavaju, a time što koriste organsku hranu one čiste vodu, u kojoj ostaje samo – ugljen-dioksid – objašnjava Pantić.
Ni predsednik Ekološkog pokreta Vrbasa Ratko Đurđevac ne sumnja u delotvornost ove biotehnologije, ali smatra da, u Velikom bačkom kanalu, mulj treba vaditi bagerima. Jer, kaže on, u kanalskom koritu na deonici kroz Vrbas nataloženo je oko 400.000 kubnih metara mulja sa velikim količinama neorganskih otrovnih primesa, koje nikakvi mikroorganizmi ne mogu da razgrade.
Prema mišljenju Tomislava Đivuljskog iz Direkcije za izgradnju u Vrbasu, stručnjaka godinama angažovanog na projektu revitalizacije Velikog bačkog kanala, „nema tog čarobnog štapića“ koji može vratiti uništenu floru i faunu u ovom vodotoku. Bez mehaničkog izmuljavanja kanalskog korita, kategoričan je naš on, nemoguće je postići željeni ekološki efekat.
I pored svih navedenih argumenata o prednostima primene biološkog preparata za čišćenje kanala, nadležni za ovaj veliki ekološki poduhvat u čiju realizaciju je, pored državnih institucija, uključeno i nekoliko međunarodnih organizacija, rade po utvrđenom planu. Čitavim projektom, vrednim 42,5 miliona evra, upravljaju Ministarstvo za zaštitu životne sredine i Institut „Jaroslav Černi“ iz Beograda, i najavljuju da će do 2014. godine Velikim bačkim kanalom ponovo poteći čista voda.
----------------------------------------------
I Evropa pomaže
Iz fondova Evropske unije obezbeđeno je 13 miliona evra za izgradnju glavnog prečistača otpadnih voda u Vrbasu, koji bi trebalo da bude završen do kraja naredne godine. Privodi se kraju i izgradnja magistralnog kolektora u koji će se slivati industrijske otpadne vode i kanalizacija sa područja opština Vrbas i Kula što se već decenijama nekontrolisano ispušta u kanal. No, pre svega neophodno je da sve fabrike iz ovog dela Bačke, označene kao veliki zagađivači, izgrade vlastite prečistače otpadnih voda da bi mogle da se priključe na magistralni kolektor.

Dačić zadovoljan obnovom Kraljeva
KRALjEVO – Potpredsednik Vlade Srbije i ministar unutrašnjih poslova Ivica Dačić rekao je na sednici kraljevačkog Štaba za vanredne situacije da rad na obnovi tog grada nakon zemljotresa može da posluži kao obrazac za ponašanje u sličnim vanrednim situacijama.
Dačić je dodao da u MUP-u Srbije postoji karta koju su izradili stručnjaci sa procenama mogućih vanrednih situacija, ali da na karti nije bilo ucrtano Kraljevo kao mesto na kome može da dođe do većih zemljotresa.
Ministar je, posle izveštaja koji mu je podneo načelnik Gradskog štaba za vanredne situacije Radojica Kočović, naveo da je posle zemljotresa situacija u gradu sve vreme bila pod kontrolom.
Dačić je dodao da su brzo rešeni problemi sa snabdevanjem strujom i vodom, a da sa grejanjem nije bilo većih problema jer je, između ostalog, i vremenska situacija bila povoljna.
    </div>
    <div id="kultura">
Lične ispovesti Srba i Albanaca
Kada smo stigli do jednog mesta blizu Peći, zaustavila nas je srpska vojska. Ja sam bila u uniformi, i vozila sam auto. Rekli su mi: „Otvori haubu i gepek”! Normalno je što su tražili da otvorim gepek, ali za haubu sam se iznenadila. Ja sam tu videla volju Božiju, jer pre polaska sam rekla jednoj od devojaka: „Molim te, stavi vode u auto”. Ona je stavila vodu, ali nije dobro zatvorila poklopac. Dok smo tu stigli, voda je isparila i umalo se motor nije zapalio. Policajac mi je viknuo: „Zar ne vidiš da će ti se auto zapaliti! Da li imaš vode”? Odgovorila sam: „Ne, nemam sa sobom”. Uzeo je i stavio malo snega, ali to se nije pretvaralo u dovoljno vode. Dvojica od njih su otišli do reke i napunili su jednu flašu. Stavili su vodu u moj auto. Samo su rekli: „To je naša dužnost”. Nisu me pitali za moju nacionalnu pripadnost. 
Ovo je deo anonimnog intervjua, koji je Albanka, monahinja jednog katoličkog samostana, dala aktivistima asocijacije „Kulturanova” iz Novog Sada i „Multimedija centra” iz Prištine, koji su letos razgovarali sa srpskim i albanskim stanovništvom na Kosovu. Trudeći se da prenesu njihove uspomene, poglede na svet i razmišljanja o budućnosti, ove dve nevladine organizacije pripremile su izložbu intervjua i autentičnih fotografija pod nazivom „Pogledi: susret ličnih istorija Srba i Albanaca”, koja je preksinoć otvorena u Muzeju savremene umetnosti Vojvodine.
– Naša ideja je bila da nakon više godina stagnacije uspostavimo kulturnu komunikaciju između Srbije i Kosova, i da kroz upoznavanje sa ličnim pričama i ispovestima običnih ljudi damo doprinos dubljem razumevanju međusobne istorije Srba i Albanaca. Uradili smo pedesetak intervjua, a utisak je da su tamo ljudi realniji nego ovde, svesni situacije koja, naravno, nije sjajna, ali koji znaju da moraju biti upućeni jedni na druge – kaže koordinator projekta Milan Vračar.
Na pitanje koju osobinu ističe kod Albanaca, anonimni Srbin odgovara: „Ne mogu da kažem ni da poštujem, ni da mrzim tu osobinu, ali to je ta njihova solidarnost. Ja bih to nazvao drugačije, jednoumlje. To je nešto što istovremeno poštujem i smeta mi. Sad, možda bih ja voleo da su Srbi solidarniji, da se ponašaju mnogo solidarnije nego što se ponašaju trenutno”.
Njegov zemljak, čini se bez dlake na jeziku, ovako vidi kosovsku svakodnevicu: „Ljudi su još uvek podeljeni. Ali u biznisu sarađuju, među poslovnim partnerima niko ne gleda ko je šta, nego gde ima novca. Ima nade da će ovde biti super, ako se lepo organizuješ, možeš dobro i da zaradiš. Sad su regulisali i struju. Problem je još uvek voda, ima je samo par sati dnevno u mom selu. Živeo sam tri godine u centralnoj Srbiji i nije mi ni tamo bilo mnogo bolje. Gore mi psuju majku šiptarsku, a ovde srpsku...” 
U poslednjem setu pitanja nalazilo se: „Koju ličnost smatrate idolom?” Koordinator Milan Vračar kaže da je jako malo ljudi u odgovoru navelo neku političku figuru, jer ni jedna ni druga strana „na svoje političare ne gleda kao na neke bogomdane lidere, niti se slažu sa njihovim stavovima”.
Izložba „Pogledi: susret ličnih istorija Srba i Albanaca” biće otvorena u Muzeju savremene umetnosti Vojvodine do 17. ovog meseca, a 7. decembra se seli u Prištinu. Organizatori su se izvinili što otvaranju nisu prisustvovali autori i partneri sa Kosova, uz objašnjenje da nisu mogli da doputuju u Novi Sad zbog problema sa nepriznavanjem kosovskih dokumenata. Projekat su podržali Evropska kulturna fondacija, Erste fondacija, Fondacija „Hajnrih Bel” za jugoistočnu Evropu, Kosovska fondacija za otvoreno društvo i Fond za otvoreno društvo Srbije.
----------------------------------------------
U planu pozorišni komad 
Drugi deo projekta „Kulturanove” i „Multimedija centra” biće stvaranje pozorišnog komada na osnovu prikupljenih razgovora, u kojem će glumci pokušati da prikažu odnose između Albanaca i Srba sa Kosova, njihove sličnosti i razlike. Sa srpske strane tekst drame će raditi Minja Bogavac, a albanske Jeton Neziraj, oboje mladi, ali već afirmisani pisci. Premijera se može očekivati u septembru naredne godine.
    </div>
    <div id="magazin">
Tvrdoglavi samo opstaju
Aleksandar Dimitrijević (1977) je umetnik istraživač, aktivista, analitičar savremenog društva. Diplomirao je na Akademiji umetnosti u Novom Sadu i dobio nekoliko nagrada za sliku i crtež. Najboljem mladom glumcu užičkog festivala pokloniće svoju sliku „Neonska igra”.
Motivi na Vašim slikama liče „na neobavezne žvrljotine”, elemente društvenih igara. Šta se krije iza ove slikarske namere? 
Moje slikarstvo je nastalo kao rezultat razmišljanja o međuljudskim odnosima koji se manifestuju kroz društvene igre. Njegova vrednost se temelji na ekspresiji pojednostavljenog crteža u funkciji savremene ikonografije. Najčešće su to (tablić, „Ne ljuti se čoveče”, iks-oks, jamb... itd.), vertikalni nizovi brojeva i tabli (recki), podvučenih linija i zbirova ispisanih u žaru igre brzim, ali jasnim potezima. Ti elementi su beleške na papirima na kojima su zabeleženi pobede, porazi ili nerešene partije (beleške sakupljam od ljudi koji igraju društvene igre). Koristim ih kao polazište koje simboliše stalnu čovekovu potrebu za kontrastom (dobro-loše, pozitivno-negativno, ružno-lepo, moralno-nemoralno...).
Suština moje slikarske namere je da od banalnih stvari iz svakodnevnog života stvorim vizuelno upečatljive likovne celine. Na taj način stvaram dinamične slike jakih grafičkih vrednosti koje se, međutim, mogu čitati i kroz simboliku tumačenja, i tako kreiram otiske situacija iz svakodnevnog života opterećenog gubitkom, pobedom, uspehom, razočaranjem, srećom, stresom, depresijom, histerijom, euforijom... 
Na koji način Vaša umetnost preispituje društvene odnose? 
Tragajući za ishodima igara gde se uspostavljaju nova pravila i propozicije u nama uvek prisutne, ali od nas isto toliko skrivene likovne egzistencije, u mojoj umetnosti nastojim da kroz jezik te egzistencije manifestujem prirodu čoveka za nadmetanje sa drugim i sa samim sobom u otkrivanju tog istog sveta. Nemam namere da nudim rešenja niti pokušavam da preuredim svet oko sebe, već pokušavam da ga objasnim kakav je i od čega je satkan. U tom smislu preispitujem društvene odnose, analiziram i aktivno učestvujem u njemu oslikavajući nevidljivo, odbačeno i zaboravljeno... 
Kako sagledavate Vašu i perspektivu umetnika bliskih Vašoj generaciji? 
Biti mlad umetnik u Srbiji danas je odgovorna i kompleksna stvar. Pre svega moraš da imaš kontinuitet da bi opstao na sceni, a kvalitet se sam po sebi očekuje od vas, a to je teško izvesti, ali ne i nemoguće... jer danas umetnik mora da pored toga što proizvodi umetničko delo, koje sa sobom podrazumeva produkciju i razne druge propratne stvari, radi i na promociji istog. Veliki je broj talentovanih mladih ljudi koji imaju šta da kažu i oni će bez obzira na svu kompleksnost situacije u kojoj se nalaze i koja ih okružuje naći način da to i urade. Tako da u vezi s tim pravim umetnost koju ja očekujem od sebe, a ne onu koju očekuju od mene... a perspektiva je izvesna stvar.
U okviru projekta ,,Pokreni grad, organizacije „Kiosk” naslikali ste mural u rodnom Užicu na zidu zgrade Učiteljskog fakulteta. Šta je sadržaj tog murala? 
– U romanu ,,Užice sa Vranama” akademika Ljubomira Simovića pronašao sam podatak da je dotični gospodin Sklavko prvi Užičanin. To je prvi Užičanin u administrativnom smislu... tako da i Užice postoji od tog trenutka, a mural je dobio ime koje je ispisano na samom vrhu „Sklavko” a ispod su ispisani svi značajniji datumi iz kulturnoistorijske baštine grada Užica. Koje godine je bilo selo, koje šeheron, a koje kadiluk, kada se otvorila prva pošta, bolnica, kada je zazvonio prvi telefon, kada je Užice izgorelo u dva velika požara, kada je bilo Titovo, a kada Grad Užice... 
Povezao sam radni naziv projekta i samu namenu zgrade (visokoškolske ustanove) na kojoj sam ga realizovao i dobio školsku tablu (10 x 14 m) na kojoj sam ispisao podatke iz kulturnoistorijskog života grada... u tom smislu je i edukativnog karaktera. 
Kako su reagovali Užičani dok je nastajao, i posle, kada je završen mural? 
Jedan komentar mi je ostao najupečatljiviji, a to je bilo, sećam se, dok sam radio mural. Neko je komentarisao kako je uprava Učiteljskog fakulteta lepo ofarbala zgradu u smirujuće zelenu boju, posle par dana kada je opet prolazio pored fakulteta nije mogao da veruje svojim očima, misleći da su neki klinci preko noći ižvrljali celu zgradu od vrha do dna. Taj komentar mi je mnogo značio jer je potvrđivao uspešnost u nameri da prenesem taj ,,neobavezan” crtež sa školske table na zid. 
Vi ste, čini se, veoma produktivni. Da biste preživeli od umetnosti ili je u pitanju Vaša „slikarska tvrdoglavost”? 
Od umetnosti u ovoj zemlji živi mali broj umetnika, ali pre svega zahvaljujući internacionalnim karijerama, a oni mogu da se prebroje na prste jedne šake. Da biste preživeli od umetnosti u našoj zemlji gde nema jasno definisane kulturne politike, sistema vrednosti, tržišta i gde je kriterijum ispod svakog nivoa zdravog razuma, verujte mi na reč da je to Sizifov posao. 
Na sceni ostaju samo tvrdoglavi mladi umetnici kojima je bavljenje umetnošću više potreba nego interes... a ja sam jedan od njih.
    </div>
    <div id="ekonomija">
Mikica protiv svih mlekara
Mikica Balanović, proizvođač mleka iz sela Osanica kod Žagubice, naljutila je mnoge svoje kolege, proizvođače mleka, time što je javno rekla da i pri postojećim otkupnim cenama mleka zarađuje. Ne samo da ima zaradu za tekući život, već joj omogućava investicije u farmu. Nada se da će od profita na mleku i dalje moći da ulaže.
Njena računica je jasna: od 35 krava u proseku dobije 20 litara mleka. Oko 15 litara mleka su svi troškovi, a pet njena zarada. „Imlek“ joj plaća ukupno 31 dinar po litru sa PDV-om i stimulacijama. Drugim rečima, proizvodna cena jednog litra mleka na Mikicinoj farmi je 23,5 dinara po litru. Mesečno joj „Imlek“ plati pola miliona dinara, a njena zarada je 160.000 dinara. Ipak, nije sve to čista zarada jer otplaćuje i kredit.
Na pitanje kako to da ona zarađuje u ovoj proizvodnji kada svi drugi kažu da gube, jer im je proizvođačka cena čak 38 do 40 dinara po litru zbog čega su odustali od tog posla što je posledično prouzrokovalo nestašicu mleka u Srbiji, Milica Balanović odgovara:
– Kad su se odlučili da imaju farmu mislili su da će da budu biznismeni. Da će da zaposle radnike koji će rade, a da oni neće morati da uđu u štalu i zagaze u balegu. Mi porodično radimo. Nas troje – ja, muž i svekrva i, iako ne radimo s gubitkom, ne možemo da platimo radnika. Oni bi hteli da radnika plaćaju 1.000 dinara na dan i da on primeti šta kravi nedostaje, a ne gazda. Ne može ovaj posao svako da radi. Mora da se saživi s poslom i životinjama. Ustajem u pet sati ujutru i tri puta dnevno muzem krave jer samo tako one mogu da daju maksimum, a drugi bi da to rade samo dvaput dnevno. Malo je ovakvih poput nas i samo mi znamo koliko nam je bilo teško – kaže ova homoljska farmerka, dodajući da je njena porodica poslednjih godina, otkako rade ovaj posao, sasvim normalno živela. Slavili su slave, a na more nisu išli zato što je puno posla.
Mikica je u ovaj posao krenula 2005. godine kada su ona i njen suprug ostali bez posla. Nasledili su porodično imanje koje im je omogućavalo da započnu posao. Od Ministarstva poljoprivrede su uzeli dugoročni kredit od 15.000 evra s grejs periodom od tri godine i kamatom od tri odsto. Prošle godine počeli su da otplaćuju kredit i to u dve šestomesečne rate od 3.820 evra. Poslednjeg dana u oktobru vratili su četvrtu ratu kredita.
– Sve smo to otplatili od mleka. Proširićemo proizvodnju. Uzeli smo ponovo 700.000 dinara kratkoročnog kredita od Ministarstva poljoprivrede. Pozajmili smo i 30.000 evra od rođaka iz inostranstva. U novu štalu s izmuzištem, jer sada muzemo ručno, uložićemo oko 70.000 evra. Zamislite mi na svojim rukama, u kantama, dnevno od štale do garaže gde je uređaj za hlađenje prenesemo 600 litara mleka – priča Mikica čija porodica obradi i 50 hektara zemlje s koje dobija stočnu hranu.
Njeno mišljenje je da će poljoprivreda i mlekari da „progledaju“ kada Ministarstvo za poljoprivredu poveća premije za mleko, a da je do nestašice mleka došlo zato što je država pre dve godine dozvolila veliki uvoz mleka u prahu. Država treba da razume seljaka, pomogne poljoprivredu, jer mi sve, kaže ona, možemo da proizvedemo.
Kod velikih proizvođača mleka sve je, međutim, drugačije. Proizvodna cena mleka im je, kako oni navode, od 38 do 40 dinara po litru. Ljubiša Jovanović, direktor farme „BD Agro“ u Dobanovcima, koji je na čelu Udruženja (velikih) proizvođača mleka Srbije, čiji su članovi 22 velike farme, ali i 80-ak manjih proizvođača, kaže da analiza Mikice Balanović – nije ozbiljna.
– Nas stotine drugih proizvođača tvrde nešto sasvim drugo. A to je da se na ovoj proizvodnji gubi. Ekonomija proizvodnje je na strani velikih farmi i cena koštanja bi trebalo da bude niža kod velikih količina. Nestašica mleka je posledica dvogodišnjeg pogubnog koncepta Ministarstva poljoprivrede – kaže Jovanović.
Inače, velike farme koje su u sastavu ovog udruženja zapošljavaju u proseku 300 ljudi.
Kalkulacija Centralne asocijacije proizvođača mleka Vojvodine čiji su članovi mahom manji proizvođači pokazuje da ih mleko u proizvodnji košta 38 dinara po litru.

Lider s rđavim ocenama
Šta se obavezno nađe na stolu svakog ozbiljnog investitora pre nego što odluči da investicionu zastavu zabode u Srbiju? Odgovor je – gomila izveštaja u kojima se naša zemlja ocenjuje po raznim kriterijumima: od rizika za poslovanje, preko stepena korupcije, do procedura za izdavanje građevinskih dozvola, stepena zaštite investitora… Sudeći prema rečima konsultanata za strana ulaganja, sve ono što oni pročitaju i traže više je za rubriku „verovali ili ne”. S pravom, jer samo se jednom greši prilikom ulaganja novca u nepoznatu zemlju kakva je Srbija za mnoge poslovne ljude.
A odgovor na pitanje zašto se investitori zatrpavaju tolikim papirima leži samo u jednoj činjenici – kapital je plašljiva zverka.
Tako se na stolu potencijalnih ulagača među prvima nađe izveštaj Međunarodnog monetarnog fonda „Globalne ekonomske perspektive” u kojima se meri stopa inflacije i očekivani ekonomski rast. Pa tako za sledeću godinu MMF našoj zemlji prognozira rast privrede od tri odsto i veruje da će inflacija ostati u granicama koje je predvidela Narodna banka Srbrije, odnosno da neće biti veća od sedam odsto. 
Prema rečima Mahmuda Bušatlije, konsultanta za strana ulaganja, vrlo je važno da li Srbija ima ili nema aranžman sa fondom. Neke makroekonomske brojke investitorima mogu da ne ulivaju poverenje, ali nadzornik iz Vašingtona je garant stabilnosti.
– Ozbiljni investitori prate čak i budžetske brojke – kaže Buštlija.
Nakon što sagledaju makroekonomske perspektive, prelazi se na analizu tržišta, ali i pravosudnog sistema.
– Problem je što se u poslednjih nekoliko godina, od kako je kriza krenula, moji razgovori sa ulagačima uglavnom završavaju na prvoj informativnoj fazi u kojoj se sagledavaju ekonomski rizici. Jer koliko god se nama odavde činilo da stranci nešto ne znaju, oni su vrlo dobro upoznati sa uslovima za poslovanje. Vrlo često angažuju stručnjake koji će uraditi analizu – zašto na primer sudski sporovi toliko kasne. I Evropska komisija je u svom izveštaju o napretku Srbije zamerila našim sudovima na pristrasnosti, jer odlaganje sporova stranci tako tumače – ističe naš sagovornik.
I bez obriza na izjave državnih zvaničnika po kojima je Srbija lider u regionu, oni koji nas ocenjuju tako nas, ipak, ne vide. Tako je u godišnjem Izveštaju o poslovanju Međunarodne finansijske korporacije i Svetske banke naša zemlja zauzela 89. mesto, što je nešto malo bolja pozicija nego prošle godine. Međutim, prema uslovima za pokretanje biznisa, Srbija zauzima 83. mesto, u oblasti izdavanja građevinskih dozvola je 176, kada je u pitanju registrovanje imovine zauzima 100. poziciju, a pozicija joj je najbolja kada je u pitanju lakoća dobijanja kredita - po tom parametru smo na 15. mestu. U oblasti zaštite investitora i međunarodne trgovine, u izveštaju Svetske banke Srbija zauzima 74. poziciju, a prema porezima je na 138. mestu.
Prema poslednjim istraživanjima Svetskog ekonomskog foruma,
Srbija je 2009. sa ocenom 3,84 dospela na 96. mesto po konkurentnosti svoje privrede. To je pogoršanje ranga u odnosu na prethodnu godinu, kada je  naša zemlja bila na 93. mestu, ali je imala ocenu 3,77. 
Od 111 indikatora, na bazi kojih se procenjuje nivo ukupne konkurentnosti, u 78 je Srbija ostvarila pad ranga, što znači da je u 70 odsto slučajeva došlo do relativnog zaostajanja.
Najnepovoljniji rezultati su ostvareni u segmentu razvijenosti institucija i infrastrukture, posebno administrativne i logističke. Stepen zaostajanja Srbije u ove dve bazične oblasti za konkurentnost i razvoj dramatično se odražava kako na celokupnu privrednu aktivnost zemlje tako i na životni standard građana. 
Drugi važan segment u kome smo ostvarili nepovoljne rezultate je tržišnost poslovnog ambijenta. Srbija se u segmentu funkcionisanja tržišta robe i usluga nalazi na samom svetskom dnu: dakle na 138. i 137. mestu po dominaciji na tržištu i po efektima antimonopolskih politika. Uz to, po intenzitetu lokalne konkurencije i po osmišljenosti kupaca na 131. smo mestu. Dakle, imamo preveliku dominaciju igrača na strani ponude i potpuno zapostavljene potrošače na strani tražnje, a bez zahtevnih potrošača nema ni kvalitetne domaće ponude.
A na ovogodišnjoj listi Transparensi internšenela među zemljama koje imaju velike probleme s korupcijom, indeks percepcije korupcije ostao je isti kao prošle godine. Lane je Srbija bila sama na 83. mestu, a sada deli poziciju od 78. do 84. mesta s Kinom, Grčkom, Kolumbijom, Lesotom, Peruom i Tajlandom.
    </div>
    <div id="vesti">
Osumnjičenu za dvostruko ubistvo čuvaju u Urgentnom centru
Prema prvim rezultatima istrage, motiv dvostrukog ubistva ispred beogradskog restoranu „Madera” su neraščišćeni porodični odnosi, rekao je juče ministar unutrašnjih poslova Ivica Dačić. Ljiljana Biba Mitić, osumnjičena za dvostruko ubistvo, trenutno se nalazi pod policijskim nadzorom u Urgentnom centru.
Podsetimo, Ljubomir Ljubo Dapčević (58) i njegova kćerka iz drugog braka Milica (22) ubijeni su u subotu oko 17.20 časova ispred restorana „Madera” kod beogradskog parka Tašmajdan, gde je na njih pucala Ljubomirova prva supruga Ljiljana Mitić. Dapčević je, prema rečima očevidaca, u restoranu ručao sa kćerkom, kada im se za stolom, nešto posle 17 časova, pridružila Mitićeva. Zaposleni u „Maderi” posvedočili su da je između njih troje ubrzo usledila žučna rasprava, ali da je u restoranu završena bez incidenata. Otac i kćerka završili su obrok, platili račun i u društvu Mitićeve izašli napolje, kada je došlo do pucnjave.
Kako su posvedočili očevici ovog događaja, Dapčevićeva bivša supruga je na izlazu iz „Madere” izvadila pištolj i počela da puca, ispalivši pri tom najmanje četiri hica. Prema prvim nezvaničnim rezultatima policijskog uviđaja, Ljubomira Dapčevića su pogodila dva metka, od čega najmanje jedan u glavu, dok su njegovu kćer sleđa, u predelu glave, takođe pogodila dva hica.
Lekari su na mestu pucnjave, bezuspešno pokušali reanimaciju Dapčevićeve kćerke. Dvadesetdvogodišnja devojka odmah je preminula na pločniku ispred restorana, a bivši suprug Ljiljane Mitić podlegao je povredama u vozilu Hitne pomoći koje ga je prevozilo na odeljenje reanimacije Urgentnog centra.
Posle pucnjave, prema rečima očevidaca i obezbeđenja u restoranu „Madera”, Ljiljana Mitić pobegla je u pravcu parka Tašmajdan, gde je pokušala da se popne na građevinske skele na crkvi svetog Marka. U nameri da skoči sa skele sprečila ju je patrola policije, ali je Mitićeva ipak uspela da im pobegne prema Glavnoj pošti, a zatim ka Brankovom mostu, gde je pokušala samoubistvo skokom u Savu. Ljiljana Mitić je iz vode najpre isplivala kod jednog od splavova u blizini Ušća, ali ju je struja odnela u Dunav.
Nepuna dva časa posle zločina, oko 19.30, Ljiljanu Mitiću je kod restorana „Konoba” u blizini Pančevačkog mosta primetio ribar Ivan Andrejević. Čuvši zapomaganje, on se čamcem otisnuo ka sredini Dunava, ali budući da nije odmah uspeo da je izvuče, zatražio je pomoć od Renata Grbića, vlasnika „Konobe”. Dezorijentisanu ženu njih dvojica su odvezla do restorana, a prema njihovim rečima, ona nijednog trenutka nije progovarala. Hitna pomoć Ljiljanu Mitić je potom prebacila na odeljenje reanimacije Urgentnog centra.
Prema rečima ministra policije, motiv dvostrukog ubistva ispred „Madere” mogao bi da bude smrt sina Ljiljane Mitić i Ljubomira Dapčevića, koji je preminuo prošle godine. Tridesetogodišnji Andrija Dapčević pronađen je mrtav u stanu u Beogradu krajem januara prošle godine, a pretpostavlja se da je smrt nastupila usled prekomerne doze narkotika.
Kako su prenele podgoričke „Vijesti”, Ljubomir Ljubo Dapčević bio je poreklom sa Cetinja, a u proteklih nekoliko meseci bio je u lošim odnosima sa svojom prvom ženom, jer ga je Ljiljana optuživala za smrt njihovog sina. Dapčević je posle srednje škole sa porodicom otišao u Beograd, jer je njegov otac bio pukovnik KOS-a. Ljubomir je počeo da radi u kazinu hotela „Jugoslavija”, a ubrzo je postao vrstan krupije. Tokom osamdesetih i devedesetih godina bio blizak i sa Crnogorcima koje su mediji svrstavali u kriminalni milje – Radoslavom Stanišićem, zvanim Rako Dilinger i Đorđijem – Minjom Bećirom, koji su 1997. godine ubijeni u Budvi.
Prema nezvaničnim informacijama, Ljiljana Biba Mitić je svojevremeno bila članica čuvene beogradske plesne grupe „Lokice”.

Osuđenice vezuju i tuku gumenim palicama
Ako je suditi po izveštaju Beogradskog centra za ljudska prava, stanje u srpskim zatvorima može se porediti sa srednjovekovnim. Pored prenaseljenosti srpskih kazamata, koji saradnici pomenute organizacije navode kao najveći problem, u izveštaju se navodi i da osuđenici često trpe iživljavanje i torturu pripadnika obezbeđenja, ali i da u nekim kazneno-popravnim zavodima nemaju adekvatnu lekarsku pomoć.
– Gotovo sve osuđenice s kojima smo razgovarali tokom posete Kazneno-popravnom zavodu (KPZ) za žene u Požarevcu tvrdile su da je obezbeđenje sklono fizičkom zlostavljanju. Prema njihovim navodima, nije retko da se osuđenice vezuju i odvode u samicu ili praznu prostoriju i onda tamo tuku gumenim palicama. Prilikom posete, bilo je lako uočiti da se osuđenice plaše zatvorskog osoblja i da prilikom ulaska zatvorskog osoblja u prostorije u kojima osuđenice borave, one prestrašeno ustaju s kreveta na kojem sede ili leže, jer se takvo ponašanje kažnjava – navodi se u izveštaju Beogradskog centra za ljudska prava.
Kada je reč o fizičkom zlostavljanju, najveći broj pritužbi odnosio se na postupanje službe obezbeđenja u KPZ u Požarevcu i Nišu, kao i KPZ za žene u Požarevcu. Tek pokoja pritužba upućena je na račun pripadnika obezbeđenja u okružnim zatvorima u Beogradu i Subotici.
Većina pritužbi zbog fizičkog zlostavljanja u požarevačkom KPZ dolazi iz tamošnjeg Sedmog paviljona u koji su smešteni osuđenici kojima su kazne izrečene zbog dela iz oblasti organizovanog kriminala. Naime, osuđenici iz ovog inače najstrože čuvanog dela požarevačkog zatvora tvrde da obezbeđenje povremeno bez potrebe ili prekomerno upotrebljava zakonom propisane mere.
– Najčešće koriste gumenu palicu, ali se dešava da stražari rukama i nogama udaraju osuđenike u situacijama u kojima nije ispunjen nijedan od zakonom propisanih uslova za upotrebu mera prinude. Prema tvrdnjama osuđenika, dešava se da pripadnici obezbeđenja nastave s merama prinude čak i kada prestanu razlozi za to. Nijedan osuđenik, međutim, nije imao vidljive tragove povređivanja, niti medicinsku dokumentaciju o tome, tvrdeći da im se medicinske usluge pružaju samo kada se mere prinude koriste u skladu sa zakonom, ali ne i kada je reč o zlostavljanju – konstatovano je u izveštaju.
Posebno nepristojan i za osuđenike neprijatan i ponižavajući način komunikacije, saradnici Beogradskog centra za ljudska prava zabeležili su u Drugom paviljonu KPZ u Nišu. Tamo je, naime, uočeno da pojedini stražari prema osuđenicima postupaju bez ikakve svesti o njihovom dostojanstvu, obraćajući im se glasnim, pretećim tonom i to u situacijama u kojima se osuđenici ponašaju sasvim pristojno i u skladu sa svim pravilima ponašanja koji postoje u zatvoru.
Problemi, kada je reč o srpskim kaznionicama, uočeni su i u „medicinskom“ sektoru. Od 20 zatvora koje su obišli saradnici Beogradskog centra za ljudska prava, nije zanemarljiv broj okružnih zatvora u kojima sistematizacijom nije predviđen stalno zaposleni lekar. I u ustanovama koje imaju stalno zaposlene lekare, njihov broj je često manji od potrebnog.
Recimo, u KPZ u Požarevcu u kojem se poslednjih godina konstantno nalazi preko 1.200 ljudi, dugo je radio samo jedan lekar.
– Veliki problem s nedostatkom osoblja postoji u Specijalnoj zatvorskoj bolnici u Beogradu, u koju se upućuju uhapšena lica kojima nije moguće pružiti zdravstvenu zaštitu u zavodu, i u kojoj se sprovode mere obaveznog psihijatrijskog lečenja i čuvanje alkoholičara i narkomana – navodi se u izveštaju.
Zanimljiva je činjenica konstatovana u pomenutom dokumentu, a koja se odnosi na zarade lekara zaposlenih u zatvorima. Naime, doktori u kazneno-popravnim zavodima su slabije plaćeni nego oni u državnim i privatnim ustanovama.
Najveći problem u većini ustanova, kada je u pitanju smeštaj uhapšenih, predstavlja prenaseljenost. Najviše su prenaseljene pritvorske jedinice, čak toliko da se u nekim ustanovama dešava da pritvorenici spavaju na podu, na dušicama. Prenaseljenost pritvorskih prostorija je najizraženija u beogradskom i novosadskom zatvoru.
– Kada je u pitanju dostupnost prirodne svetlosti i svežeg vazduha, najlošija je situacija je u Okružnom zatvoru u Beogradu i pritvorskim prostorijama Okružnog zatvora u Kruševcu. Zgrade ovih zatvora su projektovane tako da u ćelije prirodna svetlost i svež vazduh ne mogu da dopru direktno, već samo kroz prozor koji se nalazi iznad vrata, uz tavanicu. Da stvar bude gora, baš prostorije ova dva zatvora su izuzetno prenaseljene – zaključili su saradnici Beogradskog centra za ljudska prava.
----------------------------------------------
U zatvorskoj zgradi muzička škola i slikarski atelje 
Okružni zatvor u Novom Pazaru koristi samo prizemlje zgrade. Prostorije na pravom spratu ove zgrade koristi lokalna muzička škola, na drugom je arhiv, dok potkrovlje služi kao slikarski atelje. Prozori prostorija svih ovih ustanova gledaju na zatvorski krug, a zatvor nema nikakvu kontrolu nad ulascima u deo zgrade koji koriste ove ustanove.
----------------------------------------------
Odnos obezbeđenja i uhapšenih
Najbolji i vrlo neposredni odnosi uhapšenih i zatvorskog osoblja su u zavodima otvorenog tipa, a naročito u KPZ u Šapcu i Somboru. Osoblje u ovim zavodima vrlo dobro komunicira sa uhapšenima, uvek poštujući njihovo dostojanstvo.
U zatvorima zatvorenog tipa (KPZ u Nišu i Požarevcu) i u KPZ za žene u Požarevcu zapaženo je da većina zaposlenih zauzima krut, nepotrebno strog, a ponekad i nepristojan i ponižavajući stav prema osuđenicima.

Veljović: Saradnja sa policijom Crne Gore na visokom nivou
KRALjEVO – Direktor srpske policije Milorad Veljović izjavio je u Kraljevu da je saradnja policija Srbije i Crne Gore, posle potpisivanja Sporazuma o ekstradiciji, na znatno višem nivou.
Direktor policije Veljović je novinarima rekao kako očekuje da će ta saradnja biti još bolja, jer ni Srbije ni Crne Gore nemaju nikakv interes da štite osobe sa međunarodnih poternica.
Veljović je podsedsetio da je u Sribji, od 18 osoba koje potražuje Crna Gora uhapšeno 12, a da je u Crnoj Gori od 12 osoba, koje potražuje Srbija, uhapšeno njih šest.
Veljović je objasnio da za sitnija krivična dela koja ne podležu pod Sporazum o ekstradiciji koji su nedavno potpisali predstavnici dve države, Crna Gora potražuje oko 70 osoba, a Srbija oko 30.
Direktor policije je izrazio uverenje da neće biti problem sarađivati i u oblastima koje se ne tiču direktno Sprazuma o ekstradiciji, pošto je njime stvoren pravni okvir za saradnju dve države.
Upitan da li očekuje da će se poput bivšeg predsednika Fudbalskog saveza Srbije (FŠ) Zvezdana Terzića, srpskoj policiji predati srpski poslovni čovek Bogoljub Karić i kontroverzni crnogorski biznismen Darko Šarić, Veljović je odgovorio bi „voleo da tako bude”.
Veljović je sa zamenikom premijera i ministrom unutrašnjih poslova Dačihem obišao delove Kraljeva koji su pogođeni zemljotresom u noći između 3. i 4. novembra.
    </div>
    <div id="kolumna">
Seniori će obeležiti vek
Mnogi seniori sećaju se 1965. godine, britanskog sastava „The Who” i njihovog hita „Moja generacija” čuvenog po stihu „Nadam se da ću umreti pre nego što ostarim”. Srećom, samo dvojici iz te grupe brzo su se ispunile želje. Mnogi rokeri, slični momcima iz kvarteta „The Who”, preživeli su pijančenja, heroin i kokain, brze vožnje, labave brakove i seks sa nesigurnim osobama. Mik Džeger (1943), i Tina Tarner (1940), da ne pominjem naše držeće starce, i danas pevaju i skaču na bini, poput mladića i devojaka tek izašlih iz puberteta.
Prosečan stariji svet boljeg je zdravlja nego ikada ranije, a mnoge starine mnogo češće navlače kondome nego što na trbuh instaliraju urinarne ili kolorektalne kese.
Specifična demografska revolucija je na delu i odigrava se već pedeset godina u svakoj zemlji, i u svakom domaćinstvu. Ekonomija i politika moraće se preoblikovati, a kako će za stotinak godina izgledati geopolitički sistem zavisiće od novog „Zeitgeista” koji se već oseća. U vremenu koje dolazi uveliko će se izmeniti opšta kulturna, intelektualna, etička i spiritualna klima kao i ambijent i vladajući moral.
Tamo gde život počinje situacija nije za radovanje. Očigledan je trend sve manjeg broja novorođene dece. Prošle, 2009. godine u Srbiji je na 1.000 stanovnika rođeno 9,6 beba, a istovremeno je umrlo 14,2 odrasle osobe što govori o reproduktivnom deficitu od 4,4 deteta.
Demografi su izračunali da se u Evropi, u poslednjih 170 godina, život produžavao za po tri meseca godišnje. Stogodišnjaka u SAD ima 50.000, u Nemačkoj ih je 6.000, a u Srbiji 400. Mladih je sve manje, a starih sve više.
U Nemačkoj, Francuskoj i Japanu, manje od dva zaposlena daju finansijsku podršku jednom penzioneru. U Italiji, novac za jednog penzionera obezbeđuje 1,3 radnika. U Srbiji je u aprilu ove godine bilo 1.800.000 penzionera i 574.300 osoba na birou rada, ukupno 2.374.000. Njih izdržava znatno manje od 2.412.000 nominalno zaposlenih, jer se za mnoge od njih ne uplaćuje doprinos za penzije.
Na ideju o socijalnom osiguranju i penzijama došao je nemački kancelar Oto fon Bizmark 1880. godine. Nekoliko godina razmišljao je o startnoj godini života od koje bi njegovim vojnicima i oficirima prestajala plaćena služba u zamenu za redovna i umanjena primanja, tada nazvana penzijama. Izabrao je 65. godinu jer je većina vojnika i oficira umirala oko 65. godine. To je bila tipična dužina života za 19. vek. Danas, međutim, u razvijenim zemljama posle penzionisanja muškarci žive u proseku 20 godina, a žene 30.
Među starim, već penzionisanim osobama oba pola ima, a da toga nismo svesni, mnogo izuzetno kvalifikovanih, pa i blistavih stručnjaka, što je skoro u celom svetu, osim, možda u SAD i Skandinaviji, neiskorišćena demografska dividenda. Zanemarene su koristi koje bi imalo društvo zadržavanjem penzionera u formalnoj ekonomiji.
Nastupajući „Zeitgeist” promoviše jednakost mladih i starih čime se pravi kulturni i etički pomak. I zaista, retko ko sebe smatra starcem u 65. godini. Zašto zdravi ljudi, ukoliko žele, ne bi radili i posle 65. godine, plaćajući uobičajeni doprinos i uživajući dodatne beneficije. Ta ideja je u apsolutnoj suprotnosti sa gledištem većine sindikata u Evropi, a naročito u Francuskoj i ovde kod nas, u Srbiji. Sindikati se bore protiv produženja radnog veka zanemarujući činjenicu da je starih, sposobnih i vrlo kompetentnih penzionera sve više, a da moderna tehnologija više ne zahteva snagu već samo pamet i veštinu.
Ima mišljenja da bi zadržavanje starijih osoba na poslu dovelo do nedostataka novih ideja. Međutim, već danas postoje dokazi da u kompanijama sa više starih nego što je uobičajeno, produktivnost na začuđujući način raste. Ova situacija ponekad se naziva „Horndal efektom”. Horndal je švedska čeličana u kojoj je produktivnost porasla za 15 odsto otkad su penzioneri zadržani na svojim radnim mestima umesto da budu zaposleni mladi. Starost u sebi nosi iskustvo i mudrost. Zamislimo samo šta bi se desilo da su Edison, Tesla, Ajnštajn i Pupin živeli i radili još 20 ili 30 godina, a da se i ne govori o drugim stručnjacima poput čuvenih istraživača, lekara, hirurga, tehničara, inženjera i umetnika, čijih se usluga društvo odriče u trenutku kada napune 65 godina.
Mladi moraju znati da će jednog dana i oni ostariti, jer starenje ljudske vrste najizvesnija i najsigurnija je pretpostavka 21. veka. Dvadeseti vek bio je vek tinejdžera, 21. će biti vek seniora.
Profesor univerziteta
    </div>
Nisu samo četnici spasavali pilote
General-major Slavko Popović (86), predsednik Subnora u šest mandata, s prekidima od 1982. do danas, tvrdi za „Politiku” da nisu samo četnici spasavali savezničke pilote tokom Drugog svetskog rata. „Mi partizani smo to godinama činili. I to mnogo više nego četnici! Po nekim podacima kojima raspolažemo, oni su spasli ukupno 263, a mi 1.585 pilota i članova posade”, navodi ovaj iskusni vojni starešina rodom iz Vladičinog Hana, koji je ceo rat proveo na jugu Srbije. General Popović napominje da su svih 180 njihovih odbora u Srbiji uputili protestna pisma Višem sudu u Beogradu, gde se razmatra rehabilitacije Draže Mihailovića. Zato mu, kako kaže, smeta što se u poslednje vreme toliko potencira uloga ravnogoraca u spasavanju američkih i britanskih vazduhoplovaca.
– Mi smo imali nekoliko aerodroma širom Srbije, s kojih smo slali ranjenike za Italiju i vraćali izlečene, pa smo tim putem evakuisali i oborene američke i britanske pilote. To su bili aerodromi na Širokoj planini, kod Bojnika i kod Kosančića. Već početkom oktobra 1943. dobili smo u Srbiji prvu savezničku misiju, kada je i prekinuta pomoć četnicima, posle dogovora Čerčila, Ruzvelta i Staljina. Dobili smo desetak misija, američkih i engleskih, s 32 člana, koje su bile namenjene komandama divizija i Glavnom štabu Srbije. Aprila 1944. godine prebacili smo ih u Glavni štab Srbije, nedaleko od Bojnika. Sve ovo govori da su odnosi NOVJ sa saveznicima bili više nego bliski. Dobijali smo opremu, odeću, obuću i naoružanje. Ove isporuke su, počev od 1943, stizale padobranom, otprilike jednom mesečno. A od 1944. godine dobijali smo i rusku pomoć – otkriva Popović.
Njegov odred je u leto 1943. primio četiri Amerikanca, pilota, koji su prinudno sleteli u selo Polom kod Vladičinog Hana. U to vreme Popović je bio pomoćnik komesara čete.
– Jedne noći, dok smo se kretali u koloni, doveo ih je naš omladinski funkcioner Dušan Zdravković, koji ih je i pronašao na terenu. Pozdravili smo se najnormalnije s njima, nismo u prvom trenutku ni znali ko su oni. Predstavili su se: Ep, Hari, Žilet i Harvi. Proveli su s nama godinu dana, sve do maja ili juna 1944. godine. U borbama nisu učestvovali, štitili smo ih. Uz njih, bio je tu i italijanski artiljerijski kapetan Luiđi, koji je kasnije bio naš vrsan artiljerac. Delili su s nama i dobro i zlo. Kad je bilo hrane jeli smo svi zajedno, kad nije bilo, gladovali su kao i mi. Naučili smo ih da pevaju partizanske pesme, kao „Crveni istok i zapad” ili „Vorošilov sa severa fašističke bande tera” i druge... Ali, Englezima se to sve nije svidelo, pa su ih kažnjavali što su bili s nama u toliko dobrim odnosima, tako što su im uskraćivali cigarete – napominje general.
Došao je i trenutak rastanka.
– Kada su odlazili sa aerodroma u Bojniku, želeli smo da im poklonimo nešto za uspomenu. Sva četvorica Amerikanaca tražila su da im damo opanke, i za njih i za njihove gospođe! A Ep je posle 30 godina ponovo obišao lokaciju gde su srušeni. Bio je tada vlasnik vojnog otpada u Dalasu, bogat čovek. Doveo je sa sobom književnika, istoričara i geografa da bi im opisao svoj boravak na tom području tokom rata. Došao je u Surdulicu, otišli smo zajedno na Vlasinu i zasadili drvo mira. Posle nekoliko dana boravka, pitali smo ga opet šta da mu poklonimo. Opet je hteo opanke. Ali, ne lezi vraže, nije više bilo nijednog opančara u kraju! Tek posle pet dana sam uspeo da mu pribavim opanke i doneo sam mu ih lično u Beograd, u hotel „Metropol” – dodaje predsednik Subnora.
Na teritoriji Srbije je dejstvovalo tokom rata ukupno 268 britanskih obaveštajaca, kao i 612 pripadnika američkog OSS-a i oko 50 pripadnika iz PVH, anglo-američke službe za propagandu na Balkanu, iznosi Popović egzaktne podatke. Ukupno, 930 osoba. Obaveštajci su, napominje, delovali uglavnom u okviru vojnih misija ovih zemalja kod četničkog i partizanskog pokreta.
– Ovaj impozantan broj ukazuje da su njihove službe ostvarivale uvid u stanje na terenu. Američka vojna misija pri štabu generala Mihailovića, obrazovala je u proleće 1944. štab od sedam Amerikanaca, takozvanu Operativnu grupu za spasavanje vazdušnih posada. Ova grupa je organizovala obnavljanje aerodroma kod sela Pranjani i bila je organizator evakuacije – zaključuje naš sagovornik.

Molitva koju je Tvorac čuo
Manastir Vujan – U priprati crkve sv. aranđela Gavrila, crvenim brokatom zastrt, vekuje sarkofag sa moštima bezimenog sveca. Iz ove male odaje, koja u isti tren može da primi tek nekoliko duša, potekla je zbiljska legenda o čudotvornom isceljenju bogoslova Gojka Stojčevića (1914 – 2009), kasnije 44. patrijarha srpskoga Pavla.
– Nije bilo službe u Vujnu za proteklu godinu a da ne pomenemo blaženopočivšeg patrijarha, našeg dobrog pastira Pavla. I, navek će ostati upamćena njegova ispovest koju nam je poverio 2005. godine, za svog poslednjeg boravka ovde. Prethodno je ušao u pripratu, klekao pored kripte sa moštima sveca, molio se u sebi nekoliko minuta i tek onda produžio u oltar – kaže za „Politiku” Jovan Nikitović (64), iguman manastira Vujan, na istoimenoj šumadijskoj planini. 
Danas, na prvu godišnjicu upokojenja patrijarhovog, ta priča vraća na dane iz 1944. godine, kada su tridesetogodišnjem bogoslovu Gojku lekari prorekli da neće dugo. Izgledalo je da nema spasa od jektike koja mu je, još kao malom, odnela i oca i majku u rodnom slavonskom selu Kućancima.
– Patrijarh nam je ispričao da se te ratne godine obreo ovde, u Vujnu, na putu od manastira do manastira, moleći se za spas. Bio je izgubio, veli, dve trećine pluća, bratija ga se klonila bojeći se da će zaraza preći na njih a Gojko je, samo kad nikoga nije bilo u priprati manastirske crkve, satima klečao i molio. Stvoritelj je čuo njegovo slovo i otpisani bogoslov živeo je još 65 godina – kazuje iguman.
Starešina manastira dodaje:
 – Njegova vera i ljubav prema Bogu bili su toliko veliki da se dogodilo čudo, i Gojko je prezdravio. Milošću Božjom, zahvaljujući jakim molitvama, isceljen je i nikad se više u veku nije razboleo. Bratiji je, za uzdarje, ostavio mali krst od lipovine, koji je izrezbario britvom. Na licu je raspeće Hristovo, na poleđini posveta: „Manastiru Vujnu, o isceljenju, priloži rab božji Gojko, 1946”. Krst i danas čuvamo u manastirskoj riznici a urezane godine, uoči Blagovesti, darodavac se zamonašio u manastiru Blagoveštenje u Ovčar Banji.
Jovan svedoči da je u poslednjoj godini sve više vernika koji izgovaraju reči spasa pored kripte. 
– Tu se mole nevoljnici pred odlazak na lečenje i mnogi se kasnije vrate, sa dobrim vestima. Posle svake liturgije u našoj crkvi sav narod, klečeći u bogomolji pogleda uprtog u svete mošti, odsluša moje molitve za zdravlje, sreću i napredak.
Nepoznatom svecu nadenuto je, u novije doba, ime Vujanski svetitelj isposnik, a grob mu je stariji od crkvenih temelja. Ovaj manastir, prvotno, bio je bliži podnožju planine, i tada je na današnjem manastirištu postojala samo mala isposnica. I ona je zapustela kad su Turci, dole, zapalili manastir. Sklanjajući se od zuluma, Nikola Lunjevica i Lazar Mutap 1804. godine premeštali su manastirske zidine na mesto isposnice i tu pronašli četiri groba.
- Tri su sada u porti, dok su srpske vojvode u četvrtom, otvorivši ga, ugledali potpuno cele mošti jednog od vujanskih isposnika iz 13. veka. Ne zna se kako se taj monah zvao niti koji je on tu po redu bio, ali su duhovnici tog vremena ustanovili da su to posvećene mošti. Rekli su: nemojte ih premeštati, neka ostanu tu gde jesu, ali ih pokrijte mermernom pločom sa natpisom, a oko groba kopajte temelje za manastir tako da kripta ostane u unutrašnjosti hrama, sa desne strane – opisao nam je iguman Vujna, juče posle jutrenja.
G. Otašević
----------------------------------------------
Godinu dana od smrti patrijarha Pavla
Danas se navršava godina dana od smrti patrijarha srpskog Pavla koji će u istoriji srpskog naroda ostati upamćen po svojim delima, skromnosti i životu koji je u potpunosti bio posvećenom Jevanđelju.
Patrijarh Pavle je osuđivao svako nasilje i zločine, bez obzira na to ko ih je činio, kom narodu su činjeni i kojoj veri.
Ustajao je vrlo rano, živeo je u potpunosti po Jevanđelju i u skladu s onim što je govorio. Nije gledao televiziju, nije slušao radio, niti je čitao novine jer znao je da su prilike takve da će ono što je važno i do njega doći.
Njegova soba u Patrijaršiji bila je do te mere skromna da je u potpunosti podsećala na monašku keliju.
Patrijarh Pavle je gotovo tokom čitave godine bio na postu na vodi, ribu je jeo veoma retko, a meso gotovo nikad.
Preminuo je u snu, u 10.45 sati, u 95. godini, na VMA, gde je od 13. novembra 2007. godine bio na lečenju.
Po sopstvenoj želji sahranjen je u manastiru Rakovica, u Beogradu.
Tanjug
<div id="magazin">
Kovačević: Besplatan je samo ulazak u porodilište
Iako se porodilje u Srbiji često žale na loš tretman u bolnici, da prilikom porođaja nisu naišle na human odnos i da im niko nije objasnio koja prava imaju i kako mogu da ih ostvare, u istraživanju Instituta za javno zdravlje Srbije „Milan Jovanović Batut”, koje je sprovedeno od decembra 2008. do aprila 2010. u 63 porodilišta, žene su boravku u porodilištu ipak dale srednju ocenu 3,82.
Svoje viđenje stanja u srpskim porodilištima i mišljenje šta treba uraditi da bi se situacija u njima promenila nabolje iznele su Ivana Mišić, pomoćnica ministra zdravlja, i Zorka Kovačević, predsednica Građanske inicijative „Majka hrabrost”.
Politika: Da li je realna ocena 3,82?
Kovačević. Ta ocena nije sasvim realna. Podatak da više od 50 odsto žena ne zna koja su njihova prava i kako da ih ostvari znači da žene ne mogu ni da očekuju bolje uslove i komunikaciju. Anketa obuhvata i najruralnije krajeve Srbije, u kojima je nivo tolerancije žene veći, a očekivanja manja
Politika: Da li je analiza tačna ili nije?
Kovačević: Prihvatljiva je, ali uz određene korekcije. Ne može da se kaže da porodilišta zaslužuju ovu ocenu, a da više od 50 odsto žena ne zna šta su njihova prava i šta mogu da očekuju u ovim ustanovama, jer ih o tome niko ne edukuje. Lekari i babice su apsolutno nezainteresovani da to čine. Nijedan načelnik porodilišta se nije interesovao za rezultate ankete. Ne zanima ih kako su zadovoljne žene koje dolaze u njihovo porodilište.
Mišić: Analiza je u potpunosti prihvatljiva jer je metodološki urađena na poznat i priznat način kako se ispituje zadovoljstvo pacijenata. Oslikava realno stanje u porodilištima u Srbiji danas. Na skali od 1 do 5 porodilje su rekle da je opšte stanje u porodilištima blizu 4, preciznije 3,82.
Kovačević: Mislim da ne možemo da govorimo o četvorci, iako su uslovi dobri, stručnost lekara na visokom nivou. Sliku kvari komunikacija, odnos prema ženama i zastarela porođajna praksa, koja postoji u porodilištima.
Mišić: Prostora za poboljšanje ima, ali je nesporno da je danas svako porodilište u Srbiji sigurno i bezbedno mesto. S ponosom možemo da istaknemo da imamo svega 6,7 odsto umrle odojčadi na 1.000 novorođene dece, kao neke od najrazvijenijih evropskih zemalja.
Kovačević: Porodilišta su bezbedna u osnovnom smislu – žena će ući i s detetom i izaći živa i zdrava, ali drugo je pitanje s kakvim traumama izlazi iz porodilišta.
Politika: Kojim strukturama zaposlenih su žene najnezadovoljnije?
Kovačević: Po anketi žene su najviše nezadovoljne pedijatrima i pedijatrijskim sestrama. Kada sam porođaj prođe kako treba, na odeljenjima ne dobijaju podršku i informacije kako treba da brinu o detetu, kako da ga doje... Tako se program „Bebi frendli” (prijateljski prema bebama) pretvorio u „Bebi enemi” (beba kao neprijatelj). Praksa u porodilištima je takva da se „siluje” sam proces rađanja. Žena bude umorna, iscrpljena, traumirana i onda kada je prebace na odeljenje dobije bebu, uz reči: „Brini sad sama o detetu, a onda te otpuštamo kući”. U međuvremenu, ženi niko ne pokaže kako se doji beba, ni ostalo. Frustrirana žena onda doživi komentar: „Kakva ste vi majka, ako ne znate da dojite svoje dete”.
Mišić: Žene su akušere ocenile sa 4,04 do 4,30. Ocena za babicu ide i do 4,40. Ocena za pedijatra je 4,20. Anketa ukazuje da je najproblematičnija ocena za prisustvo oca ili bliske osobe na porođaju.
Politika: Da li je moguće da u svim porodilištima sve žene imaju jednak tretman, bilo da je reč o njihovom zahtevu za epiduralnom anestezijom ili prisustvom oca na porođaju?
Mišić: Teoretski bi bilo najlakše reči da je moguće, ali nije, jer razvijenost i uslovi u zdravstvenim ustanovama širom Srbije ne dozvoljava mogućnost da svuda uslovi budu jednaki. Porodilišta koja imaju kadar i prostor potpuno besplatno ženama obezbeđuju porođaj bez bola. Od 48 porodilišta bezbolni porođaj se obavlja u više od polovine. Mogućnost za epiduralni porođaj mora da bude pružena, ali konačna odluka se donosi zavisno od medicinskih razloga. Žena mora da bude upoznata i s pozitivnim i s negativnim aspektima ovog postupka. I u najrazvijenijim zemljama svega 50 odsto porođaja se obavi uz epiduralnu anesteziju. U Srbiji je to nešto manje od 10 procenata.
Kovačević: Prisustvo oca na porođaju i epiduralna anestezija treba da budu besplatni i standardni postupci u svakom porodilištu. Ali, dešava se da često porodilišta to kvalifikuju kao vanstandardnu uslugu, to naplaćuju i porođaj čine veoma skupim. Danas se ustalila praksa aktivno vođenog porođaja, daju vam indukciju a da vas niko i ne pita da li to hoćete.
Politika: Šta je najveći problem u našim porodilištima?
Kovačević: To što prava pacijenata postoje samo na papiru. Ženu niko ne obaveštava o njenim pravima i ništa je ne pita. Nedopustivo je neuvažavanje ličnosti žene i njenog telesnog i duhovnog integriteta.
Politika: Šta je Ministarstvo zdravlja uradilo povodom toga?
Mišić: Pokrenuli smo seriju diskusija o stanju u porodilištima, okrugle stolove... Epilog: pokrenuli smo stvari nabolje.
Kovačević: Pomak postoji samim tim što se o tome priča i prati se rad. Sada je čak veći broj žena koje nam se javljaju, jer su sada ohrabrene i žele da progovore o određenim stvarima. Ranije ste teško mogli da nagovorite ženu da stane ispred kamere i ispriča svoju priču iz porodilišta.
Politika: Zašto žene to ne prijavljuju Ministarstvu zdravlja i drugim nadležnim institucijama?
Kovačević: Žene negativna iskustva prvenstveno prijavljuju GI „Majka hrabrost”. Ministarstvo zdravlja, koliko znam, prima veliki broj prigovora. Nama se obraćaju jer vide da mi možemo da govorimo u njihovo ime i nešto promenimo. Još važnije – obraćaju nam se i babice i akušeri s pritužbama o manjku osoblja, uslovima rada, koliko novca primaju...
Politika: Šta je rak rana srpskih porodilišta?
Kovačević: Komunikacija. Osoblje u porodilištima vređa žene, ponižava ih ili ih ne uvažava. Komunikacija je stvar vaspitanja, ali i mentaliteta i to se najteže menja. Ma koliko porodilište bilo uređeno, njega čine ljudi koji rade u njima.
Mišić: Organizovali smo tečajeve komunikacije baš za one koji rade u porodilištima. Žena dobija bezbednu uslugu, porođaj u Srbiji je siguran, ali komunikacije su problem. Dugo godina u zdravstvenom sistemu važilo je da je lekar taj koji sve najbolje zna i da će on najbolje da odluči u interesu pacijenta... Sad smo opredeljeni da menjamo takav paterijalistički odnos.
Politika: Da li je rešenje smanjenje plate zdravstvenom radniku koji vređa pacijentkinju?
Mišić: To je rešenje samo na prvi pogled, ali nijedna represivna mera neće postići željeni rezultat ako se ne zna suštinski razlog zašto mera postoji. Porodilište treba da bude mesto gde se žena oseća prijatno, da dobije pažnju dostojnu čoveka.
Politika: Zašto se ne prijavljuje korupcija u porodilištima?
Kovačević : Kada jednom dođu kući roditelji žele da se posvete detetu i da sve što je bilo ostave iza sebe. Razlog je što možda žele još jedno ili dva deteta, a nemaju izbora da izaberu drugo mesto za porođaj. Problem je u percepciji korupcije. Ministar zdravlja je jednom poručio porodiljama:  „Žene nemojte da plaćate za porođaj”. Time je težište prebačeno na žene. Kada je na jednom sastanku predloženo da se poruka preinači u „Lekari, nemojte da primate mito”, u sali se čulo da će to već biti teže.
Politika: Može li iz Ministarstva zdravlja da potekne poruka „Lekari, ne primajte mito”?
Mišić: Da sam lekar, smatrala bih da to ne treba da primim. Svi mi radimo svoj posao i imamo platu, kojom smo zadovoljni ili nismo, ali način da se dodatno prihoduje ne može biti takav da tražimo od pacijenta. Pravila igre treba da se znaju, a žena mora da zna svoja prava, a to je i da je porođaj potpuno besplatan. Zdravstvena usluga koja ne sme da bude predmet dodatnog naplaćivanja.
Politika: Prema nekim izjavama GI „Majka hrabrost” besplatan je samo ulazak u porodilište?
Kovačević: Ne svuda, ali jeste u nekim porodilištima. Jedno porodilište u Beogradu dvokrevetne sobe pretvara u jednokrevetne, na to troši novac da bi više moglo da naplaćuje, ali ne ulaže novac da sredi odeljenje gde žene leže van apartmana. To je, kada se uporede uslovi, prava diskriminacija.
Politika: Kolike su „tarife” za porođaj?
Kovačević: To sve zavisi. Javna je tajna od 500 evra pa naviše. Jedna naša trudnica je izračunala da ako hoće redovno da ide kod doktora koji će je poroditi u njegovu privatnu ordinaciju, jer je to postavio kao nešto što bi bilo poželjno, pa da plaća za ultrazvuk svakog meseca, koji je inače besplatan, pa da on bude prisutan na porođaju, da se uzme epidural, pa da se uzme apartman i otac da prisustvuje porođaju, troškovi narastu na 1.000 evra.
Politika: Šta ako neko nema to da plati?
Kovačević: Onda igra na sreću. Zato sve više žena priča o kućnom porođaju.
Mišić: Mislim da sporadični slučajevi ne bi trebalo da služe za generalizaciju pojave.
Politika: „Tarifa” je po vama sporadična pojava?
Mišić: Mislim da jeste i da ona ne može ni u kom slučaju da oslika stanje u porodilištima danas. Godišnje se u Srbiji rađa oko 60.000 dece i kad bi to bila široko prisutna pojava, onda bismo o njoj mnogo više pričali. Ne mogu da se složim s tim da je to pravilo. Ne kažem da toga nema.
Kovačević: Po onome što mi čujemo – to je pravilo. Još nisam čula trudnicu koja se nije spremala da da od 500 evra pa naviše za porođaj. Ima žena koje ne plate i koje kažu: „Sad ću da bijem bitku”. Ali, nije svaka žena u stanju da bije bitku na porođaju. Žena ne treba u to da uđe kao u borbu, a porođaj treba da bude nešto gde žena ode i ima jedno fenomenalno iskustvo, a ne da bude nešto o čemu će pričati kao o traumi. Novac se danas ne traži bezobzirno i otvoreno kako je bilo ranije, već je sada to mnogo sofisticiranije.
Politika: Ima li pozitivnih primera u porodilištima?
Kovačević: Ima, recimo porodilište u Pančevu, vanbolničko porodilište u Lazarevcu, Rumi i Sremskoj Mitrovici...
Mišić: Da je tako loše ne bismo imali ocenu koja je blizu četvorke.
Politika: Da li stanje loše ili dobro?
Mišić: Mislim da je stanje zadovoljavajuće.
Kovačević: Nije loše, može mnogo bolje.
Mišić: Može mnogo bolje, ali ta poboljšanja su u onoj sferi u kojoj su u čitavom društvu potrebna. Porodilišta u Srbiji su danas sigurna mesta gde se pružaju bezbedne zdravstvene usluge i gde je porođaj besplatna zdravstvena usluga. Bitno je i da žena ključnu pripremu za porođaj dobije na nivou primarne zdravstvene zaštite.
Politika: Šta učiniti da stanje u porodilištima bude bolje?
Mišić: Poboljšavati komunikaciju i nastaviti sprovođenje anketa o zadovoljstvu. Preuređenja porodilišta idu svojim tokom.
Kovačević: Treba obezbediti standardizovane škole za pripremu trudnice, koje bi odgovarale stvarnosti u porodilištima. Od samog početka trudnoće treba govoriti o dojenju i žene ohrabrivati, a istovremeno obezbediti trening za sestre, posebno pedijatrijske. Treba da se organizuju treninzi za one koji rade u porodilištima. Neophodno je još šire otvoriti vrata za rad nevladinih organizacija. Epiduralna anestezija i prisustvo oca treba da budu dostupni svakoj ženi. Ključno je uvesti mogućnost izbora vrste porođaja. Možemo da nalickamo i sredimo porodilišta, ali džaba sve ako se ne promeni ponašanje i praksa u njima.
</div>
<div id="vesti">
Opaka floskula o 11 genocida nad Bošnjacima
Kad bi bilo moguće sprovesti neko zaista potpuno slobodno anonimno izjašnjavanje među građanima Srbije bošnjačke nacionalnosti, uveren sam da se većina svakako ne bi opredelila za muftiju Zukorlića kao predvodnika koji izražava njihova životna i politička opredeljenja, rekao je za „Politiku“ profesor Darko Tanasković, vodeći srpski orijentalista i bivši ambasador Srbije u Turskoj. „Iako je Zukorlić verski poglavar, i to samo jedne Islamske zajednice, on bi želeo da se predstavi kao neprikosnoveni politički lider bošnjačke nacionalne manjine u Srbiji, što su različite društvene i političke kategorije, pogotovo u savremenoj sekularnoj državi. On lovi u mutnom, pa stoga kategorijalno i pravno valja razjasniti stvari i nazvati ih pravim imenima“, ocenio je Tanasković.
Da li je moguće u procentima odrediti koliko muslimana u Srbiji podržava Islamsku zajednicu Srbije, a koliko Islamsku zajednicu u Srbiji? Je li muftija Zukorlić nesporni lider svih Bošnjaka u Srbiji?
Kao što je to uobičajeno u ovakvim situacijama, pouzdanih statističkih podataka nema. Postoje samo protivrečne tvrdnje dveju suprotstavljenih islamskih zajednica, kao i neki posredni pokazatelji, na osnovu kojih nije preporučljivo izvoditi određenije zaključke. Pretpostavljam da muftiju Zukorlića podržava nešto više muslimana u Sandžaku, ali ni izdaleka onoliko koliko on tvrdi. Ne treba, zatim, zaboraviti da svi muslimani nisu u Sandžaku i da svi nisu Bošnjaci, a svi nisu ni vernici, već islamu pripadaju u tradicijsko-kulturnom smislu, kao uostalom i mnogi Srbi pravoslavlju. 
Zukorlić neprestano govori o diskriminaciji i „genocidima“koje su Srbi navodno izvršili nad Bošnjacima. Istoričari upozoravaju da se istorijski fakti besramno iskrivljuju. 
Muftija Zukorlić je shvatio da zapaljiva retorika u našim uslovima politički „pali“, u čemu ne preza ni od krajnje apsurdnih i neistinih tvrdnji. Ta groteskna, ali i opaka floskula o navodnih „jedanaest genocida“ nad Bošnjacima, koja nije samo Zukorlićeva, i to izvršenim od strane naroda koji bi lako mogao pobrojati nekoliko stvarnih genocida nad sobom, potvrda je da mu istorijska istina ali ni skladni međunacionalni odnosi nisu prva briga. 
Turska se sve aktivnije politički angažuje na Balkanu. Kakva je korist Srbije od produbljivanja prijateljstva s Turskom?
Ono što ne može biti sporno jeste da je Turska jedan od najznačajnijih regionalnih činilaca, da je veoma zainteresovana za Balkan i da se s njom mora sarađivati. Za Srbiju od te saradnje može biti i mnogo konkretne, prvenstveno ekonomske koristi, jer je Turska snažan i zahvalan privredni partner, ako se okviri partnerstva postave na osnove istinskog, računicom potkrepljenog obostranog interesa. Za mene je politička dimenzija turskog „prijateljstva“ prema Srbiji i Srbima neuporedivo problematičnija. Dovoljna je objektivna retrospektiva spoljnopolitičkog postavljanja Turske tokom poslednje decenije prošlog veka, pa sve do danas, da bi se o tome stekla jasna slika. Premijer Erdogan ovih dana u Prištini obznanjuje spremnost Turske da pomogne u razgovorima „Kosova i Beograda“, predviđajući istovremeno da će se proces priznavanja Kosova ubrzati posle početka tih pregovora. Principijelno i prijateljski, nema šta! Samo prema kome? 
Bivši savetnik trojice albanskih premijera Kočo Danaj nedavno se u Tirani založio za formiranje jedinistvene države svih Albanaca putem stvaranja izborne liste Prirodna Albanija. Ima li taj projekat podršku međunarodne zajednice, budući da su skupu u Tirani prisustvovali predstavnici Danske i Nemačke? 
Teško je poverovati da će se davnašnja ideja o „Prirodnoj Albaniji“ u smislu državnog jedinstva ikada do kraja ostvariti. Bilo bi potrebno da se stekne isuviše neverovatnih uslova. U tom smislu ono što se dogodilo u Tirani nije neposredno opasno, ali ga nikako ne bi trebalo smatrati ni neozbiljnim, kako su požurili da taj skup i aktivno učešće pojedinih lidera albanske manjine s juga Srbije ocene neki naši visoki državni činovnici i političari. Za mene je takav neodgovorni oportunizam za Srbiju opasniji od somnabulnog bulažnjenja bivših terorista o slobodi koju Albanci, kao potomci antičkih Ilira, čekaju još od poraza kraljice Teute u borbi s Rimljanima. Ne treba gubiti iz vida činjenicu da je „velika Albanija“ u smislu teritorijalno-nacionalnog albanskog kontinuuma (Albanija – zapadna Makedonija – Kosovo), s poroznim granicama i tendencijom puzećeg širenja na susedne oblasti, već uobličena. Nije presudno hoće li se ona ikada zvanično konstituisati kao država svih Albanaca. Postojaće ne postojeći.
Čini se da Srbija decenijama unazad gubi diplomatsku i propagandno – obaveštajnu bitku sa stranim službama. Možete li da ocenite, budući da ste predavač na Akademiji za bezbednost i diplomatiju, ima li Srbija kadar za budućnost kada su diplomatija i bezbednost u pitanju?
Ne osećam se pozvanim da celovito procenjujem učinak naše diplomatije i bezbednosnih službi. Ne mislim, međutim, da su srpski diplomatski, bezbednosni i obaveštajni kadrovi zaostajali za stranim službama i da su, kako kažete, s njima gubili bitke, pogotovo u vreme postojanja Jugoslavije. Raspad federacije teško je pogodio sve ove sektore i oni se, prvenstveno usled kolebanja, promenljivosti i nepredvidljivosti političkog ambijenta, još nisu potpuno oporavili i stabilizovali. U uslovima u kojima je prevrtljiva politika, kako reče Radovan Bigović, postala naša nova metafizika, nije lako uspostaviti skladno i dugoročno osmišljeno funkcionisanje sistema koji podrazumevaju kontinuitet, dugoročno planiranje i plansko izgrađivanje kadrova. U mladoj Akademiji za diplomatiju i bezbednost prepoznao sam visokoškolsku instituciju koja u ovom pogledu obećava i koja svojim originalnim programom objedinjava akademski obično neprirodno razdvajane, a životno neodvojive dimenzije diplomatskog i bezbednosnog. Zato sam se rado odazvao pozivu da se na njoj uključim u nastavu s predmetima koji problematizuju odnos između religije i politike.
</div>
<div id="politika">
Nemamo nameru da se branimo
Projekat preseljenja institucija koji su započeli Mlađan Dinkić, njegova stranka i ministarstvo (reč je za sada o četiri grada – Zaječaru, Nišu, Kragujevcu i Užicu) sačekale su kritike da je reč o političkom projektu u cilju što boljeg plasmana URS-a na sledećim izborima. One su posebno žestoke od LDP-a poslednjih dana. Čime se u G17 plus brane od ovakvih optužbi?
– Nemamo nameru da se branimo od tih napada – kaže Vlajko Senić, funkcioner G17 plus. – Samo radimo svoj posao i sigurno je da ćemo nastaviti i u narednom periodu da ga radimo još intenzivnije. Dekoncentracija je samo prvi korak u regionalizaciji i mislim da je to prvi važan i simboličan korak koji će otvoriti prostor ozbiljnoj regionalizaciji u Srbiji.
U obrazloženju ovog projekta navodi se da će preseljenje institucija pomoći devastiranim gradovima u koje se te institucije sele. Kako?
Važno je da pre svega izmestimo centre odlučivanja iz jednog grada, iz Beograda. Činjenica da se mnoge važne institucije polako sele iz Beograda govore o našoj nameri da te institucije budu bliže građanima, da država bude bliže svojim građanima i na taj način pokuša da reši njihove probleme.
A da li će, recimo, zapošljavanje nekoliko desetina ljudi u ta četiri grada moći da opravda eventualno „maltretiranje“ ljudi koji, recimo, sa krajnjeg severa moraju da dođu u Užice ili Zaječar?
Nema maltretiranja ljudi. U svakoj normalnoj zemlji, a Srbija to jeste, ako želite da radite neki dobar posao, ne znači da vam je garantovano da taj posao radite u glavnom gradu. Naša tendencija nije da ljudi putuju iz jednog grada u drugi, nego da ljudi iz različitih gradova rade u državnim institucijama.
Ali, možda je onima koji moraju da dođu poslom u te institucije ipak bilo jednostavnije da dolaze u Beograd?
U eri Interneta i modernih komunikacija nadam se da će u Srbiji biti sve manje potrebe da ljudi fizički budu u nekakvim državnim institucijama da bi rešavali svoje probleme. A ljudi koji su putovali do Beograda često su se žalili da bi bilo bolje da se ta institucija nalazi na nekom mestu bliže njihovom prebivalištu i mestu rada. Svaka institucija se izmešta prema nekoj logici. Agencija za osiguranje i finansiranje izvoza je u Užicu jer je to region koji ima izuzetno visok stepen izvoza. Agencija za zapošljavanje u Kragujevcu, koji se od grada propasti i visoke nezaposlenosti pretvara u industrijski centar Srbije. Agencija za regionalni razvoj u Zaječaru – kao slika da regionalni razvoj podrazumeva uključivanje svih regiona u odlučivanje...
Dakle, Vi tvrdite da su upravo to razlozi za, konkretno, preseljenje u Kragujevac i Zaječar, a ne to što su čelni ljudi u tim gradovima vaši koalicioni partneri u URS-u?
Pa evo, u Užicu je AOFI. Nemamo tamo nekog koalicionog partnera koji bi bio razlog da Agencija bude tamo. Naš pristup je veoma otvoren, otvoreni smo za sve druge druge predloge koji su bolji i koji mogu da unaprede našu ideju. Ali kritika koja nije mala i koja stiže ovih dana je samo dokaz da se radi o jednoj veoma ozbiljnoj temi i mi smo zadovoljni što smo među prvima u Srbiji i, rekao bih, prvi na najkonkretniji način otvorili pitanje regionalizacije Srbije.

Od preseljenja institucija profitira samo G17 plus
Ovim preseljenjem nekih državnih institucija ništa se ne dobija, osim poneki glas za poslodavca – G17 plus. Bilbordi Ujedinjenih regiona širom Srbije već danas podsećaju ljude ko im je dao ili obećao posao, kaže Nataša Mićić, potpredsednica Liberalno-demokratske partije, objašnjavajući zašto njena stranka poslednjih dana oštro kritikuje projekat dekoncentracije institucija koji sprovodi Ministarstvo ekonomije i regionalnog razvoja Mlađana Dinkića.
Čime to konkretno potkrepljujete?
Užičani su, recimo, do sada morali da idu u Beograd po papire potrebne za izvoz, a sada to više neće morati da rade. Ali, zato bi sada svi ostali izvoznici morali da dolaze u Užice, prema kojem vodi očajna komunikaciona infrastruktura. Više bi se namučili nego dok su dolazili iz Vranja ili Subotice u Beograd. Zato se sada prave filijale i nove skupe ispostave. Međutim, ta dodatna radna mesta u administraciji moraće da plate svi poreski obveznici. Nije li bolje da se sve to radi putem jedinih komunikacija koje nekako funkcionišu, putem Interneta. Zar nismo doneli Zakon o elektronskom potpisu?
Zar ne mislite da građani Niša, Kragujevca, Zaječara, Užica ili nekog drugog grada zaslužuju neku važnu državnu instituciju u svom „dvorištu“?
Građani u unutrašnjosti zaslužuju konkretna prava, a ne šaltere. Zaslužuju bolje puteve, železnicu, bazene, ustanove kulture, aerodrome, mostove, obilaznice, čist vazduh, moderne škole...
Dinkić je bar učinio nešto konkretno, prvi korak, u toj priči o decentralizaciji koju sve partije podržavaju, ali niko ništa ne preduzima. 
Prvi korak je vraćanje imovine opštinama, a onda fiskalna decentralizacija. To je preskočio. Sve dok opštine ne dobiju veću slobodu u odlučivanju i gazdovanje nad svojom imovinom ništa se neće promeniti. Da je reč o iskrenoj politici, onda bi kao vlada već odavno skupštini predložili zakone o decentralizaciji. Mi bismo to podržali.
Ako je tako kao što kažete, po čemu je Dinkić, u tom slučaju, drugačiji od nekih drugih funkcionera koji sa državnih pozicija rade u korist svojih stranaka? Ili LDP, iz nekog razloga, ima G17 plus i Dinkića za specijalnu „metu“? 
Nemamo ništa protiv te partije. I nije u tom besciljnom trošenju para pomenuta stranka nikakav izuzetak. Svoju budućnost LDP ne gradi na populizmu. Mi ne bismo koristili pozicije u koaliciji da bismo, kada recimo upravljamo sredstvima Ministarstva za rad i socijalna pitanja, osnovali fiktivnu socijal-demokratsku stranku, kao što je to uradio Ljajić. I ne bismo finansirali poslove po želji nekog člana opštinskog odbora, već one koji su neophodni. Sigurna sam da bi se od do sada bačenih para mogao isfinansirati bar jedan kapitalni projekat. Na primer čuveni Koridor 11. 
Ono malo što možemo da uradimo kao deo vlasti u nekoliko gradova pokazuje način drugačijeg rada. Gradski sekretari i članovi veća u Beogradu uspešno obavljaju poslove, ali mi nismo na jeftin način stranački koristili nijedan uspeh. Nama je normalno da je preduzeće za koje smo preuzeli odgovornost, recimo „Beograd put”, od gubitka od milijardu dinara u 2008, efikasnošću rada i manjim cenama u narednoj godini ostvarilo veliku dobit koja je uplaćena u budžet.

Niš u sedištu EU zajedno s Vojvodinom
Niš – Zvanična potvrda da je grad Niš učinio prve korake za otvaranje svoje kancelarije u sedištu Evropske unije u Briselu iznenadile su mnoge u Srbiji, ali i samom gradu. Odmah je pokrenuto više pitanja od onih kako će, iz kojih izvora i na koji način grad obezbediti sredstva za plaćanje prostora i svog predstavnika u Briselu, pa sve do takvih da li će se to i kako isplatiti. Gradonačelnik Niša mr Miloš Simonović je za „Politiku“ objasnio pre kako se došlo na ideju za ovaj potez:
– Ovo nije ništa ni novo, ni iznenađujuće, kako se pokušava da predstavi. Nebrojeno je sličnih primera u prošlosti. Mnoge evropske zemlje, koje su sada članice, a pre toga bile kandidati za učlanjenje u Uniju, na isti način otvarale su predstavništva svojih država, ali i regija i velikih gradova u Briselu. Upravo je to i za nas u Nišu, Kragujevcu i Novom Sadu bila polazna osnova za korak koji smo učinili – rekao nam je Simonović.
Niš ima odličnu saradnju s pokrajinskim vlastima Vojvodine i na početku će kancelarija ovog grada u sedištu EU biti u sklopu predstavništva pokrajine, kaže Simonović. I posle toga, kada kancelarija počne da radi samostalno grad neće imati nikakve troškove:
– To će biti privremeno i verujem rešenje za veoma kratak period. Ovo kažem jer smo već od Asocijacije lokalnih agencija za demokratiju ALDA, čiji je Niš jedan od osnivača, dobili obećanje da će nam veoma brzo biti obezbeđen i ustupljen prostor za predstavništvo u Briselu, i to potpuno besplatno. Znači, grad i njegov budžet neće imati nikakve troškove oko zakupa prostora i plaćanja dažbina za njega. Isto tako preko LEDIB-a, Programa vlade Danske za podršku ekonomskog razvoja Nišavskog okruga biće obezbeđena sredstva za troškove našeg predstavnika. Na kraju mi već imamo i vrlo povoljno rešenje oko tog predstavnika, koji nije nepoznat, još manje misteriozan. U Briselu već živi naša sugrađanka, Nišlijka, koja radi u „Observeru“ i koja ima svoj stan, tako da ni za njen smeštaj nećemo plaćati ništa.
Kakve efekte očekujete od budućeg predstavništva grada u sedištu EU?
– Veoma je značajno što mi otvaramo kancelariju u Briselu zbog svog grada, ali mnogo više zbog cele južne i jugoistočne Srbije. Kao centar velikog regiona u kojem živi oko dva i po miliona stanovnika imamo značajnu ulogu i ogromnu obavezu da pokrenemo sve akcije, inicijative i ideje za izlazak ovog dela zemlje iz krize. Najviše zbog toga se i nadamo dobrim i pravim rezultatima u saradnji sa organima EU.
Da li već imate direktne kontakte s Briselom?
– Svakako. Zahvaljujući dobroj saradnji i korisnim kontaktima sa predstavnicima Portugalije u Srbiji i u organima EU nalazimo se na dobrom putu da dobijemo značajnu pomoć za grad i ceo ovaj kraj Srbije kod pretpristupnih fondova Evrope za 2011. i 2012. godinu namenjenih zemljama kandidatima za članstvo u Evropskoj uniji. Činjenica je koju niko ne može da ospori da će naš predstavnik u Evropskoj uniji, na samom izvoru u Briselu lakše dolaziti do pravih i dobrih informacija, biti bliži projektima i inicijativama, ali i pomenutim fondovima. Naravno, i lakše će predstaviti potencijale Niša i celog ovog dela Srbije, tako da uopšte ne sumnjamo da će otvaranje kancelarije Niša biti od velike koristi i posebne važnosti – rekao je na kraju za „Politiku“ gradonačelnik Niša mr Miloš Simonović.

Lange: Dijalog Prištine i Beograda nakon izbora
Predstavnik generalnog direktora Evropske komisije za proširenje Dirk Lange izjavio je u Ljubljani da očekuje da će dijalog Beograda i Prištine početi posle izbora na Kosovu i formiranja nove kosovske vlade i naglasio važnost unapređenja regionalne saradnje.
Lange je u izjavi novinarima u Ljubljani naglasio važnost daljeg unapređenja regionalne saradnje na Balkanu, koja nije važna samo za proces evropskih integracija, nego i za razvoj regiona.
Lange je rekao da odnosi Beograda i Prištine ne pomažu razvoju saradnje u regionu.
On je pozdravio zajedničku rezolucije Srbije i EU, usvojenu u Generalnoj skupštini Ujedinjenih nacija, koja otvara mogućnost dijaloga Beograda i Prištine.
Unija je spremna da pomogne olakšavanju dijaloga Beograda i Prištine, naglasio je Lange.
Podsećajući da je nedavno Savet ministara doneo odluku o prosleđivanju kandidature Srbije za članstvo u Uniji, Lange je rekao da Evropska unija radi na pripremi pitanja koja će vrlo brzo biti prosleđena Srbiji.
Lange je ponovio stav Brisela da je saradnja sa Tribunalom u Hagu ključna za dalji nastavak pregovora Srbije za članstvo u EU.
Govoreći o Kosovu, Lange je rekao da je ovo bila važna godina za približavanje Kosova članstvu u EU.
Važan je zaključak Međunarnog suda pravde da kosovskom deklaracijom o nezavisnosti nije prekršeno međunardono pravo, rekao je Lange.

Grubješić: Nismo razmatrali rekonstrukciju vlade
Potpredsednica G17 plus Suzana Grubješić izjavila je da se u vladajućoj koaliciji do sada nije razmatrala mogućnost rekonstrukcije Vlade Srbije, ali da je njena stranka spremna da razgovara sa koalicionim partnerima na tu temu, iako smatra da u vladi ne treba praviti drastične izmene.
 „Time je trebalo da se bavimo pre nego što je vlada sastavljena, a to znači da bude mala, jevtina, efikasna, da ne bude sa ovoliko ministarstava, sa ovoliko resora. Ali, sada ovo sve što pričam zvuči kao naknadna pamet. Pošto to nije urađeno, u poslednjoj godini mandata nekakvi radikalni rezovi mislim da nisu izvesni”, rekla je Grubješić u intervjuu Tanjugu.
Ona je dodala da je stranka G17 plus spremna, ukoliko se javi potreba za tim, da učestvuje u razgovorima u kojima bi se utvrdilo postoji li potreba za reksonstrukcijom vlade, odnosno smanjenjem broja ministarstava ili promenom nekih ministara.
Komentarišući nedavnu ocenu predsednika Srbije i lidera Demokratske stranke Borisa Tadića da Vlada Srbije ponekad deluje nekoherentno, Grubješić je rekla da katkad u vladi postoje problemi u koordinaciji i komunikaciji, ali da se svakako ne može govoriti o lošoj saradnji u izvršnoj vlasti.
„Tu je premijer koji bi trebalo da, kao kapetan broda koji se zove vlada, stalno održava tu vrstu koordinacije i komunikacije među različitim strankama. Problema ima i od toga ne treba bežati, ali to nije ništa dramatično, i u svim koalicionim vladama se tako nešto dešava”, kazala je Grubješić.

Alžir ohrabruje dijalog Beograda i Prištine
Alžir se zalaže za princip poštovanja međunarodnih zakona i međunarodnog prava i ohrabruje početak dijaloga Beograda i Prištine u cilju uzajamno prihvatljivog rešenja, izjavio je ambasador Alžira u Beogradu Abdelkader Mesdua.
„Moja zemlja je podržala poštovanje suvereniteta i teritorijalnog integriteta Srbije po pitanju Kosova. Alžir ohrabruje početak dijaloga Prištine i Beograda u cilju nalaženja uzajamno prihvatljivog rešenja, kako bi taj problem bio rešen u skladu sa odredbama rezolucije usvojene na Generalnoj Skupštini Ujedinjenih Nacija 9. septembra 2010”, rekao je ambasador Mesdua u intervjuu Tanjugu.
Govoreći povodom proslave Nacionalnog praznika Alžira, Dana revolucije kada je počeo ustanak za oslobođenje od francuskog kolonijalizma, Mesdua je podsetio da je nekadašnja Jugoslavija bila prva evropska zemlja koja je iskazala hrabrost da prizna privremenu vladu Republike Alžir.
Ambasador Mesdua je istakao da su odnosi njegove zemlje i Srbije, prožeti uzajamnim prijateljstvom i poštovanjem. Ekonomske veze dve države, međutim, znatno su oslabile u poslednje dve decenije usled tranzicije kroz koju prolaze obe zemlje, ali Mesdoua smatra da postoji volja da ti odnosi budu obnovljeni, podstaknuti i unapređeni.
Zasedanja Mešovite komisije za saradnju novembra 2009, poseta delegacije ministara i više srpskih privrednika Alžiru ovog marta, održavanje privrednog foruma tim povodom, kao i učešće Srbije na Međunarodnom sajmu grada Alžira u junu, posle 20 godina prekida, deo su želje za napretkom i obnovom ekonomske saradnje, ukazao je ambasador. Otuda je ambasador Mesdua veliki optimista u pitanju razvoja buduće saradnje Alžira i Srbije.
</div>
<div id="vesti">
„Tranzicija” za Avganistan
Vašington – Obamina vlada i njeni NATO saveznici će do kraja nedelje saopštiti da je u Avganistanu postignut dovoljan napredak da bi do proleća počelo prepuštanje pojedinih delova zemlje lokalnoj vojsci i policiji, znatno ranije nego što će, u julu, početi povlačenje američkih trupa.
Ovo otkriva „Vašington post” pozivajući se na neimenovane američke i evropske funkcionere, upućene u pripreme NATO samita u Lisabonu, na kome će, idućeg petka i subote, glavni posao biti usvajanje novog strateškog koncepta vojnog saveza sa 28 članica.
Samitu će, po prvi put, prisustvovati i jedan šef ruske države: dolazak predsednika Medvedeva na skup lidera zapadne alijanske će, prema najavama, doneti „novo razumevanje” između Rusije, kao neslednice Sovjetskog Saveza, i zapadnog pakta osnovanog prvensteno zato da parira „sovjetskoj pretnji”.
Avganistan, kao prva kopnena operacija NATO u istoriji (njegov prvi rat je bio bombardovanje SR Jugoslavije 1999.), biće druga po važnosti tačka dnevnog reda, s obzirom na činjenicu da su partneri Amerike u tom ratu započetom još 2001, nestrpljivi da tamo ili radikalno smanje svoj angažman, ili se, u odstustvu bilo kakve podrške javnog mnjenja kod kuće za ovaj rat, potpuno povuku.
Ono što će, prema američkom listu, biti obelodanjeno u Lisabonu, to je početak „tranzicije”, što podrazumeva da će povlačenje početi, ali da strane trupe neće odmah otići. Zadati rok za tako nešto je tek 2014, pod uslovom da u međuvremenu sve bude teklo po planu.
U Avganistanu je danas oko 100.000 američkih i 40.000 savezničkih vojnika, iz 50 zemalja, od kojih nisu sve NATO članice, poput bivših jugoslovenenskih republika Makedonije i Crne Gore.
Ovako „elastična” poruka – o istovremenom povlačenju i ostajanju – treba, kako se ovde ocenjuje, da zadovolji sve: da smiri saveznike ali i da talibanima uputi poruku da ne žure da proglase sopstvenu pobedu, jer se rat nastavlja, iako iz Avganistana sve češće stižu vesti o tome da NATO trupe pružaju zaštitu pobunjeničkim vođama prilikom njihovih putovanja u Kabul na, zasad preliminarne, mirovne pregovore sa predstavnicima vlade predsednika Hamida Karzaija.
U Beloj kući će, inače, idućeg meseca početi novo „strateško razmatranje” situacije na avganistanskom frontu, godinu dana pošto je odlučeno da se, slanjem dodatnih 30.000 vojnika, pojača ratni angažman. Kako se najavljuje, general Dejvid Petreus će tom prilikom izvestiti u napretku koji je postignut, i koje se pre svega odnosi na likvidaciju značajnog dela talibanskog vođstva, stabilizaciju prilika na jugu Avganistana, jačanje lokalnih bezbednosnih snaga i pomirenje sa jednim delom pobunjenika.
Drugi međutim vide nešto drugačiju sliku prilika u „grobnici imperija”: da su talibani ojačali i da realnog napretka nema, niti ima uslova da se postigne. Kakvu ćete sliku o ratu dobiti zavisi od toga „za koji se deo slona držite”, navodi „Vašington post” reči jednog funkcionera američkih obaveštajnih službi. Na vojnom terenu ima izvesnih uspeha, ali u drugim oblastima situacija je mnogo komplikovanija, navodi ovaj funkcioner, sasvim sigurno dobro upućen u avganistanske prilike.
Vođama NATO će na skupu u Lisabonu svakom slučaju biti predočena detaljna slika avganistanskog rata – učiniće to lično general Petraus – a samit će doneti „političku odluku” o početku „tranzicije”, dok će njena razrada zavisiti od konkretne situacije na terenu.
Uprkos tome, očigledno je da je zapadni savez, posle devet godina ratovanja, zaključio da mu nema drugog izlaza – nego da počne da traži izlaz.
</div>
<div id="kolumna">
Od Čeke do FSB-a
Bio je vreo avgustovski dan i gospodin Pol Fišer izašao je u sumrak iz svoje skromne fotografske radnjice na Menhetnu, u Njujorku, da bi kupio prvo večernje izdanje „Njujork tajmsa“. Dao je klincu, uličnom kolporteru kvoter, metalni novčić od 25 centi. Gospodin Fišer je bio umoran i posle mnogo godina pažnja mu je na trenutak popustila.
Platio je novine ne običnim kvoterom, već kvoterom koji je imao sićušnu rupicu. Kada je ulični kolporter kod kuće prebrojavao pazar primetio je tu rupicu, stavio je u nju iglu i pomakao zadnju stranu novčića. Kad tamo, u novčiću je bio mikrofilm, a kolporterova sestra bila je verena za agenta Ef-Bi-Aja. Tako je „pao“ najčuveniji sovjetski špijun u SAD, pukovnik Abel, koji je bio glavni rezident sovjetske obaveštajne službe za SAD i Kanadu još od pedesetih godina prošlog veka.
Pre toga, za vreme Drugog svetskog rata, pukovnik Abel bio je glavni sovjetski špijun u vrhu nacističkog Trećeg rajha. Moskvi je slao najdragocenije informacije iz Berlina. Nije bio poznat kao Rikard Zorge ili Kim Filbi, ali je bio jednako zaslužan za sovjetsku obaveštajnu službu, ako ne i više od ove dvojice. Kada je Ef-Bi-Aj u Njujorku uhapsio pukovnika Abela, sve komšije su bile zaprepašćene, on je godinama bio mirni i tihi stanovnik male uličice na Menhetnu. Uvek ljubazan i uvek spreman da nekoj baki pomogne na stepenicama. Imao je američke dokumente, identitet jednog umrlog Amerikanca koji nije imao nikoga od rodbine. Klasična „maskirovka“ sovjetskih obaveštajnih službi.
Pukovnik Abel kasnije je zamenjen za američkog pilota Gerija Pauersa, čiji je špijunski avion U-2 oboren iznad Sverdlovska početkom šezdesetih godina prošlog veka. Zamena je obavljena na tradicionalnom mestu razmene špijuna za vreme hladnog rata, na Glinike mostu u podeljenom Berlinu. Abel je odlikovan najvišim sovjetskim odlikovanjima.
Slučaj pukovnika Abela najkonkretnija je potvrda donekle različitih stilova špijunaže, zapadne, odnosno američke, i sovjetske, odnosno ruske. Naime, američki obaveštajni sistem više koristi tehnička sredstva i metode prikupljanja informacije dok su Sovjeti, odnosno Rusi, više oslonjeni na ljudske kapacitete u tom poslu. Ta razlika nije tako oštra i menja se s vremena na vreme, zavisno od napretka tehnike i tehnologije u obe zemlje, ali zavisi i od političkih odnosa između SAD i Rusije. No, da su Rusi godinama svoje uspehe na planu špijunaže temeljili, pre svega, na ljudskom faktoru, to je činjenica. Abel, Zorge i Filbi tri su sovjetska obaveštajca koji su upravo svojim individualnim sposobnostima obeležili jednu političku epohu. Niko pre njih i niko posle njih nije imao takve rezultate. Abel je iz Berlina javio Moskvi dan kada će Nemačka napasti Sovjetski Savez, Zorge je iz Tokija javio Moskvi da Japan neće napasti Sovjetski Savez, a Kim Filbi je punih 20 godina obaveštavao Moskvu o britanskim i američkim državnim tajnama.
Od Feliksa Džeržinskog, osnivača Čeke, sovjetske tajne policije, do generala armije Vladimira Krjučkova, poslednjeg šefa KGB-a, sovjetski obaveštajno-bezbednosni sistem krasila je visoka profesionalnost i motivacija njegovih ljudi. Posle Oktobarske revolucije KPSS je svoje najbolje kadrove, prekaljene u ilegalnom delovanju protiv carizma, slala u obaveštajno-bezbednosne službe, od Čeke, GRU-a, NKVD-a, do KGB-a današnjeg FSB-a. Kasnije, kada se formirala nova politička elita, rad u tim službama postao je manje privlačan, atraktivnije je bilo raditi u diplomatiji, spoljnoj trgovini ili biti istaknuti državni umetnik.
U Sovjetskom Savezu je postojala posebna akademija za školovanje kadrova za obaveštajno-bezbednosne službe. Bazično školovanje je trajalo četiri godine, ali su ruske tajne službe do kadrova dolazile i izborom ljudi s drugih, „civilnih“, fakulteta.
Odsek za SAD i Kanadu na akademiji imao je studije amerikanistike, a posebno je proučavao američku istoriju, politički sistem SAD, američku kulturu, masmedije, film, privredni i pravni sistem SAD...
Posle toga, najbolji kadrovi su, po pravilu, slati i raspoređivani na poslove u Velikoj Britaniji i u SAD. Nova generacija sovjetskih obaveštajaca ušla je u elitne poslovne i sportsko-rekreativne klubove na zapadu i u visokom stilu dolazila do potrebnih informacija.U KGB-u su dobro naučili lekciju da prosečan Amerikanac smatra novac utehom za sve vrste životnih nevolja i jedinim sredstvom slobode i nezavisnosti.
Gledajući unazad, ruske obaveštajne službe u SAD danas verovatno nisu ono što su bile KGB i GRU u SAD tamo daleke 1980, 1981. i 1982. godine. Jer, to je bilo vreme najvećeg prodora sovjetskih obaveštajnih službi na prostoru zapada. Godinama je vrhove CIA mučila dilema ima li KGB svog čoveka u vrhu CIA. Može se pretpostaviti da ta dilema traje i danas.Tu dilemu Amerikancima nisu mogli da razreše ni sovjetski obaveštajci-prebezi, Levčenko, Jurčenko, Kuzičkin, iako su oni svojim informacijama doveli do nekoliko slučajeva velikog otkazivanja gostoprimstva brojnim sovjetskim diplomatama na zapadu sredinom osamdsetih godina prošlog veka.
Naime, samo je Francuska u martu 1986. godine proterala 47 sovjetskih diplomata, od glavnog sovjetskog rezidenta u Francuskoj Nikolaja Četverikova, njegovog zamenika Grigorija Koripanova, do šefa linije političke špijunaže tada u Francuskoj, Vitalija Judenka. Među proteranima diplomatama bilo je i pet pripadnika vojne službe GRU.
Sovjetske diplomate u to vreme hladnog rata proterivali su i Britanci i Amerikanci. Naravno, Moskva je uvek reagovala reciprocitetom, ali ne uvek brojčano jednako. Ipak, ostao je utisak da je Sovjetski Savez u propagandnoj sferi obaveštajnog rada izgubio neke bitke, jer je zapad mnogo bolje medijski iskoristio spektakularna proterivanja sovjetskih diplomata.
Raspadom Sovjetskog Saveza, Rusija je nasledila sve sovjetske obaveštajno-bezbednosne službe, iako je KGB nominalno ukinut. Najveći broj pripadnika tih službi ostao je i dalje na svojim radnim mestima, jer reformatori nisu ni imali ambicije da menjaju nešto u tom sektoru, a nije bilo ni dovoljno dobrih kadrovskih alternativa. Drugi je razlog to što su operativci KGB-a jedini znali stanje i status sovjetske obaveštajne službe u svetu, u šta su bile uložene milijarde dolara i više decenija raznih kombinacija. Radi se, pre svega o agentima na vrlo osetljivim mestima i funkcijama u inostranstvu, koji su poznavali samo visoke šefove KGB-a i bili su školovani i obučeni da ne kontaktiraju s nekim novim došljacima iz Moskve. Vojna obaveštajna služba GRU ostala je nedirnuta, štaviše, ona je još ojačala jer ta služba drži pod kontrolom sve ruske izviđačko-špijunske satelite u svemiru, što je od strateškog značaja za Rusiju.
Inače, po raspadu Sovjetskog Saveza deo sovjetske, odnosno ruske obaveštajne mreže u inostranstvu bio je „zamrznut“, neki agenti godinama su čekali da na njihove adrese pokuca operativac kojeg su poznavali, ili osoba koja zna šifru za raspoznavanje. Zapravo, u proteklih desetak godina ruska špijunaža bila je više defanzivna nego ofanzivna.
Zato je i zanimljiv trenutak kada su Amerikanci odlučili da „pokupe“ u SAD ruski špijunski tim od 11 članova, kojeg su navodno pratili deset godina. I koji, navodno, po nekim američkim ocenama, za tih deset godina skoro da ništa nije ni uradio po pitanju obaveštajnog posla za račun Moskve.
O špijunaži se uvek više govori kada se pojača globalna napetost u svetu, jer je izvesni nivo špijunaže međusobno uvek tolerisan. Zašto je onda Vašington baš nedavno odlučio da otkrije i protera ruske obaveštajce sa teritorije SAD? Je li to razbuktavanje novog obaveštajnog rata ili relikt prošlosti? Čuvena je fotografija sa sednice Saveta bezbednosti UN početkom šezdesetih godina prošlog veka – američki ambasador u UN drži u rukama veliki američki grb i besno pokazuje na oči orla u tom grbu. Sa strane se smejulji sovjetski ambasador, dok se predsedavajući sednice Saveta bezbednosti u tom sazivu, jugoslovenski ambasador u UN, jedva suzdržava da se i on ne smeje. Naime, Sovjeti su poklonili američkoj ambasadi u Moskvi američki grb, a u očima orla na tom grbu bile su instalirane superprecizne kamere, koje su radile svoj posao duže vreme...
Dakle, najmanje su tri razloga zašto su Amerikanci, odnosno šefovi američkih tajnih službi, odlučili da nedavno otkriju ruske špijune na teritoriji SAD: da pokažu Obami i Medvedevu, dva dana posle njihovog samita u SAD, kako stvari u američko-ruskim odnosima nisu baš tako idealne, da se pokuša nova i dodatna diskreditacija ruske obaveštajne zajednice, a kroz to i diskreditacija ličnosti Vladimira Putina gde se javnost na zapadu stalno podseća da je Putin nekada bio pripadnik KGB-a, i da se istovremeno prikriju sopstvene obaveštajne operacije koje upravo traju. Naravno, proterivanjem diplomata i onih koji nemaju taj status, a bave se špijunažom, stvaraju se teškoće ruskim službama, koje na isti ili sličan posao moraju sada da šalju nove ljude i povezuju obaveštajnu mrežu, ili deo mreže, koja je načeta, ili razbijena.
Ako je tačno da je sav materijal koji je Džulijan Asanž, pokretač „Vikiliksa“ na svetskoj komunikacijskoj mreži, putem koje je objavio oko 400.000 stranica dokumenata na kojima je pečat „strogo poverljivo“ (a ti dokumenti govore o delovanju američke vojske i NATO-a u Avganistanu), dat još pre nekoliko meseci redakcijama „Njujork tajmsa“, „Gardijana“ i „Špigla“, onda je vrlo zanimljivo kako je upravo u isto vreme kada su te redakcije dobile taj „zapaljivi“ materijal, da ga prouče i kasnije objave, otkrivena i pohapšena mreža ruskih špijuna u SAD?
Puka vremenska koincidencija? U tim poslovima toga nema, nema slučajnosti. Mnogo pre nego su te tri redakcije dobile materijal sa oznakom „strogo poverljivo“ sve nadležne američke službe znale su za to. I smišljao se odgovarajući potez koji bi mogao barem u javnosti da amortizuje moguće objavljivanje nezgodnih stvari. Ruska lepotica Ana Čepmen i njeni drugari samo su „kolateralna šteta“ u velikoj globalnoj obaveštajnoj igri Amerike i Rusije. Nju i njene kolege otkucao je, po otkriću ruskog lista „Komersant“, šef odeljenja koje se bavilo upravo Amerikom. Kao nekada  kada je pukovnik Oleg Penkovski radio u odelenju GRU koje se bavilo takođe Amerikom, a on je, zapravo, radio za SAD. Otkriven je i streljan.
Špijunaža je igra koja traje i koja nikada i nije prestajala. Postoji otkako je sveta.
</div>
<div id="vesti">
Nemačka zabrinuta zbog priliva azilanata
BON – Sve veći broj građana Srbije i Makedonije, prvenstveno Roma, koristi bezvizni režim kako bi došli u Nemačku i zatražili azil, a nemačke vlasti su zabrinute jer uskoro počinje primena vizne liberalizacije za građane Bosne i Hercegovine i Albanije, piše nemačka štampa.
Broj zahteva za azil državljana Srbije i Makedonije u Nemačkoj neprestano se povećava, posle ukidanja viza tim državama krajem 2009, objavila je nemačka medijska kuća „Dojče vele”.
DW prenosi pisanje najvećeg nemačkog političkog magazina „Špigel”, da je zahteva za azil državljana Srbije u julu bilo 129, a u septembru čak 800, dok je u istom periodu, broj azilanata iz Makedonije povećao sa 107 na 521.
Uglavnom je reč o građanima romske nacionalnosti dve zemlje, koji podnose zahtev za politički azil.
Iz Srbije i Makedonije u prvih devet meseci ove godine u Nemačku je stiglo 3000 građana koji su podneli zahteve za dobijanje dozvole boravka na osnovu azila.
Ovakve zahteve nemačke vlasti po pravilu odbijaju kao neosnovane.
DW podseća da je nedavno u Beogradu ministarka za evropska pitanja u vladi Bavarske Emilija Miler, zatražila od ministra unutrašnjih poslova Srbije Ivice Dačića da zaustavi talas azilanata.
Ministri unutrašnjih poslova nemačkih saveznih pokrajina strahuju da bi mogao da usledi pojačan priliv osoba romske nacionalnosti sa jugoistoka Evrope, a smeštajni objekti su već sada pretrpani.
Nemačka policija je, osim toga, zabeležila porast stope kriminaliteta.
Eksperti strahuju da bi problem mogao da se pogorša kada na snagu stupi bezvizni režim za BiH i Albaniju, a nemački ministar unutrašnjih poslova Tomas de Mezjer tvrdi da će situacija biti pomno praćena.
Ministri unutrašnjih poslova saveznih pokrajina i savezni ministar de Mezjer raspravljaće naredne sedmice u Hamburgu o prilivu azilanata iz jugoistočne Evrope.
DW piše da probleme sa azilantima nemaju samo vlasti u Nemačkoj, već je sličan trend zabeležen i u Švedskoj, Belgiji, Holandiji i Austriji.
</div>
  </body>
 </text>
</TEI>