<TEI version="3.3.0" xmlns="http://www.tei-c.org/ns/1.0">
 <teiHeader>
  <fileDesc>
   <titleStmt>
    <title>Politika 2021-12-14</title>
   </titleStmt>
   <publicationStmt>
    <p></p>
   </publicationStmt>
   <sourceDesc>
    <p>https://www.politika.rs/sr/articles/archive/2021/12/14/page:1?url=</p>
   </sourceDesc>
  </fileDesc>
 </teiHeader>
 <text>
  <body>
    <div id="gastronomija">
Čaj od đumbira
Potrebno je:

đumbir svež ili u prahu
limun
med

Vrh izdanka dobro oprati i oguliti (guljenje nije nužno, jer je kora đumbira hranljiva). Naribati jednu supenu kašiku đumbira ili ga iseckati na tanke komadiće. U šoljicu staviti naseckani đumbir i preliti ga sa 2 dl kipuće vode. Pričekati pet minuta, zatim procediti i odvojiti đumbir od čaja. Po želji dodati limun i med.
    </div>
    <div id="zdravlje">
Infarkt srca je posledica višegodišnjeg nezdravog života
Dugi niz godina bolesti srca i krvnih sudova predstavljaju vodeći uzrok umiranja u Srbiji. Od ukupnog broja preminulih za čak 47,3 odsto su odgovorne kardiovaskularne bolesti. Prema podacima zvaničnih registara u Srbiji, od akutnog infarkta miokarda i nestabilne angine pektoris svakodnevno se leče 63 osobe, dok čak 13 premine. Žene češće umiru zbog srčanih problema (53,7 odsto) u odnosu na muškarce (46,3 odsto), koji češće obolevaju.


Dr Marina Ostojić (Foto: lična arhiva)


Kako ističe dr Marina Ostojić, kardiolog u Univerzitetskom kliničkom centru Srbije, ohrabrujući je podatak da se poslednjih godina beleži pad stope smrtnosti od ishemijskih bolesti srca za 12,8 odsto, dok je evidentiran znatan porast stope umiranja od bolesti uzrokovanih povišenim arterijskim krvnim pritiskom.
Veliki problem za naše građane predstavlja infarkt srca.
– Akutni infarkt miokarda (srčani udar) predstavlja oštećenje i izumiranje ćelija srčanog mišića (kardiomiocita), koje nastaje zbog poremećaja cirkulacije, najčešće usled pucanja aterosklerotskog plaka na čijem mestu dolazi do zapušenja krvnog suda. Osoba sa infarktom oseća jak, produžen bol u grudima, praćen mučninom, preznojavanjem i strahom od iznenadne bliske smrti. Najčešće infarktu miokarda prethodi višegodišnji nezdrav stil života, pušenje, prekomerna telesna težina i neregulisane vrednosti masnoća. Takođe, mogu postojati blaži simptomi u vidu zamaranja pri većem naporu koji se često pripisuju slabijoj kondiciji. Takve osobe su samo naizgled zdrave i ukoliko se jave na preventivni kardiološki pregled, ustanoviće im se povišen kardiovaskularni rizik – ističe dr Ostojić.
Nakon infarkta miokarda neophodno je da pacijent redovno uzima propisane lekove, ali i da redovno ide na kardiološke kontrole na kojima se obavlja procena i dalja korekcija svih kardiovaskularnih faktora rizika na koje možemo da utičemo, kao što su: prestanak pušenja cigareta (uključujući elektronske), regulacija telesne težine, promena ishrane, kontrola vrednosti šećera u krvi i redovna umerena fizička aktivnost.
– Osnovna terapija podrazumeva doživotnu primenu barem tri do četiri leka i njihovo redovno uzimanje koje nekada može biti veliko opterećenje za bolesnika. Terapija zavisi od načina lečenja infarkta (da li je bolesnik dobio stentove ili ne), da li već leči hipertenziju ili se u međuvremenu razvila i srčana slabost. Ukoliko postoji još neko hronično oboljenje, broj lekova se znatno povećava. Ishrana svih kardiovaskularnih bolesnika mora da bude balansirana, da sadrži širok spektar namirnica sa dosta biljnih vlakana uz adekvatan unos tečnosti. Ne savetuje se uzimanje namirnica s rafinisanim šećerima i zasićenim mastima, kao ni prekomerna upotreba alkohola i energetskih napitaka – napominje dr Ostojić.
Fizička aktivnost je jako važna za vraćanje kondicije nakon infarkta miokarda. Svim osobama nakon infarkta se savetuje kardiološki vođena fizička rehabilitacija. Testovima opterećenjem se može na individualnom nivou proceniti i savetovati dalji stepen fizičke aktivnosti i vrsta sporta kojim se osoba sa ishemijskom bolešću srca može baviti. Takođe, izuzetno je važno da pacijent dobije dozvolu kardiologa pre započinjanja bavljenja sportom. Primer rizične fizičke aktivnosti je rekreativno bavljenje sportom sredovečnog, umereno gojaznog pušača s povišenim masnoćama koji dva do tri puta nedeljno igra fudbal ili košarku.
– Važno je slušati svoje telo i na vreme primetiti promenu tolerancije fizičkog opterećenja. Kada je penjanje na drugi sprat problem, kada takav stepen napora izaziva kratak dah i potrebu za odmorom, vreme je za kardiološki pregled koji podrazumeva laboratorijski skrining, ultrazvuk srca i test fizičkim opterećenjem. Tokom pandemije veliki broj bolesnika se nakon preležane kovid infekcije (bez obzira na težinu same infekcije i način lečenja) žali na produžen zamor i malaksalost. Tada je neophodno uraditi kardiološki pregled i ultrazvuk srca – navodi dr Ostojić.
Naša sagovornica kaže da je svakodnevna dugotrajna izloženost stresu dobro poznat kardiovaskularni faktor rizika koji može uzrokovati progresiju ateroskleroze i razvoj infarkta miokarda. Stres treba izbegavati, a ukoliko to nije moguće, savetuje se promena radnog mesta. Kardiolog može savetovati poštedu od veće fizičke aktivnosti i preporučiti odlazak u prevremenu penziju, a odluku o tome donose specijalisti medicine rada.
– Kada osoba doživi infarkt miokarda, svrstava se u populaciju s poznatom aterosklerotskom bolešću, što je odmah klasifikuje u grupu s povišenim rizikom za nove ishemijske događaje. Da bi se smanjio rizik od napretka ateroskleroze, pored redovnog uzimanja propisanih lekova, potrebna je striktna kontrola svih faktora rizika na koje možemo uticati – smatra dr Ostojić.
Veoma je važno prepoznati i brzo reagovati na bol u grudima, upozorava ona. Kada se infarkt ne prepozna i ne leči na vreme, za sobom ostavlja ožiljak na srcu, što vodi ka mnogobrojnim komplikacijama i skraćenju životnog veka. Nakon infarkta miokarda, pored pojave novih epizoda bola, pacijent se može žaliti na gušenje, nemogućnost ležanja na ravnom uzglavlju, uz pojavu oticanja potkolenica, što je znak nastanka srčane slabosti. Nekada se može javiti osećaj nepravilnog ili ubrzanog rada srca, što sugeriše pojavu aritmija koje su uzrokovane nastankom ožiljka srca na mestu infarkta miokarda.
– Svim osobama koje prebole infarkt miokarda savetuje se redovno kardiološko praćenje. Obično se prva kontrola zakazuje u prva tri meseca od akutnog događaja, a dalje u zavisnosti od simptoma, stepena oštećenja srčanog mišića i uspešnosti sprovedenih metoda lečenja u samom infarktu. Nakon prve godine od infarkta dovoljne su jednogodišnje kardiološke kontrole na kojima se analizira EKG, laboratorija, procenjuju kardiovaskularni faktori rizika i po potrebi radi ultrazvuk srca i testovi opterećenjem – zaključila je naša sagovornica.

Fajzerov lek štiti 90 odsto od hospitalizacije i smrtnog ishoda
NjUJORK – Kompanija Fajzer saopštila je danas da je konačna analiza pokazala da je antikovid lek efikasan gotovo 90 odsto u sprečavanju hospitalizacija i smrtnih ishoda kod visokorizičnih pacijenata, a najnoviji laboratorijski podaci pokazuju da je lek održao takvu efikasnost i protiv soja omikron.
Američki proizvođač lekova rekao je prošlog meseca da je lek efikasan oko 89 odsto u sprečavanju hospitalizacija ili smrtnih ishoda, na osnovu uzorka od 1.200 ljudi, dok su današnji podaci izvučeni na osnovu dodatnih 1.000 ljudi, preneo je Rojters.
Niko tokom kliničkog testiranja ko je dobio Fajzerov lek nije umro, u poređenju sa 12 smrtnih slučajeva kod osoba koje su dobile placebo.
Fajzerov lek se uzima na svakih 12 sati, pet dana nakon prvih simptoma, a ukoliko se odobri, prodavaće se pod imenom Pakslovid, javlja Tanjug.
Njujorška kompanija je takođe pokazala preliminarne podatke drugog kliničkog testa, koji ukazuju da je lečenje smanjilo hospitalizaciju za oko 70 odsto kod 600 odraslih osoba.
Američka vlada je već obezbedila 10 miliona doza Fajzerovog leka, za 5,29 milijardi dolara.
    </div>
    <div id="kolumna">
Kovid 19 i otpor vakcinisanju
U mnogim zemljama postoji otpor vakcinisanju. Naučnici, posebno imunolozi i epidemiolozi, nastoje da suzbiju širenje zaraznih bolesti, a farmakolozi pokušavaju da pronađu lekove. Naš organizam poseduje imunološki sistem odbrane koji je veoma kompleksan, ali on je već skroz proučen. To saznanje pomaže da se vodi uspešna borba protiv raznih bolesti. Od kraja Drugog svetskog rata u svetu se pojavilo oko 400 raznih zaraznih agenasa, ali je njihovo širenje redovno zaustavljano. Danas avioni prevoze milione putnika godišnje, što omogućava lakše širenje zaraznih agenasa. Neke mere koje stručnjaci preduzimaju postale su poznate svima, čak i onima koji su površno pratili širenje virusa korona koji izaziva kovid 19. Stariji stanovnici Srbije dobro pamte „izuzetno uspešnu organizaciju suzbijanja epidemije velikih boginja”, kako navode američki epidemiolozi-posmatrači.
Smrtni slučajevi usled kovida 19 su brojni u gerijatrijskom dobu. Kad su pronađene vakcine i kad je u nekim državama vakcinisano više od 80 odsto odraslih stanovnika, virus se našao u krizi, otežano mu je širenje. Ovih dana su otkrivena i dva leka koji će sprečiti teška oštećenja kod inficiranih. Da je procenat vakcinisanih bio još veći i vakcinisanje brže, virus bi imao manju šansu da stvara brojne varijante, pogotovo one koje olakšavaju širenje.
Znam porodice u kojima su izgubili voljenu osobu koja se nije vakcinisala jer su mlađi članovi bili protivnici vakcinisanja. Nisu protivnici vakcinisanja samo pseudointelektualci, među njima se sreću i obrazovani pojedinci, mnoštvo studenata i poneki lekar. Imunološke procese dobro poznaju samo vrhunski stručnjaci, pa nije čudo što se poneki lekar nađe među protivnicima vakcinisanja, jer mnogi od njih slabo poznaju tu medicinsku oblast, ali njihov stav pomaže protivnicima vakcinisanja. Razlozi protivnika cepljenju su mnogobrojni, od straha da je vakcina štetna, tj. da je namerno programirana da se cepljenom ošteti DNK, do mišljenja da virus ne postoji. Pre mesec dana student me je pitao: „Zar vi verujete da taj virus postoji?”, a nakon petnaestak dana je odveo svoju nevakcinisanu majku u kovid bolnicu. Drugom studentu je u kovid bolnici preminuo otac.
Ako protivnici vakcinisanja smatraju da je opasnost od cepljenja velika, zašto onda sedaju u automobile, voze bicikle, skijaju, bave se opasnim sportom (boks, fudbal, bob, sankanje, rvanje i drugi) ili puše? To su daleko opasniji postupci od vakcinisanja. Od pušenja će u Srbiji pre vremena umreti oko milion stanovnika (JBUON, 2021; Atina). Kod nas puši oko 37 odsto muškaraca i 31 odsto žena starijih od 15 godina. Nažalost, procenat pušača među studentima medicine je skoro isti, a na nekim fakultetima i veći. Verovatnoća da neko oboli od karcinoma pluća kod pušača je 22 puta veća, a te opasnosti se retko koji pušač plaši.
Strah od štetnih efekata vakcine nije razlog za izbegavanje cepljenja. Mahom je reč o otporu ljudi prema naredbi vlasti na bilo kojem nivou – država, preduzeće, univerzitet ili poslodavac. Reč je o prisilnoj promeni lagodnog života, mnogi zahtevaju status kvo, tj. udoban mir. Ovde navodim odnos studenata na dva strana univerziteta prema cepljenju. U Austriji, naša zemljakinja je dobila dopis iz rektorata da ne može da pohađa studije jer nije cepljena. Takvu odluku dobili su svi studenti koji odbijaju vakcinisanje. Porodica u Srbiji se uznemirila, tako sam i saznao za tu odluku. Međutim, zbog masovnog protesta, univerzitet je promenio odluku. U SAD znam studentkinju druge godine. Njen univerzitet je objavio: „Ko želi da se cepi učestvovaće u redovnoj nastavi, a ko neće da se vakciniše pratiće nastavu putem interneta”. Svi su se cepili. U Americi studije nisu besplatne, prosečan godišnji trošak je veći od 30.000 dolara i većina studenata podiže kredit; zato studenti nisu rizikovali da ponavljaju godinu. Ovi podaci ukazuju da je pristup studenata cepljenju i preduzetim merama univerziteta u svetu različit.
Poznato je da studenti nisu životno ugroženi ovim virusom, ali su njegovi prenosioci – u gradu, prodavnicama, javnom transportu, kao i u kontaktu s kolegama slabog imuniteta. Studenti protivnici vakcinisanja smatraju da im vlast ne može zapovedati – neće da se „pokoravaju”. Pitamo se gde je solidarnost, mahom sa starijima od 65 godina, koji najviše plaćaju za takvu nemarnost. Vremena se menjaju, baš onako kako je to Đura Jakšić zabeležio u pesmi „Otac i sin” i dobro je što svaka nova generacija većinom živi mnogo bolje od prethodne, ali nije lepo da mladi zaborave ko im je stvorio bolje životne uslove.
Prof. dr Rajko Igić,
autor knjige „Osnovi gerijatrije”

Šahovski savez je zaslužio pomoć države
Nama šahistima, malim i velikim, drago je kad predsednik Aleksandar Vučić u svojim govorima i obraćanju novinarima neke probleme tumači šahovskim terminima. Sem toga, zna se da voli šah i rado ga igra kad ima vremena.
Drago nam je što je jedan od državnika koji spada u plejadu svetskih političara koji su voleli i cenili šahovsku igru, kao što su bili Fridrih Veliki, Napoleon, engleska kraljica Elizabeta, švedski kralj Karlo 12, Abraham Linkoln, Vudro Vilson, Teodor Ruzvelt, Josip Broz Tito, Fidel Kastro i drugi, do Vladimira Putina.
U Srbiji se ne mogu zaboraviti velikani šaha kao što su bili Bora Kostić, Svetozar Gligorić, Bora Ivkov, Milunka Lazarević, Alisa Marić i još mnogi drugi. Jedno vreme naš šah je bio pri vrhu u svetu, a onda se srozao do niskih grana. Tek nedavno na prvenstvu Evrope naše reprezentacije vratile su srpski šah u društvo deset najboljih reprezentacija Starog kontinenta.
Tim povodom, kad se očekivalo da će Vlada Srbije pospešiti dalji razvoj našeg šaha, neverovatno je da ga nema među 16 sportskih saveza koje Vlada Srbije novčano stimuliše za dalji napredak. Taj propust se verovatno ne bi dogodio da je predsednik Vučić bio u komisiji koja je određivala koga treba pomoći. Nadajmo se da šahovska skazaljka na satu još nije pala u cajtnotu.
Šahovski savez je zaslužio da dobije pomoć iz više razloga. Pre svega da se pomogne daljem napredovanju mladih talenata koji su se pojavili u poslednje vreme, da se afirmiše akcija uvođenja šaha u škole, da se pospeši trenerska organizacija, kao i da se pomogne akcija pisanja istorije šaha u Srbiji.
Jovan Vuković,
Nova Pazova

Zaboravljena istočna Srbija
Istočna Srbija kao turistička destinacija nije do kraja iskorišćena. Ako pođemo od Dunava na jug, imamo nekoliko veoma značajnih arheoloških lokaliteta kao što je Viminacijum – veoma značajan rimski grad, Gamzigrad – carska palata, nepoznati Timakus Minus – sedište provincije iz 1. veka (prva iskopavanja obavljena su 1909. godine, a nastavljena tek 1975), gde su iskopavanja sada spora i mala.
O Dunavu u tom delu Srbije ne treba pisati – treba ga videti. Taj turistički potencijal je potpuno zanemaren. Tvrđava Fetislam – sada obnovljena, Trajanova tabla i njegov most. Dalje ka jugu nalaze se prirodni fenomen Vratna – kameni most – kod Brze Palanke, Borsko jezero, u čijoj blizini postoji zapušten aerodrom, Brestovačka banja.
U Negotinu postoji Hajduk Veljkova barutana, kao i manastir Bukovo koji je podigao kralj Milutin u 14. veku. U Gamzigradskoj Banji nalazi se hidrocentrala izgrađena 1909. godine, koja još radi. U Knjaževcu postoji lekoviti izvor (Banjica) za koji se u javnosti malo zna, a na koji meštani i žitelji okolnih mesta redovno dolaze.
Možemo da nabrajamo i dalje. Rtanj – planina koju posećuju oni koji traže odmor i čist vazduh, ali i oni koji veruju da će tamo naći vanzemaljce. Na putu za Staru planinu, u Donjoj Kamenici, nalazi se crkva iz 14. veka.
Do ovih mesta ima nekoliko puteva, manje-više dobrih. Vozovi ne idu (iako je to jedna od prvih pruga napravljenih u Srbiji) jer rekonstrukcija železnice nikako da se završi. Iz Niša postoji odličan magistralni put, koji je skoro obnovljen i uredno se održava. To je trenutno jedina veza s Knjaževcem.
Od Knjaževca do Zaječara put je bio veoma loš, a sada se potpuno prepravlja. Radovi su se otegli. Trebalo je da budu završeni jesenas, ali su produženi do leta sledeće godine. Međutim, onaj ko mora sada da ide tim putem, može da proceni da neće biti gotovi ni tada. Nekada je trebalo 30–40 minuta da se taj put pređe, a sad više od sata.
Ovaj put vodi ka Staroj planini pa se nastavlja posle Knjaževca. I taj deo rade, a kada će da završe – ne zna se. Kad je reč o putu ka Staroj planini, može se postaviti i pitanje puta preko Aleksinca i Sokobanje. Znam da žitelji odavno traže da se napravi dobar izlaz s auto-puta, obilaznica oko Aleksinca, i dobar put do banje. Od Sokobanje do Knjaževca put je loš.
Sedamdesetih godina prošlog veka razmatrana je ideja o Timočkoj magistrali, koja bi iz Niša išla preko Knjaževca, Zaječara ka Negotinu i brani na Dunavu. Tako bi se znatno skratio put ka Rumuniji za one iz pravca Niša.
Za razvoj nekog kraja potrebne su dobre saobraćajnice. A istočna Srbija je potpuno zaboravljena – nema puteva, nema vozova, nema novih fabrika.
Toliko je nevidljiva da čak i u dnevniku, kada prikazuju prognozu vremena, na karti nema gradova u istočnoj Srbiji.
Goran Jelenković,
Novi Beograd

Zaustavno vreme
Oni koji vole fudbal, posebno stariji gledaoci, sa setom se sećaju legendarnih utakmica reprezentacije i klubova koje su prenošene na televiziji.
Kada je Karasi postigao gol na meču s Grčkom uz glas Vladana Stojakovića „provukao” se poklič jednog navijača „ima boga”, zbog čega je čuveni Vladanko morao da piše izjavu jer u Titovom vremenu ta reč na televiziji bila je zabranjena.
I danas nam u ušima odzvanja glas Madena Delića i njegove rečenice „ljudi, da li je ovo moguće”, „kuda Simoviću”, „Radanović, Radanović”, izgovorene na utakmici s Bugarskom u Splitu. U legendu su ušli u golovi Katalinskog na Vald stadionu protiv Španije, Džajićev u meču s Englezima u Rimu, Piksijevi, takođe, protiv Španaca, ali i neponovljivo „nebo se otvorilo” Milojka Pantića u Zvezdinom pohodu ka Bariju.
U vreme ovih događaja mogli smo da gledamo samo jedan televizijski program, a ovakve utakmice danima su iščekivane i predstavljale su pravu atrakciju i uživanje.
A danas s desetina ekrana prosto smo bombardovani prenosima fudbala sa svih meridijana.
Dešava se da u jednom danu televizijski gledalac s daljinskim upravljačem u ruci, ako je dokon i ne zna šta će sa sobom, može naizmenično da gleda više od 30 utakmica.
I sada ima dramatičnih mečeva, sjajnih golova, driblinga, pravih majstorija, ali se stiče utisak da sadašnji TV komentatori nisu na nivou svojih prethodnika.
Vladan Stojaković, Mladen Delić, Milorad Đurković, Božo Sušec, Petar Lazović, Boris Mutić, Sead Hadžijahić, Zoran Popovski, Milojko Pantić ili Zvonko Mihajlovski imali su, svako na svoj način, autentični šarm i stil, plenili su svojim načinom kako su prenosili atmosferu s prepunih stadiona.
Svi oni su razumeli i voleli fudbal. Ozbiljno su se pripremali za prenose, gledali treninge, razgovarali s trenerima i igračima. U početku komentatori su bili blizu klupa, pa su često mogli i da čuju šta treneri traže od svojih igrača, imali su svoje „insajdere” u klubovima koji su im odavali male tajne koje su oni saopštavali gledaocima tokom prenosa.
Ruku na srce, i sada na kablovskim kanalima ima vrlo dobrih komentatora, ali većina koristi podatke s interneta.
Ne možete ih često videti na stadionima, a prava je retkost da zalutaju na neki trening, na utakmice omladinskih selekcija ili nižerazrednih liga. A baš tu se peče zanat i stiče iskustvo.
Uglavnom se javljaju iz udobnih „gluvih soba” sa stotinama nepotrebnih informacija i podataka koji se, najčešće, odnose na privatni život fudbalera.
Nažalost, ima i onih kojima nedostaje elementarna pismenost pa tako jedan uporno godinama govori „zaostavno vreme”, misleći na period za nadoknadu vremena posle isteka regularnog toka utakmice.
Uvek sam se pitao da li na RTS-u ima lektora ili nekog dobronamernog kolege koji može da mu kaže da jedino vreme ne može da stane.
Ali, izgleda da nema: on uporno ponavlja tu besmislenu i rogobatnu rečenicu.
Do svetskog prvenstva u Kataru ostalo je oko godinu dana.
Za njih su pripreme već počele, a TV gledaoci s pravom očekuju da i TV komentatori budu na nivou Piksijevih izabranika.
(Autor je novinar)
 






Prilozi objavljeni u rubrici „Pogledi” odražavaju stavove autora, ne uvek i uređivačku politiku lista

Politika praznih gestova
Ovo nije tekst o Janku Baljku. Ovo je tekst o praznom gestu kao simptomu političke nemaštovitosti.
Užasnut imenovanjem Suzane Vasiljević za članicu Saveta Fakulteta dramskih umetnosti, Janko Baljak je pre nekoliko dana gromoglasno podneo ostavku — kako „Danas” kaže u svom naslovu – „na FDU”.
I kako to nalažu srpska tradicija i opozicioni običaji, skoči „Tviter” na noge lagane, pa poče da vedri i oblači o ovom „svetlom primeru hrabrosti”, o tome kako „u ovoj zemlji još ima dostojanstvenih ljudi sa kičmom” i „ličnim integritetom”, i kako je Baljkov gest ni manje ni više nego „dokaz neuništivih moralnih vrednosti pravog srpskog intelektualca”. Što reče akademik Teodorović: „Profesor Janko Baljak je upravo održao najznačajniji čas u životu svojim studentima.”
Mutatis mutandis: dok na njega pucaju fašisti, Janko i dalje drži čas.
Ja, istina, ne znam na osnovu čega je Baljak zaključio da je imenovanje Vučićeve savetnice za medije afirmacija cenzure na jednoj moralno bezgrešnoj instituciji kakva je FDU – valjda zato što, od kada Suzana Vasiljević sedi u Upravnom odboru Beogradske filharmonije, svaki koncert počinje kolopletom srpskih narodnih igara „Vučiću, legendo”, koju je, po Mokranjčevim nedovršenim rukovetima, kompletirao i za simfonijski orkestar aranžirao lično Aleksandar Vulin.
Ispostaviće se, međutim, da me je „Danas” prilično nasankao pompeznim naslovom o ostavci „na FDU”. Iako nespreman da deli isti prostor sa aždajom Grdanom, Baljak ipak nije dao ostavku na mesto profesora FDU, kako je to novinski naslov sugerisao. Nije se, dakle, odrekao ni plate ni stalnog angažmana, nego je preko „Fejsbuka” odustao od volontiranja u Senatu Univerziteta umetnosti i Umetničkom veću FDU, telima koje nemaju ama baš nikakve veze sa onim u kome će sedeti gospođa Vasiljević.
E, sad, da se razumemo. Ja uopšte ne smatram da je Janko Baljak trebalo da napusti FDU. Svaki čovek, pa i moralna gromada kao što je Baljak, ima prava da radi i zarađuje.
Ali u kojoj paralelnoj realnosti je Baljkova objava na „Fejsu” oličenje hrabrosti, integriteta i nesalomive kičme „pravog srpskog intelektualca”? Zašto se u srpskom medijskom prostoru politika praznih gestova s društvenih mreža redovno uzdiže na pijedestal herojske žrtve? I zar ne bi bilo lepo kada bismo na nivou javnog diskursa, jednom zasvagda, uspeli da mentalno razlučimo rađanje miševa od trešenja gora?
(Autor je direktor Digitalne istraživačke infrastrukture za umetnost i humanistiku)
 
Prilozi objavljeni u rubrici „Pogledi” odražavaju stavove autora, ne uvek i uređivačku politiku lista
    </div>
    <div id="sport">
Bivši vozači različito o poslednjem krugu u Abu Dabiju
Neverovatno i veoma kontroverzno finale donelo je Holanđaninu Maksu Ferstapenu prvu titulu u Formuli 1, što je izazvalo brojne reakcije bivših vozača.
Ferstapen je titulu osvojio pošto je u poslednjem krugu trke za Veliku nagradu Abu Dabija, poslednje u sezoni, prestigao sedmostrukog šampiona, vozača Mercedesa Luisa Hamiltona. Prethodno je na stazu, pet krugova pre kraja, izašlo sigurnosno vozilo nakon udesa Nikolasa Latifija u Vilijamsu.
Dva ishoda su bila moguća - ako bi se trka nastavila, Holanđanin bi imao prednost pri ponovnom startu (zbog novih guma), ako bi se završila iza sigurnosnog vozila, bez mogućnosti preticanja, to bi bilo dobro za Engleza.
Svaki tim je branio svoje interese u radio komunikaciji sa direktorom trke Majklom Masijem, koji je bio zadužen za tu odluku.
„Gledajući unazad, da li su mogli da bolje urade posao? Da. Da li nešto kontroverzno dogodilo? Da“, rekao je bivši škotski vozač Dejvid Kultard.
Francuz Alen Prost je istakao da razume tvrdnje Mercedesa, koji je posle trke uložio dve žalbe koje su odbijene.
„Mi protestujemo zbog upravljanja sigurnosnim vozilom. To je dodatna kontroverza, to nam nije trebalo jer je grešku napravila sportska vlast“, rekao je Prost.
Na Tviteru se oglasio i Dejmon Hil.
„To je novi način vođenja sporta gde direktor trke može da donosi ove ad hok odluke. Previše se naginje ga tome - pogodi šta ću sada da uradim“, naveo je Hil.
Među bivšim vozačima bilo je i onih koji su pozvali na razumevanje.
„Majkl Masi želi da se trkaju, ne želi da odlučuje o ishodu svetskog šampionata. Zaista je nezgodno, ali videli smo trkanje na kraju“, rekao je Britanac Dženson Baton.
Za malo saosećanja molio je i Niko Rozberg.
„Ceo svet ga gleda i on mora da odluči za 15 sekundi. Poslednji je krug poslednje trke šampionata, situacija sa najvećim pritiskom. Njegova odluka nam je pružila divan trenutak i neverovatno finale“, rekao je Rozberg.
Za Nemca je jedina problematična tačka to što šefovi timova komuniciraju sa šefom trke i tako utiču na njegove odluke.
„U fudbalu se to ne radi“, zaključio je Rozberg.

Na korak od podviga
Posle sjajnih partija i pobeda nad Zenitom u gostima i Olimpijakosom, malo je nedostajalo da košarkaši Crvene zvezde sruše i lidera. Provukla se Barselona u grotlu dvorane „Aleksandar Nikolić“, ali ni najveća podrška ove sezone, ni dlanovi najboljeg svetskog tenisera Novaka Đokovića i njegovog kolege i prijatelja Vaseka Pospišila, nisu pomogli „crveno-belima“ da dođu do podviga. U odbrani su učinili skoro sve, za 19 poena su „skratili“ najefikasniji evroligaški tim u odnosu na prosek iz prethodne tri utakmice, ali izdao ih je šut, praktično iz svih pozicija. Ubacili su samo tri „trojke“ iz 20 pokušaja (15 odsto), a protivnik devet iz 18, promašili čak devet slobodnih bacanja i ko zna koliko „zicera“.
Ipak, imali su šansu da Barseloni nanesu treći poraz i prekinu seriju od pet poraza u međusobnim duelima. Dva puta su se vraćali iz dvocifrenog minusa, dobili dve četvrtine, želeli pobedu i izgarali do kraja, ali ipak su presudila dva loša kratka perioda u prvoj i trećoj deonici. Ušli su u duel sa previše respekta, što je donelo nervozu u napadu i nesmotrenost u odbrani. Promašili su četiri prva napada, a potom i Mitrović dva slobodna bacanja. Fokus je bio na najboljem igraču gostiju Mirotiću, ali to su iskoristili Martinez i Šanli i sa tri „trojke“ doneli svom timu plus 11, već u šestom minutu.
Ulazak Ivanovića umesto Voltersa promenio je ritam igre, a Mitrović ušao u seriju koševa. Početkom druge deonice Cirbes je odigrao sjajnu minijaturu. Nemački centar je pokupio skoro sve lopte pod svojim košem, odbrana je bila zaključana, a serijom 7-0 domaćin se vratio u utakmicu. Više od četiri minuta igrači Barselone nisu poentirali, a Volters je pogodio prvu „trojku“ posle šest timskih promašaja, za prvo vođstvo. Mogla je Zvezda na odmor da ode sa mnogo boljim rezultatom, ali nastavljena je serija promašaja i najlakših šuteva s penala. Koliko je srpski i regionalni prvak bio dobar u defanzivi, pokazuje i podatak da gostima nisu dali ni jedan šut za tri, izuzimajući Mirotićev pokušaj na isteku četvrtine.
U najavi je bila još jedna neizvesna završnica, ali već posle par minuta u trećoj nije tako izgledalo. Kao hladan tuš došle su tri vezane „trojke“ Barselone, dve  Laprovitole i Hejsa-Dejvisa. Taj prvi udar zaustavio je sjajni Kalinić solo tačkom (11 poena u četvrtini), za 44:47, a zatim je još u dva navrata pukla odbrana, pa su Šmits i Hejs-Dejvis pogodili za tri. Rezultat je bio primljenih čak 27 koševa i plus 12 za Katalonce pred završni deo utakmice.
Uspeli su „crveno-beli“ da se defanzivno konsoliduju, zatvorili su prilaze košu, a u napadu napali su iz reketa. Tražili su „mis-meč“ situacije, a Davidovac i Kalinić su polako topili prednost španskog prvaka. Erupciju oduševljenja na tribinama izazvala je „trojka“ odličnog Markovića, za 68:71, dva minuta pre kraja. Odbranila se Zvezda potom, odigrala sjajnu akciju, ali je Holins potpuno sam promašio šut za izjednačenje. Mirotić je na drugoj strani pogodio oba bacanja, a minut pre kraja propuštena je poslednja šansa da se rezultat preokrene. Marković je pogodio prvo bacanje, a posle promašaja lopta je ponovo došla u Zvezdin posed. Za tri je pokušao Kalinić, a posle još jednog ofanzivnog skoka i Marković, ali lopta jednostavno nije htela kroz obruč. Kjurik je „trojkom“ stavio tačku na ishod, ali „crveno-beli“ i te kako imaju za čim da žale.
Pokazalo se kakav individualni kvalitet ima Barselona, da nije samo Mirotić bauk. Hajns-Dejvis, Šansli i Šmits su iskočili iz drugog plana, a na drugoj strani ispromašivali su se Kalinić (7-1 za tri), Holins (5-1) iz igre), Ivanović (7-2) i Kuzmić (8-2), koji je sa 14 skokova (čak osam ofanzivnih), ipak dao ogroman učinak. Odmora nema, već prekosutra je novi ispit, šansa da se pobedom nad Bajernom u Beogradu, vrate osmesi na lica „crveno-belih“.
– Loše smo počeli na oba kraja terena, donosili teške odluke. Nakon toga bilo je bolje, ali su oni u trećoj četvrtini pokazali kvalitet. Na kraju smo imali priliku da napravimo iznenađenje, ali smo promašili nekoliko šuteva za tri poena. Sa boljim procentima bili bi još bliži, ali Barselona je pobedila – rekao je Zvezdin trener Dejan Radonjić.
Šarunas Jasikevičijus ocenio je da je ishod mogao da bude drugačiji.
– Baš ovo smo očekivali protiv tima koji igra ovako čvrstu odbranu i nikada se ne predaje. Imali smo i sreće jer su promašili neke otvorene šuteve na kraju, ali piše se pobeda, idemo kući zadovoljni  – istakao je trener Barselone.
Dvorana: „Aleksandar Nikolić“. Gledalaca: 6.849. Sudije: Paterniko (Italija), Vilius (Litvanija) i Koromilas (Grčka).
CRVENA ZVEZDA: Volters 11 (jedna „trojka“), Davidovac 8, Mitrović 15, Lazić, Kalinić 11 (1), Holins 2, Ivanović 4, Marković 8 (1), Kuzmić 4, Cirbes 2. Nisu igrali Lazarević i Dobrić.
BARSELONA: Dejvis 6, Eksum, Šanli 11 (1), Martoinez 6 (2), Šmits 11 (1), Hejs-Dejvis 14 (2), Oriola 2, Laprovitola 6 (2), Kjurik 8 (1), Jokubaitis 2, Mirotić 10. Nije igrao Ćećedo.

Mirotić najveća briga
Posle sedam dana boravka u Beogradu i pobede nad Olimpijakosm, potom kratkog, ali teškog izleta u Novo Mesto, košarkaši Crvene zvezde vratili su se kući i pripremaju se za dva evroligaška kola ove nedelje. Na sreću, ponovo će biti domaćini, večeras Barseleni (19 časova dvorana „Aleksandar Nikolić”) i u petak Bajernu, što je prilika da naprave pomak ka plej-of zoni, praktično na polovini takmičenja.
Utakmica protiv Krke ostaje za nauk. Uz mnogo sreće „crveno-beli” su poništili 18 poena prednosti domaćina i iskoristili poklon  njihovog trenera, koji je sekund pre kraja ušao u teren i dobio tehničku grešku, a Kalinić s linije penala pogodio za pobedu. To je dva sata kasnije dobilo još više na težini. Porazom Partizana od Cedevita Olimpije, srpski i regionalni prvak se osamio na vrhu ABA lige, pa duel sa aktuelnim finalistom i liderom Evrolige dočekuje u dobrom raspoloženju.
Ako se u obzir uzme psihološki momenat, to je jedna od najlakših utakmica. Uz Efes, Real i CSKA, Barselona je uvek kandidati za titulu, pa tako i porazi od ovih timova nekako lakše padaju. Ipak, igra i rezultat protiv Olimpijakosa, konačno kompletniji sastav (čeka se još Vajt) i uzlazna forma neće doneti mirne snove Kataloncima. Tim Šarunasa Jasikevičijusa je u novoj seriji pobeda. Krenuo je sa 6-0, potom zaređao dva poraza (Armani i Makabi), a u Beograd dolazi takođe sa 6-0. Rezultat je impozantniji ako se uzme u obzir da u svih šest poslednjih susreta nisu igrali Higins i Abrines, a na četiri nije bilo ni prvog pleja Kalatesa. To pokazuje snagu Barselone, a potvrda je da su u ovoj seriji pobeđeni CSKA i Real kod kuće i šampion Efes u Istanbulu!
Posle poraza za titulu od Efesa, redove dvostrukog osvajača Evrolige napustili su Vesterman, Hanga, Bolmaro, Ertel i Klaver, a Jasikevičijus je doveo centra Šanlija (Efes), krilo Hejsa-Dejvisa (Žalgiris), plejmejkera Laprovitolu (Real) i kombo beka Jokubaitisa (Žalgiris). Povrede spoljnih igrača primorale su ga da reaguje, pa je u prošlom kolu debitovao australijski reprezentativac Eksum, iza kog je šestogodišnje NBA iskustvo (262 utakmice za Jutu i Klivlend). Uz starosedeoce Mirotića, Dejvisa, Šmitsa, Oriolu, Kjurika, Abrinesa i Kalatesa, to je sastav koji je pokazao najviše do sada, što potvrđuju i brojke.
Paradoksalno zvuči, ali Barseleona je i najbolji napadački (1139) i najbolji odbrambeni tim (1003). Prva zvezda je najskuplji i bez sumnje najbolji igrač Evrolige Nikola Mirotić, vodeći po indeksu korisnosti (22,1 poena), drugi strelac (17,5) i najbolji „trojkaš” (52,7 odsto, 55-29). Eto i prvog i najvažnijeg  taktičkog odgovora za trenera Zvezde Dejana Radonjića, ali ima ih još i te kako. Da je fit, u koštac sa nekadašnjim NBA igračem (359 utakmica za Čikago, Nju Orleans i Milvoki), uhvatio bi se odlični defanzivac Vajt, ali Radonjić će morati da traži kombinovana rešenja. Po poziciji i visini, prvi je tu Luka Mitrović koji igra sezonu karijere, a u nekim trenucima mogao bi da pripomogne Dejan Davidovac. Možda u ulozi „flastera” bude i znatno snažniji i iskusniji Nikola Kalinić, ali to bi s većom minutažom negativno uticalo na napadačku moć „crveno-belih”.
Barselona u međusobnim susretima vodi 8-2 i dobila je pet poslednjih duela. Radonjić (skor 73-97) i Jasikevičijus (106-88) veoma dobro se poznaju, a litvanski stručnjak je uspešniji (5-2). Obojica su bili plejmejkeri, agresivna odbrana im je zaštitni znak, što pokazuje da su njihovi timovi defanzivno najbolji u ligi. Veći individualni kvalitet je na strani aktuelnog španskog prvaka, ali ukoliko „crveno-beli” ponove intenzitet i kvalitet igre protiv Olimpijakosa, uz podršku pune dvorane „Aleksandar Nikolić”, sve je moguće.
Napadačke prednosti Barselone su znatnije, a u prilog tome govori podatak da su poslednje tri utakmice dobili sa 95 koševa u proseku. Daju 13,2 poena više od Zvezde, imaju prednost od 3,7 skokova, 2,4 asistencije, za 12,4 procenta bolji šut za tri, 8,2 s linije penala i timski indeks korisnosti plus 23,1 u proseku. Domaćin za 2,1 odsto preciznije šutira za dva i prima 1,7 koš manje, ali neznatno ima bolju sveukupnu defanzivnu statistiku.
Makabi u Istanbulu
Efes – Baskonija                   18.30 č
Fenerbahče – Makabi           18.45 č
C. zvezda – Barselona           19 č
Armani – Panatinaikos      20.30 č
Real – Alba                            21 č
CSKA – Uniks                      sutra 18 č
Žalgiris – Monako              sutra 19 č
Olimpijakos – Bajern           sutra 20 č
Asvel – Zenit                        sutra 21 č
    </div>
    <div id="magazin">
Dres Bila Rasela prodat za 1,1 milion dolara
Dres koji je legendarni Vilijam Felton Rasel poznat pod nadimkom Bil nosio na poslednjoj odigranoj utakmici u finalu NBA lige 1969. godine, predvodeći Boston Seltikse koji su tada savladali Los Anđeles Lejkerse, prodat je prošlog petka za 1,1 milion dolara.
Ukupna vrednost prvih 18 od ponuđenih 429  predmeta povezanih sa Raselom i njegovom košarkaškom, a kasnije i trenerskom karijerom, koji su prodati na onlajn aukciji Kuće slavnih Boston Seltiksa održanoj u TD „Gardenu” protekle nedelje iznosi više od pet miliona dolara.

Bil Rasel prilikom dodele jednog od priznanja
Raselov prvi šampionski prsten dostigao je cenu od 705.000 dolara, dok je njegova zlatna medalja osvojena na Olimpijskim igrama 1956. godine prodata za 587.500 dolara. Pet NBA MVP trofeja takođe se našlo na ovoj aukciji, i prodato je za nešto više od 1,3 miliona dolara.
Ovaj legendarni košarkaš tokom bogate karijere osvojio je čak 11 NBA šampionata sa Boston Seltiksom za 13 godina, kao i zlatnu medalju na Olimpijskim igrama održanim u Australiji.

Zlatna medalja osvojena 1956.
U svetu košarke ovaj 208 santimetara visok sportista na poziciji centra ostao je upamćen po svojim skokovima i drugim bravurama na terenu, a kasnije i po uspešnom vođenju tima tokom karijere trenera. I danas se smatra jednim od najboljih košarkaša na planeti. Ali, Rasel nije bio aktivan samo na polju sporta, već je poznat i kao veliki borac za građanska prava. Tokom tegobnih vremena za legendarnog boksera Muhameda Alija kada mu je oduzeta titula u teškoj kategoriji jer je odbio da se uključi u Vijetnamski rat, Rasel je bio uz njega. Takođe, učestvovao je i u marševima sa Martinom Luterom mlađim boreći se za građanska prava. Iako odavno u penziji, Rasel (87) je i poslednjih godina bio veoma aktivan pomažući mladim talentima da pronađu svoje mesto na košarkaškom terenu u NBA ligi.

U Poljskoj pronađeni brojni očuvani tragovi dinosaurusa
VARŠAVA – Stotine otisaka dinosaurusa, toliko dobro očuvanih da se može videti cak i otisak kožne krljušti, pronađeno je u Poljskoj, a otkriće pruža uvid u složeni ekološki sistem na Zemlji od pre oko 200 miliona godina.
Poljski geološki istraživački institut opisao je otkriće u otvorenom rudniku gline u Borkovicama, 130 kilometara južno od Varšave, kao „riznicu fosilizovanih tragova i kostiju”, prenosi Tanjug.
„U tragovima koje su ostavili dinosaurusi možete pročitati njihovo ponašanje i navike... imamo tragove dinosaurusa koji trče, plivaju, odmaraju se ili stoje”, rekao je geolog Gžegož Nidzvedski.
Najveći pronađeni otisci pripadaju dinosaurusu mesožderu i dugi su 40 centimetara i u mnogim od njih može se videti detaljna spoljna struktura kože. Pronađeno je nekoliko stotina tragova dinosaurusa, koji predstavljaju najmanje sedam vrsta, a geolozi izražavaju uverenje da će verovatno biti pronađeno još tragova drevnih životinja.

Vazduhoplovni inženjeri i neurohirurzi nisu obavezno i pametniji
Neka zanimanja izazivaju divljenje čim se pomenu. Tako je u većini slučajeva ako govorimo o neurohirurzima ili astronautima. Ipak, rezultati jedne studije, pripadnike obe cenjene profesije ne svrstavaju u nužno pametnije od ostatka populacije, odnosno ostalih zanimanja.
 
Istraživači su zatražili od 329 vazduhoplovna inženjera i 72 neurohirurga da urade niz zadataka da bi se detaljnije upoznali sa njihovim kognitivnim mogućnostima.
Rezultati, objavljeni u Britiš Medikal Žurnal, pokazuju da se oni samo malo razlikuju od ostalih. Istraživači su objasnili, prenosi BBC, i da je njihova studija delimično sprovedena da bi se videlo koja profesija ima intelektualnu prednost. Takođe su želeli da utvrde da li su percepcije javnosti o određenim delatnostima utemeljene u stvarnosti.
Kako se predviđa da će u narednim decenijama u oba sektora biti nedovoljno kvalitetno obrazovanog kadra, istraživači su sugerisali da bi preispitivanje stereotipa moglo biti od koristi budućem zapošljavanju u naučnim oblastima.
Profesionalci iz obe grupe su procenjeni na osnovu šest kognitivnih domena korišćenjem „Velikog britanskog testa inteligencije“ koji je osmišljen na Imperijal koledžu u Londonu. Test je razmatrao oblasti kao što su radno pamćenje, pažnja i obrada emocija. Rezultati su zatim komparativno posmatrani između obe grupe, a identični podaci prethodno su prikupljeni od 18.000 osoba iz drugih delatnosti.
A šta su pokazali rezultati? Neurolozi su postigli niže rezultate u testovima pamćenja, utvrđeno je da su neurohirurzi postigli znatno veći rezultat od vazduhoplovnih inženjera u rešavanju semantičkih problema, kao što je definisanje retkih reči. U međuvremenu, vazduhoplovni inženjeri su radili bolje od svojih „rivala” kada je reč o pažnji i zadacima mentalne manipulacije poput rotiranja slika objekata u glavi.
Vazduhoplovni inženjeri nisu pokazali značajne razlike ni u jednom domenu. Neurhirurzi su, s druge strane, postigli različite rezultate u samo dve oblasti- njihova brzina rešavanja problema bila je brža, ali njihovo pamćenje je bilo sporije. Istraživači su sugerisali da je to možda zbog „brze prirode neurohirurgije”.
„Moguće je da su i neurohirurzi i inženjeri vazduhoplovstva neopravdano postavljeni na pijedestal”, navodi se zaključak u studiji.

Spasen proizvođač „Mocart kugli"
BEČ- Proizvođač originalnih Mocart kugli, kompanija „Salcburg šokolade", koja je prijavila nesolventnost, biće spasen, pošto je firma „Hajdi šokola", odlučila da je kupi.
Dve nedelje nakon što je proizvođač „Mocart kugli" prijavio stečaj zbog smanjenja prihoda usled pandemije koronavirusa, porodica Harmer, vlasnik „Salcburg šokolade" predala je svoj udeo novom investitoru.
Novi vlasnik sada mora izraditi plan sanacije, koji će morati sadržati mere racionalizacije, ali se u kompaniji nadaju da će to proći bez smanjenja zaposlenih, koji aktuelno ima 130.
Likvidnost firme je osigurana dobijenim kreditom.
Još preostaje da američki koncern „Mondelez", koji ima pravo na marku „Prave salcburške Mocart kugle", a za koji je austrijska firma proizvodila, da svoj pristanak, prenosi Tanjug.
Pandemija je teško pogodila proizvođača „Mocart kugli", i to se odrazilo na bilans u kojem se beležilo zaduženje od oko 27 miliona evra.
Inače „Hajdi šokola" je već jednom spasila jednog austrijskog proizvođača slatkiša, kompaniju „Nimec", koja proizvodi u Austriji poznate „Švedenbomben".
    </div>
    <div id="vesti">
DPS pretio vladi smenom pa odustao
Od našeg dopisnika
Podgorica – Skupština Crne Gore trebalo je juče da raspravlja o inicijativi opozicije za izglasavanje nepoverenja vladi Zdravka Krivokapića, ali je inicijator opoziva opoziciona, Demokratska partija socijalista (DPS), odustala od te inicijative.
„Povlačenje predloga opozicije za izglasavanje nepoverenja vladi je pobeda izvršne vlasti. Ova vlada može podneti ostavku jedino ako planirani budžet ne realizuje do juna naredne godine”, rekao je premijer Zdravko Krivokapić, dodajući da je ovo „pobeda građana koji žele drugačiju, zdravu i pravu Crnu Goru”.
DPS je saopštio da opozicija povlači inicijativu, „uverena da će doći do formiranja nove parlamentarne većine i da će, na taj način, biti stvorene neophodne pretpostavke za pad vlade i razrešenje predsednika Skupštine Crne Gore”.
Oni se pozivaju na najavu Demokratskog fronta (DF) da će podneti inicijativu za skraćenje mandata skupštine, saopštenu 11. decembra, nakon što je ujedinjena opozicija pokrenula proceduru izglasavanja nepoverenja vladi. Iz DPS-a kažu da bi bez odlaganja trebalo otpočeti razgovore o formiranju nove skupštinske većine.
Za crnogorskog premijera odluka DPS-a s ostatkom opozicije je dokaz njihove „neozbiljnosti koja traje već 30 godina”.
„Obećanje – ludo radovanje, to je igra ovih koji su pokušali da političkom korupcijom dobiju zlatni glas. To se ranije u Crnoj Gori dešavalo, ali ovog puta ovo je prava demokratija, u kojoj narod ne dozvoljava, pa ni poslanicima, da pomisle da treba slobodnu volju građana na izborima promeniti jer sve tri koalicije su imale jedan zadatak – da smene ovaj režim”, kazao je Krivokapić.
Novinarima je zamerio što ga ne pitaju s kim je DPS pregovarao proteklih dana i onda odgovorio: „S kim su se dogovarali, ko su ti ministri, ko su potpredsednik i premijer? Zbunili su međunarodnu zajednicu lobiranjem. Žrtvovali su 20 miliona dolara i ništa nisu uradili. Neka pokažu koliko su odgovorni, to je jedino što menja Crnu Goru, a ne odnos – ja obećam, a sve uništim”, rekao je Krivokapić.
A o lobiranju nije hteo da iznese detalje.
„Oni koji plaćaju znaju koje su lobiste uzeli i za koga oni rade. Imam informacije koje ne mogu da delim s vama, prava adresa za pitanje je DPS. Oni pregovaraju tajno kao što su čitavog života radili. Dogovaraju se s ljudima koji misle da u jednom trenutku nešto da ućare”, kazao je on.
Govoreći o skraćenju mandata skupštini, rekao je da je nezamislivo raditi bilo šta „bez izbornog zakonodavstva, tužilaštva i crnih fondova”.
„Nismo stvorili preduslove za izbore koji bi napokon pokazali pravo stanje bez ičijeg uticaja. Odbacivanje inicijative je prebacivanje lopte u tuđe dvorište. To je vrlo neozbiljna igra, ali svako može da se igra kako hoće. Voleo bih da se desi da DPS s DF-om stvori preduslove nove političke igre u Crnoj Gori, mislim da bi to bio dobitak za sve”, kazao je premijer.
Poslanik DF-a Slaven Radunović juče je u parlamentu pozvao vladajuću većinu da izađe na izbore i „još jednom osvoji vlast”. DF je predložio da vrate mandate građanima i da građani izaberu neki drugi sastav parlamenta.
Prema rečima poslanika Pokreta za promene Branka Radulovića, „Crna Gora je izgubila dan u kojem je trebalo da se razvedri”. Pozvao je i manjine da s Krivokapićem ili bez njega formiraju vlast.
Poslanik GP URA Miloš Konatar zamolio je one koji su govorili o kupovini glasova da kažu ko je pregovarao s DPS-om.
„Ako je neko nudio novac i bio spreman da ga uzme, tome nije mesto u parlamentu. Ako je neko nekoga lažno optužio ili insinuirao, ni oni ne mogu biti mirni ako svesno dovode u zabludu građane Crne Gore”, istakao je Konatar.

Hag poslao Crnoj Gori dosije o 15 osumnjičenih za teške zločine
PODGORICA - Međunarodni rezidualni mehanizam za krivične sudove, u saradnji sa EU, dostavio je vlastima Crne Gore spise predmeta u istrazi o više od 15 osumnjičenih za teške zločine, uključujući ubistvo, mučenje, seksualno ropstvo i silovanje.
U izveštaju, koji je u ponedeljak pred Savetom bezbednosti UN predstavio predsednik Mehanizma, sudija Karmel Ađius, navodi se da se nastavlja saradnja kroz zajednički projekat EU-Mehanizam koji podržava ostvarivanje unutrašnje odgovornosti za ratne zločine.
„Tokom izveštajnog perioda projekat je ostvario značajan rezultat prenošenjem na vlasti Crne Gore spise predmeta u vezi sa više od 15 osumnjičenih za koje se veruje da su odgovorni za teške zločine, uključujući ubistvo, mučenje, seksualno ropstvo i silovanje. Projekat će nastaviti da pruža pravnu i dokaznu podršku nadležnima da pokreću istrage, pripremaju optužnice i procesuiraju osumnjičene za ratne zločine”, navodi se u izveštaju, a prenosi RTCG.
Tužilac Međunarodnog reziudalnog mehanizma za krivične sudove, pravosudnog tela koje je preuzelo preostali rad dva tribunala UN za ratne zločine u Ruandi i bivšoj Jugoslaviji, Serž Bramerc obavestio je Savet bezbednosti o napretku koji je postignut u suđenima i žalbama.
Stalne članice Saveta bezbednosti UN iznele su različite stavove o ulozi i opravdanosti postojanja Međunarodnog rezidualnog mehanizma za krivične sudove. Dok su predstavnici zapadnih zemalja u potpunosti podržavali rad tog suda, Rusija je kritikovala nedostatak aktivnosti na okončanju njegovog rada.

Crnogorci sve manje veruju državnim institucijama
Gotovo polovina crnogorskih građana, ili tačnije 46, odsto smatra da se Crna Gora kreće pogrešnim putem, dok svaki četvrti ili 24,6 odsto smatra da je na pravnom putu, pokazuje najnovije istraživanje Centra za demokratiju i ljudska prava.
Po mišljenju Milene Bešić, direktorka CEDEM-a, iz ocena i stavova vidljivo je da se nastavlja trend smanjenja poverenja u institucije. To je svima signal da se pozitivne promjene u društvu, politici i na javnoj sceni moraju desiti, ocenila  je Bešić.
Prema istraživanju, najbolje ocenjeni resor je Ministarstvo finansija i socijalnog staranja, a najgore Ministarstvo pravde, ljudskih i manjinskih prava. Najbolje ocenjeni političar je predsednik Skupštine Aleksa Bečić sa prosečnom ocenom 2,5, slede predsednik Crne Gore Milo Đukanović sa ocenom 2,35 i vicepremijer Dritan Abazović sa prosečnom ocenom 2,23.
Premije Zdravko Krivokapić dobio je prosečnu ocenu 2,19.
Programski menadžer CEDEM-a Marko Pejović kazao je da 71 odsto građana podržava članstvo Crne Gore u Evropskoj uniji, 12 odsto ne podržava, a 17 odsto nema stav.
Po rečima Pejovića, 46 odsto građana smatra da je pozitivno što je Crna Gora članica NATO-a, 31 odsto ne podržava članstvo, a 23 odsto nema određeno mišljenje o tome
Ukoliko bi naredne nedelje bili održani parlamentarni izbori u Crnoj Gori, Demokratsku partiju socijalista podržalo bi 30,5 odsto građana, Demokratski front 20,4 odsto, a Demokrate 19,3 odsto, pokazalo je istraživanje Centra za demokratiju i ljudska prava. Građanski pokret URA, prema istraživanju CEDEM-a, dobio bi podršku 6,2 odsto ispitanika, dok bi za Bošnjačku stranku glasalo 6,1 odsto crnogorskih građana.
Istraživanje koje je sprovedeno od 1. do 11. decembra, na uzorku od 1.022 ispitanika, pokazuje da bi Socijaldemokratska partija dobila podršku 4,3 odsto ispitnika, a Socijalistička narodna partija 2,9 odsto građana. Istraživanje pokazauje da bi za Socijaldemokrate glasalo 2,4 odsto ispitanika. Istu podršku građana dobila bi Albanska alternativa, a Ujedinjenoj Crnoj Gori glas bi dalo dva odsto ispitanika, piše podgorički Dan.
Milena Bešić je navela da 22 odsto ispitanika smatra da su novi izbori jedino rešenje političke krize u Crnoj Gori, a 18 odsto da je rešenje postojeća vlada bez rekonstrukcije. Ona je kazala da 16,9 odsto crnogorskih građana smatra da je rešenje političke krize potpuno nova vlada, koju će formirati stranke trenutne parlamentarne većine.
Prema rečima Bešić, 10,5 odsto ispitanika smatra da je rešenje manjinska vlada uz podršku DPS-a i partnera. Kako je navela, za 3,6 odsto crnogorskih građana rešenje političke krize je manjinska vlada bez podrške DPS-a, a 29,1 odsto nema stav ili ne zna odgovor.

Novi premijer Bugarske najavljuje rešenje spora sa Skopljem za pola godine
SKOPLjE - Novi premijer Bugarske Kiril Petkov signalizirao je u intervjuu za „Fajnenssel tajms” da je Sofija spremna da stavi kraj na blokadu evropskog puta Severne Makedonije, preneli su danas makedonski mediji.
Petrov je rekao da će Severnoj Makedoniji predložiti šestomesečni rok za za prevazilaženje spora koji postoji između dve susedne zemlje.
Novoizabrani bugarski premijer, koji predvodi vladu u kojoj su četiri koaliciona partnera, rekao je da politiku Sofija želi da 100-procentno usaglasi sa politikom EU i NATO.
Petkov želi novi početak razgovora Bugarske sa Severnom Makedonijom o rešenju spornih pitanja i saradnji, prenela je Beta.
"Formiraćemo radne grupe da bi našli rešenja po pitanjima zajedničke ekonomske aktivnosti, infrastrukture, kulture i istorije", rekao je Petkov.
Bugarski premijer ne očekuje da će u prevazilaženju spora sa susedom probleme praviti partija "Postoji takav narod" šoumena Slavija Trofonova, čiji će kandidat, Teodora Genčovka, predvoditi Ministarstvo spoljnih poslova u novoj vladi.
Petkov je rekao da je PTN bila konstruktivan partner u koalicionim pregovorima, ali da će neke od primedbi te partije biti prihvaćene za razgovore sa Skopljem.
"Na primer, da u makedonskim udžbenicima Bugarska ne treba da bude nazivana fašistička", rekao je Petrov, aludirajući na bugarsku okupaciju susedne zemlje u Drugom svetskom ratu.
Sofija je početak pregovora Skoplja sa EU blokirala u decembru 2020. vetom na usvajanje Pregovaračkog okvira, uz obrazloženje da Severna Makedonija ne ispunjava bilateralni Sporazum o dobrosusedstvu i saradnji, ali i sa zahtevom da prizna "bugarske korene" makedonskog identiteta i jezika.

Krivokapić citirao Bajdena: Korupcija je kancer koji izjeda veru građana u demokratiju
PODGORICA - Crnogorski premijer Zdravko Krivokapić, čija vlada nastavlja da radi u punom kapacitetu pošto je parlamentarna opozicija odustala od izglasavanja nepoverenja, a DF nema dovoljan broj glasova za skraćenje mandata Skupštini, veruje i nada se da nema i da neće ni biti poslanika koji bi pristao na političku korupciju.
„Pokušajte da zamislite scenario u kom se juče, nakon izvojevane slobode 30. avgusta (prošle godine), u Crnoj Gori desila politička korupcija. Ko bi od poslanika parlamentarne većine bio spreman da dovede u pitanje lični integritet i ukalja porodičnu čast, koja u Crnoj Gori predstavlja svetinju? Ko bi ulazio u rizik da, kao pojedinac, izazove proteste širom države i masovnu artikulaciju nezadovoljstva zbog izneverene volje građana”, pita Krivokapić u autorskom tekstu za podgoričke Vijesti.
U protivnom, ukoliko bi se, kaže, po ko zna koji put legitimizovala politička korupcija, to bi značilo da Crnoj Gori izbori nisu potrebni. Recept bi, prema njegovim rečima, bio jasan i podrazumevajući: „Izgubili smo na izborima i nedostaje nam jedan mandat? Nema problema - kupićemo ga”.
Citirajući američkog predsednika Džozefa Bajdena da je „korupcija kancer: kancer koji izjeda veru građanina u demokratiju, i srozava instinkt za inovacije i kreativnost”, Krivokapić pita i da li bi Crna Gora posle još jedne političke korupcije ikada mogla da povrati veru građana u demokratiju.
Krivokapić tvrdi da njegova vlada, koju, kako kaže, različite političke strukture pokušavaju da uruše otkad je nastala, „prva je u crnogorskoj istoriji koja je pružila šansu upravo - mladim, inovativnim i kreativnim ljudima, da konačno pokažu sopstveno znanje i veštine.
Da, navodi, pokažu svoju ljubav prema Crnoj Gori.
„A ljubav prema Crnoj Gori se ne pokazuje tako što se ona potkrada, tako što se nameštaju i potpisuju tenderi privilegovanim pojedincima i članovima familije, tako što se arče i eksploatišu njeni resursi”, kaže Krivokapić, prenosi Tanjug.
Uveren je, kaže, da ne postoje ni pojedinac, niti poslanička grupa iz vladajuće većine, koji su zainteresovani da na uštrb sopstvene političke i krivične odgovornosti, uruše dosadašnja postignuća i reanimiraju prethodno stanje.
„Stanje u kom je Crna Gora bila država afera: Telekom, Snimak, Limenka, Abu Dabi fond, Koverta, Možura... Zemlja političkih ucena, pritisaka i partijske knjižice, u kojoj su raspirivane neprirodne podele i u kojoj su se redovno sukobljavali kriminalni klanovi”, naveo je, između ostalog, Krivokapić.

U Sloveniji potvrđen prvi slučaj omikron soja
LjUBLjANA - U Sloveniji je potvrđen prvi slučaj zaraze omikron sojem koronavirusa, izjavio je danas premijer Janez Janša rekavši da je klaster infekcija sa ovom varijantom otkriven u Ljubljani.
Slovenija se tako pridružila spisku zemalja u kojima je registrovan ovaj visoko zarazni soj, rekao je Janša u slovenackom parlamentu, prenosi STA.
U Sloveniji je u poslednja 24 sata registrovano 1.712 novih slučajeva koronavirusa, svaki treći test je bio pozitivan, a umrlo je 11 osoba, objavio je Nacionalni Institut za javno zdravlje, prenosi Tanjug.

Oprezno sa svetlećim ukrasima i grejalicama
Požari u domaćinstvima učestali su u toku zime. U nameri da ugreju svoje domove ili ih dogreju kada se radijatori ohlade, mnogi zaborave da grejalice i druge peći ugase ili nestručno njima rukuju. Dešava se i da požar izazovu neispravne instalacije koje dođu u dodir sa vodom i vlagom, ali problem mogu izazvati i dotrajali svetleći novogodišnji ukrasi, pa i oni kupljeni bez deklaracije. Zbog toga komandant Vatrogasno-spasilačke brigade Beograd Miloš Majstorović apeluje na sugrađane da u toku grejne sezone, kada je povećan broj požara sa najtežim posledicama u prestonici, ne ostavljaju bez nadzora elektrouređaje, kao i da povedu računa o starijim sugrađanima koji su u tom periodu najugroženiji.
– U toku predstojećih praznika, kao i svake godine, imamo povećan broj požara na građevinskim objektima, pre svega na stambenim, koji su uzrokovani ljudskim faktorom. Nemar, nepažnja, ponekad i namera izazivaju ove nesreće. Svi elektrouređaji koje koristimo u domaćinstvu su potencijalni izazivači, kao i otvoreni plamen. Kad tome dodamo i novogodišnje ukrase koji koriste električnu energiju, opasnost je još veća – rekao je Majstorović. On je savetovao sugrađanima da povedu računa o korišćenju ukrasa na zavesama i jelkama i naglasio da obavezno pre upotrebe provere da li su ispravni.
– Novi ukrasi trebalo bi da se kupuju u prodavnicama koje izdaju atest. A najbitnije je da sugrađani nijedan elektrouređaj, pa tako ni ukrase, ne ostavljaju bez nadzora po napuštanju prostora – objasnio je Majstorović.
Prema njegovoj oceni, nažalost u Srbiji, i ove i protekle godine povećan je broj smrtno stradalih osoba u požarima.
– Većinom su to naši stariji sugrađani. Ovog puta apelujemo na mlade da povedu računa o njima na taj način što će otkloniti sve potencijalne opasnosti koje mogu da izazovu požar, kako bi se smanjio broj smrtno stradalih – naglasio je komandant Vatrogasno-spasilačke brigade Beograd, a navodi se u saopštenju Biroa za odnose s javnošću MUP-a Srbije.

Zahtevne situacije se timski rešavaju
Pedesettrogodišnji Dragan Radovanović iz Boljevaca jedan je od junaka, običnom čoveku „nevidljivih” ljudi, koji su radili gotovo svakog minuta proteklih 36 sati kako bi grad mogao da funkcioniše normalno prvog dana radne nedelje.
Vremenske neprilike su širom prestonice prouzrokovale probleme kao što su prelomljene grane i stabla, što je zahtevalo mnogobrojne hitne intervencije. Za brzo rešavanje ovakvih nedaća bila je potrebna stručnost i iskustvo osoba koje poznaju svaki kutak grada, kao što je Radovanović, koji je na terenu i otklanjanju posledica vremenske nepogode proveo puna 22 sata.

On je u JKP „Zelenilo – Beograd” zaposlen već 33 godine. Od toga, 14 godina je na radnom mestu poslovođe u Operativnom timu za hitne intervencije. Kako kaže, nema teških, već samo zahtevnih situacija koje se timski lako rešavaju. U toku radnog veka izvršavao je neke od najtežih i najzahtevnijih zadataka poput uklanjanja posledica vremenskih nepogoda tokom zimskih i letnjih oluja, sklanjanja stabala sa vozila i objekata, prelomljenih grana, spasavanja životinja... U svom poslu i radu u JKP „Zelenilo – Beograd” uživa, a svoju hrabrost i podvige deli sa kolegama i timom za koje kaže da su porodica, na šta je najviše ponosan.

Nova stalna postavka Andrićevog spomen-muzeja
Povodom obeležavanja 60 godina od dodeljivanja Nobelove nagrade Ivi Andriću, Muzej grada Beograda upriličio je novu stalnu muzejsku postavku u piščevom spomen-muzeju i legatu na Andrićevom vencu, koju je svečano otvorila Maja Gojković, potpredsednica Vlade Republike Srbije i ministarka kulture. Ukazujući na važnost ovog prostora na kulturnoj mapi našeg grada, koje je dobilo novo ruho, ona je istakla i to da će Andrićevo nalivpero iz zaostavštine biti ustupljeno Muzeju Nobelove nagrade u Stokholmu.
Po rečima Jelene Medaković, direktorke Muzeja grada Beograda, nova postavka podrazumeva i kompletno digitalizovani muzejski materijal, koji na najbolji način prati život i stvaralaštvo i ujedno prikazuje Andrićevu zaostavštinu. Medakovićeva je uručila zahvalnice povodom uspešne rekonstrukcije Andrićevog muzeja Maji Gojković i Ivanu Karlu, gradskom sekretaru za kulturu.

Sa sinoćne svečanosti (Foto: Tanjug)

O značaju Andrićevog dela za svetsku književnost, o diplomatskoj aktivnosti našeg nobelovca i njegovom životu širom Evrope, kao i o prevodima njegovih dela na strane jezike, govorili su ovom prilikom Tomas Šib, ambasador Nemačke, Kun Adam, ambasador Belgije, Raul Bartolome Molina, ambasador Španije, i Pjer Košar, ambasador Francuske u našoj zemlji.

Dok se posao ne završi, nema stajanja
Zahvaljujući ekipama „Beogradskih elektrana”, đacima OŠ „Ratko Mitrović” u Novom Beogradu omogućen je boravak u toplim učionicama na nastavi koja se održava neometano. Ni kiša u subotu, ni sneg koji je vejao celog dana u nedelju nisu zaustavili ekipe za hitne intervencije ovog komunalnog preduzeća.
– Bilo je posebno teško za rad. Sneg nijednog trenutka nije prestao da pada. Kolege iz građevinskog sektora su nekoliko sati otkopavale teren i tada smo počeli posao. Bilo je jako naporno, sneg pada, blato i voda do kolena. Posle više od 30 godina rada u ovakvim uslovima navikao sam se na sve. Dok se posao ne završi, nema stajanja – kaže Ivan Đukanović, radnik mašinske ekipe za hitne intervencije.
Da bi jedna toplovodna cev bila zamenjena, potrebno je dosta vremena. Ona mora da bude prazna, da se ispusti voda iz nje, da jedna ekipa otkopa teren, da se cev iseče, položi druga, da se zavari, proveri i ponovo teren vrati u prvobitno stanje.
Đukanović objašnjava da je taj posao potrebno raditi nekada i više od 12 sati. Neretko se dešava da cev procuri na još nekom mestu, pa se posao ponavlja.
– Uf, koliko puta mi se desilo da u smeni od 12 sati ne stignem da završim posao. Treba da dođe kolega da me zameni i ja mu kažem da ide na drugu lokaciju jer ne idem dok ne završim. Šef se ljuti, kaže mi smena ti je završena, idi kući. Ali ja ne odustajem dok ne završim započeto, ne sklanjam se, ni ovaj bager ne može da me pomeri. Iz one rupe gledam stanare koji sve prate kroz prozor i očekuju grejanje, a ja ne mogu da ih razočaram. Većina vidi koliko se mučimo, pa nas i ne požuruju, imaju razumevanja – priča Đukanović koji za dve godine odlazi u penziju.
Ovaj radnik je i juče na terenu odradio još jednu dvanaestočasovnu smenu. I nije mu teško, kaže, za to prima platu, hrani porodicu i sve dok ga zdravlje bude služilo, on će popravljati toplovodne cevi da bi nekoj baki, detetu, osobi sa invaliditetom i ostalim sugrađanima bilo toplo u domovima.

Građani Obrenovca dobili struju i grejanje
Predsednik Opštine Obrenovac Miroslav Čučković izjavio je za RTS da je kvar na bloku A1 TENT-a Obrenovac otklonjen noćas i da su građani dobili struju i grejanje.
Direktor EPS-a Milorad Grčić izjavio je juče da je do kvara na bloku A TENT-a došlo zbog lošeg kvaliteta uglja koji je dodatno bio natopljen snegom, preneo je Tanjug.

Deo Novog Beograda i Zemuna bez grejanja zbog kvara na toplovodu
Delovi beogradskih opština Novi Beograd i Zemun od jutros su bez grejanja, zbog kvara na delu magistralnog toplovoda u Bulevaru Mihajla Pupina kod TC "Novi Beograd", saopšteno je iz JKP "Beogradske elektrane".
Kako se navodi na sajtu Beoinfo, bez grejanja su jutros u sedam sati ostali potrošači u delu blokova 11A, 11B, 11C, 9A, 9B i 8A, kao i korisnici u delu centra Zemuna i Karađorđevog trga, prenosi Beta.
Navodi se da se očekuje da će građani imati grejanje najkasnije u sredu rano ujutru.
    </div>
    <div id="kultura">
Ilustracije Lorenca Čekotija
U okviru pratećeg programa manifestacija 51. „Zlatno pero Beograda” i 16. Međunarodno bijenale ilustracije, uz podršku Ministarstva kulture, Sekretarijata za kulturu i Italijanskog kulturnog centra u Beogradu, u galeriji „Singidunum” postavljena je izložba svestranog italijanskog ilustratora Lorenca Čekotija. Postavku čine ilustracije ovog umetnika iz Rima, poznatog pod nadimkom LRNZ.
Čekoti stvara na različitim poljima vizuelne umetnosti. Učestvuje u italijanskim i međunarodnim umetničkim institucionalnim projektima, kao i u dizajniranju brendova. Režirao je animaciju dokumentarnog filma „The Dark Side Of The Sun”, dela konceptualne umetnosti nagrađivanog kratkog filma „Nostalgičar”. Upravo je objavio prvi tom strip trilogije „Geist Maschine”.
Izložba je otvorena do 25. decembra.

Umetnost ne može da menja svet
Od novih naslova trenutno pripremam ulogu Don Kihota u istoimenoj Masneovoj operi i tome se veoma radujem. Za iduću sezonu predviđen je i Verdijev „Falstaf”, trebalo bi da nastupim u naslovnoj ulozi i to me takođe neobično veseli. Bio bih lažno skroman kad ne bih rekao da se ponosim pre svega činjenicom da više od tri decenije opstajem na operskoj sceni, kaže Miodrag D. Jovanović, bariton, prvak Opere Narodnog pozorišta u Beogradu, koji na repertoaru ima oko 40 uspešno ostvarenih rola u svom fahu.
U njegovoj profesiji ključni momenat pripada Italiji, u koju je otišao kao mlad, diplomirani violinista, nastupao s tamošnjim orkestrima, a potom odlučio da školuje glas u Milanu, na Konzervatorijumu „Đuzepe Verdi”, a u Srbiju se vratio kao bariton. Magistrirao je na odseku solo pevanja, u klasi prof. Radmile Bakočević na Fakultetu muzičke umetnosti u Beogradu.
Nedavno je, uz italijanske kolege, pevao ulogu Šarplesa, američkog konzula, u Pučinijevoj operi „Madam Baterflaj”, izvedenoj u našem nacionalnom teatru, u produkciji Fondacije Pučinijevog festivala iz Tore del Laga i u saradnji sa Italijanskim institutom za kulturu. O tome kakvi su utisci o ovoj umetničkoj saradnji sa gostima iz inostranstva Miodrag D. Jovanović za „Politiku” kaže:
– Pre petnaestak godina, kada sam bio direktor Opere NP, izjavio sam da nema dobre nacionalne opere koja u isto vreme nije i internacionalna. Veoma su poželjna gostovanja stranih umetnika i produkcija na našoj operskoj sceni jer obogaćuju naš repertoar i čine ga atraktivnijim za publiku. Za domaće umetnike iskustva ovog tipa su dragocena. Nema bolje prilike da se uporedimo sa „svetom” i razmenimo iskustva nego tokom zajedničkih proba i nastupa. Mislim da su gostujući dirigent Fabricio Ventura i trio stranih solista, Šoko Okada, Arijana Manganelo i Vinčenco Kostanco, pokazali zavidan umetnički nivo i dali priliku publici da uživo čuje i vidi najbolje od aktuelne, italijanske operske produkcije.
Rediteljka Manu Lali izjavila je da je ovu operu postavila vezujući je za aktuelne probleme kao što su ekologija i odnos muškarca prema ženi. Samim tim je i originalna priča dobila drugo značenje. Kako ste doživeli te promene?
Rediteljka je upotrebila snažnu scensku simboliku, gde se početna radnja događa u netaknutom zelenilu prirode, koja se polako suši i vene, prateći tragiku događanja. Imperijalne sile su se i pre sto, pa i dvesta i više godina ponašale na isti način kao što se ponašaju i danas. Eksploatacija prirodnih resursa kolonizovanih naroda i naroda takozvanog trećeg sveta, bahato ponašanje i nehuman tretman domicilnog stanovništva, nažalost, i u savremenom svetu je sveprisutna pojava. Muško-ženski odnosi u sižeu ove drame samo ilustruju odnos hegemona prema žrtvi, za koga ne važe ikakvi moralni i humani nazori. Libreto ove opere je u tom smislu nedvosmislen, tako da ne možemo da govorimo o „drugom značenju”, već samo o nešto naglašenijoj simbolici i estetici rediteljkinog, inače izuzetno uspešnog viđenja i tumačenja jednog od najčuvenijih, ne samo Pučinijevih već uopšte, svetskih operskih naslova.
Postoji mišljenje o tome da umetnost može da menja svet. Kakvu poruku rediteljka Lali u operi „Madam Baterflaj” šalje kada je reč o pravima žena i ekologiji?
Ne mislim da umetnost može da menja svet, ali definitivno može da ga učini prijatnijim za život, a i da utiče da se neki od konzumenata umetnosti „zamisle” šta im je činiti, sa samima sobom pre svega. Iskreno, nikako ne mogu da shvatim kako „prava žena” mogu da se posmatraju izdvojeno od prava muškaraca i prava čoveka uopšte. Prava žena i ekološki problemi su deo sveopšte ljudske drame na zemlji otkad je sveta i veka!
Tokom muzičkog obrazovanja u Beogradu bili ste veoma upućeni i na Italiju i njihove pedagoge, kako ste u sebi spojili te dve umetničke smernice?
Moje muzičko školovanje je počelo u roditeljskom domu, zahvaljujući činjenici da su moji roditelji bili profesionalni muzičari. Međutim, kao većina dece muzičara koja nastavljaju profesionalni put roditelja, nisam se odmah opredelio za muziku kao poziv. Zanimale su me mnoge druge stvari u životu, i prirodne nauke, literatura, istorija, filozofija… I dalje me interesuju. U Italiju sam otišao kao profesionalni violinista, zaljubio se u operu, da bih na kraju odlučio da violinske zamenim glasnim žicama. Zahvalan sam svim svojim nastavnicima i profesorima u Srbiji i u Italiji na svemu što su mi nesebično podarili. Sve što su mi govorili i čemu su me učili, radili su, uveren sam, u najboljoj nameri. U ono malo slučajeva kada sam se bavio pedagogijom imao sam običaj da kažem učenicima, od kojih su većina bili moje kolege: „Ja to vidim, čujem i radim ovako. Vi probajte, pa ako vam se dopada, onda nastavljamo, a ako ne, bez ljutnje, ostajemo prijatelji!” „Amici come prima”, što bi rekli Italijani. Mislim da je vokalna pedagogija prilično osetljiva i neuhvatljiva stvar. U svakom slučaju nije Sveto pismo. Postavlja se pitanje šta je za nekog pravi pedagog. Smatram da je odgovor jednostavan. Mislim da je za učenika ili studenta prava pedagogija sve ono što mu olakšava život na sceni i vodi ga profesionalnom uspehu. Sve ostalo su nepotrebne mistifikacije.
Kako ste se postavili u novim pandemijskim okolnostima, na koji način se naša opera, a i vi lično borite da ostvarite najbolje rezultate?
Nažalost, spadam u one ljude koji su imali nesreću da obole od virusa korona. Pretrpeo sam teži oblik bolesti. Zahvalan sam Gospodu što me je poživeo i lekarima koji su svojim požrtvovanjem i radom učinili da danas ovde razgovaram s vama i ne samo to već i da opet nastupam. Za operu i pozorišta uopšte nastupili su teški dani dolaskom ove pošasti. Imali smo ogromnu pauzu koja nije mogla da ne utiče na naš rad. Srećom, u nešto izmenjenim uslovima (orkestar je zbog higijenskih mera izmešten iza scene) počeli smo da dajemo predstave, a ne samo koncerte. To je veoma dobro i uliva nadu da nas publika nije zaboravila, a sudeći po aplauzima, ljudi i dalje imaju potrebu da dolaze na operske predstave.

Izložba u čast baletskog velikana
Izložba pod nazivom „Umetnost igrača”, posvećena Miloradu Miškoviću (1928–2013), velikanu srpskog baleta i markantnoj figuri na evropskoj pozornici sredinom 20. veka, biće otvorena večeras u 18 časova, u foajeu partera Velike scene Narodnog pozorišta u Beogradu. Ovu postavku je priredio Miloš Dujaković, nekadašnji saradnik slavnog umetnika.
Milorad Mišković je rođen u Valjevu 26. marta 1928. Bio je polaznik Baletskog studija Nine Kirsanove u Beogradu, a 1944. postaje član i vrlo brzo solista Baleta Narodnog pozorišta. U maju 1946. s velikom grupom jugoslovenskih umetnika odlazi na turneju po Francuskoj i Belgiji. Odlučuje da ostane u Parizu i tu nastavi svoju dalju karijeru. Usavršava se kod Olge Preobraženske i Borisa Knjazeva. Postaje internacionalna baletska zvezda, povezan najviše s Parizom, a gostuje u značajnim pozorištima. Bio je partner najvećih balerina, Alisje Markove, Ivet Šovire, Žanin Šara, Rozele Hajtauer, Karle Frači, i igrao je u najuglednijim trupama i baletskim predstavama širom sveta.
Svoje umetničke težnje najbolje je ostvario kroz vođenje svoje trupe „Pariski balet Mišković”, gde je bio prvak baleta i koreograf, a s kojom je prošao pet kontinenata s neverovatnim uspehom. Pečat i originalnost trupe bili su u samom repertoaru, koji su posebno stvarali novi koreografi, muzičari, scenografi, slikari i mlade zvezde, donoseći obnovu igre u simbiozi s tako bogatom i izuzetnom francuskom igračkom školom. Na poziv Generalnog direktora Uneska Milorad Mišković je postao umetnički direktor i odgovorno lice za projekte i velike kulturne događaje u celom svetu, a kasnije i predsednik Međunarodnog saveta baleta i doživotni počasni predsednik, kao i predsednik Velike međunarodne nagrade „Videodens” pri Unesku.
Ova izložba obuhvata deo obimne foto-građe jednog od najvećih fotografa Pariza i sveta – Serža Lidoa, koji je od prvih dana pratio karijeru Milorada Miškovića. Izuzetna serija fotografija koju je posvetio Miškoviću, pod nazivom „Umetnost igrača”, realizovana je odmah nakon njegovog dolaska u Pariz. Celokupna umetnička arhiva Milorada Miškovića dopremljena je iz Francuske i nalazi se u arhivu Beograda.

„Dani dobre knjige“
Holandski pisac i istoričar Gvido van Hengel večeras u 19.30 sati svečano će otvoriti manifestaciju „Dani dobre knjige” u knjižari „Kosmos” (Bulevar kralja Aleksandra 72), koju organizuju Izdavačko preduzeće „Klio” i knjižare „Kosmos”.


Gvido van Hengel (Foto: Klio)


Gvido van Hengel će potpisivati svoju knjigu „Vidovnjaci” i razgovarati s čitaocima o nizozemskoj literaturi. U tome će mu se pridružiti i Jelica Novaković, prevoditeljka, profesorka nizozemskog jezika i koautorka knjige „Posledice jednog pucnja”.
Manifestacija će trajati do 31. decembra. Pored svakodnevnog „srećnog sata”, kada će kupci imati popust 40 odsto na redovnu cenu, akcija „I poklon i popust” i „Tri za 999 ili dve za 499”, posetioci ovih knjižara moći će da učestvuju u nagradnoj igri, a ime dobitnika biće svečano izvučeno i objavljeno 31. decembra.

Za samo jedan dan rasprodati novogodišnji koncerti Beogradske filharmonije
Novogodišnji koncerti Beogradske filharmonije, zakazani za 24. i 25. decembar u Kolarčevoj zadužbini, tradicionalno su dočekani s velikim interesovanjem publike, a karte za njih rasprodate su za samo jedan dan, saopštili su danas organizatori.
Ni niske temperature nisu sprečile najupornije da dođu do filharmonijske biletarnice iako su ulaznice bile dostupne i onlajn.
Za kraj 2021. godine Filharmonija priprema „Muzički bazar” i „muzikom vodi na različite meridijane”. „Na dve koncertne večeri na Kolarcu, kao na pravom bazaru, Beogradska filharmonija nudi muzičko šarenilo sa različitih meridijana. Praznična atmosfera će biti uz zvuke jevrejskog klezmera, arapske longe, portugalskog folklora zajedno sa numerama klasične literature Bramsa, Borodina, i drugih”, navode organizatori događaja.


Kari Kriku (Foto BF)


Specijalni gost novogodišnjih koncerata je virtuoz na klarinetu Kari Kriku, koji će nastupiti pod dirigentskom palicom maestra Danijela Rajskina.
Novogodišnji koncerti održaće se uz poštovanje propisanih mera zaštite protiv virusa korona. To se odnosi na potvrde o vakcinaciji, preležanoj bolesti ili negativne testove kao i na obavezan razmak između posetilaca u sali Kolarca.

Amate iz Ksalitle
Pančevo – Umetnost na papiru amate iz meksičke Ksalitle u državi Gerero govori o narodu bogate istorije i tradicije i temama koje se tiču njihovog života i različitih društvenih, ekonomskih i religioznih događaja, kao što su ribolov, poljoprivreda, stočarstvo, praznici, rituali, a nekada se radi o jednostavnom prikazu prirode. Karakterističnog kolorita, 28 slika kolekcije „Ksalitle” potiču i deo su umetničke zbirke Ambasade Meksika u Srbiji, a do 18. decembra biće izložene u Galeriji Milorada Bate Mihailovića u Pančevu.
– Ono što je specifično za ove radove jeste da su nastali jednom veoma drevnom tehnikom. Reč je o specifičnoj izradi papira od određene vrste fikusa i taj papir se zove amate. Ono, takođe vidljivo, jesu motivi vezani za svakodnevicu, za život ljudi koji se bave ovom vrstom izražavanja. Poseban je i zaista intenzivan kolorit, a pigment je vrlo specifičan, od prirodnih materija, koji se, kako vidimo, održao do danas iako su radovi stari više od 150 godina – ističe Ivana Markez Filipović, urednica programa vizuelnih umetnosti Kulturnog centra u Pančevu.
Sačinjene u jedinstvenoj tehnici, izložene slike najpre podsećaju na ogromni značaj papira tokom istorije za najrazličitije kulture, jer on, sve do danas, predstavlja gotovo neophodno sredstvo za zapisivanje i širenje znanja. Već u 105. godini pre naše ere proizvodio se u Kini od kore duda, kasnije je njegovo korišćenje prošireno na Damask, a odatle na Stari kontinent. Prema istoričarima, za papir se na Mezoameričkoj visoravni znalo pre nego u Evropi. Proizvodio se od kore različitih vrsta stabala iz porodice duda, poznate pod zajedničkim nazivom amate. Sama reč amatl (dudinjak ili smokvarnik) potiče iz nauatl jezika i njom su Indiosi označavali papir dobijen iz stabla.


Ruben Galjegos, Dobar dan


Narodi na području meksičke visoravni sakupljali su koru drveta vrste fikus, potapali je i kuvali u vodi s krečom da bi postigli tanke folije biljno-vlaknaste mase. Mogle su se razlikovati po formi i gustini u skladu s namenom za koju je predviđen papir (za pisanje ili za izradu ukrasa). Nakon toga folije su sušili na suncu kako bi dostigle nijansu od svetle do tamne oker boje i naboranu teksturu, a finalni arak je papir amate, koji se proizvodio u velikim količinama i bio je veoma cenjen među starim Meksikancima.
– Ovom izložbom predstavljamo deo velikog kolaža tradicije Meksika. Zahvaljujući drvetu amatu, i uz pomoć boja, mogu se videti štampa ili slike koje predstavljaju istoriju, kulturu, pa čak i zabavu. Pre nego su Španci došli na područje Meksika, autohtono stanovništvo je koristilo ove tehnike i u drugim oblastima, kao što je medicina. Tradicionalno, ovaj papir se koristio za vraćanje i rituale posvećene ozdravljenju ili za prizivanje obilnih kiša i dobre žetve – napomenuo je Huan Roberto Gonzales Ramires, ministar, zamenik šefa misije ambasade Meksika.
Papir amate je korišćen i za kodekse u kojima su zapisivana naučna i religiozna znanja, istorijski odnosi, administrativni podaci. Tokom kolonijalnog doba njegova upotreba je bila zabranjena, što je pretilo da se tradicija papira Meksika gotovo izgubi. Zahvaljujući otomima iz San Pablito Pauatlana, urođeničkog seoceta smeštenog na severnim planinama države Puebla, u gotovo nepristupačnoj oblasti, koja je tokom perioda španske kolonije služila kao utočište Indiosa, zanatska izrada papira je preživela do danas. Sada njegova proizvodnja – za potrebe narodnih slikara iz oblasti reke Balsas u Gereru, koji važe za odlične crtače na keramici, a svoja znanja su preneli i na slikanje na meksičkom papiru amate – doživljava svoje zlatno doba, zahvaljujući naporima Indiosa iz plemena Otomi i Naua, kojim je oživljena jedna od najlepših i najoriginalnijih tradicija američkog kontinenta.
Magične ruke umetnika
Ksalitla se nalazi u oblasti Tepekoakuilko de Truhano države Gerero, a njen naziv bi mogao da se prevede kao „mesto koje obiluje peskom”. Narod koji tu živi govori nauatl dijalektom, a sama oblast je centar zbivanja meksičkih Indijanaca, gde je divno posmatrati kako magične ruke njihovih umetnika uspevaju impresivnom spretnošću da pretvore običan komad drveta ili komad blata u pravo umetničko delo.

Naredne godine još veća ulaganja u kulturu
Uprkos teškoj godini, ostvarili smo značajne rezultate u oblasti kulture i bili jedna od pet zemalja koja nije potpuno zaključala ustanove kulture, a materijalno je pomogla umetnike, izjavila je ministarka kulture i informisanja Maja Gojković na konferenciji "Svet u 2022", koja se održava u Narodnoj skupštini Srbije.
"Budžet Ministarstva za 2022. uvećan je za dve milijarde dinara, odnosno za 16 odsto u odnosu na ovu godinu, čime smo prešli konačno jedan odsto ukupnog budžeta Srbije, jer je to jedan od evropskih kriterijuma koji nikako nismo do sada mogli da pređemo i to u teškoj godini kada se ulagalo u zdravstvo i infrastrukturu", rekla je Maja Gojković.
Najavila je da će godina pred nama biti prepoznatljiva po tri kulturna projekta.
"Od 13. januara pažnja će biti fokusirana na Novi Sad koji je Evropska prestonica kulture za 2022. Drugi projekat je Prestonica kulture Srbije za koju je izabran Čačak, čime se okrećemo ka decentralizaciji kulture. Treći projekat je Gradovi u fokusu, za šta smo izdvojili 350 miliona dinara i uspeli da završimo 44 projekata u 44 gradova i opština u kojima se obnavljaju kulturne ustanove", istakla je Gojković, prenosi Tanjug.
Ona je naglasila da su značajna sredstva uložena u filmsku industriju i snimanje serija, što bi trebalo da podstakne i razvoj turizma.

Izložba u znak sećanja na Miloša Šobajića
U znak sećanja na nedavno preminulog čuvenog i svetski priznatog srpskog slikara Miloša Šobajića u Galeriji Kombank dvorane 16. decembra biće otvorena izložbena postavka pod nazivom "Moja žitna polja“, koja je posvećena periodu života i rada poznatog umetnika od 2016. do 2021. godine, najavili su organizatori.
U okviru postavke biće prikazan film Vladimira Valesinskog "Miloš Šobajić "2016-2021“, a posetioci će moći da pogledaju i izložbu fotografija iz porodične arhive čuvenog slikara.
Izložba će biti otvorena do 13. januara 2022. godine, prenosi Tanjug.
Inače, Galerija Kombank dvorane zvanično je otvorena izložbom upravo Miloša Šobajića petog marta ove godine, a slike čuvenog autora deo su stalne postavke kultnog prostora.
    </div>
    <div id="ekonomija">
Na korak do investicionog rejtinga
U svom najnovijem izveštaju za Srbiju agencija „Standard i Purs” povećala je izglede Srbije za dobijanje investicionog rejtinga sa stabilnih na pozitivne. Na odluku su uticali snažan privredni rast Srbije i visok stepen otpornosti domaće ekonomije na šok izazvan pandemijom. Pozitivna odluka je posebno bitna ako se ima u vidu da je doneta uprkos produženom trajanju pandemije, poremećajima u globalnim lancima snabdevanja i neizvesnosti na svetskom robnom i finansijskom tržištu.
Predsednik Srbije Aleksandar Vučić rekao je da će Srbija biti na nivou najrazvijenijih zemalja čim dostigne sledeći nivo kreditnog investicionog rejtinga. „Bićemo na nivou Slovenije, Hrvatske i drugih zemalja, a to znači da ćemo lakše privlačiti direktne strane investitore i imati sigurnost za svakoga ko dolazi u zemlju. Naše javne finansije su pod kontrolom i naš fiskalni sistem je stabilan, a država se ponaša ozbiljno i odgovorno.” Naglasio je i da je nivo javnog duga 57 odsto u odnosu na BDP, dok neke zemlje u okruženju imaju 70 i 100 procenata javnog duga u odnosu na BDP.
Ivan Nikolić, direktor za naučno istraživački razvoj u Ekonomskom institutu u Beogradu, kazao je da je još pre godinu i po predvideo da se Srbija približava investicionom rejtingu i da nas u tome korona nije omela. Po tom parametru mi smo sada među ekonomski stabilnim zemljama.
„Očekujem da u prvoj polovini 2022. dobijemo investicioni rejting koji je nam je bitan zbog ulagača, jer svedoči o niskom riziku projekata, a nama omogućuje povoljnije zaduživanje. Jedan od najbitnijih parametara za postizanje tog rejtinga je držanje javnog duga pod kontrolom što smo pokazali da umemo. Srbija investicioni rejting nije imala u novijoj istoriji. Naša ekonomija je na putanji rasta i posle prošlogodišnjeg pada od 0,9 odsto, s ovogodišnjim rastom od oko 7,5 procenata, i predviđanja za naredne godine, srednjoročna stopa biće oko četiri odsto godišnje”, naveo je Nikolić.
Kreditni rejting predstavlja mišljenje o kreditnom riziku u narednom periodu i podrazumeva procenu sposobnosti i spremnosti izdavaoca da pravovremeno i u potpunosti izmiruje svoje obaveze prema kreditorima. Kreditne rejtinge dodeljuju institucije specijalizovane za procenu kreditnog rizika, a za ocenu kreditnog rejtinga koriste početna slova abecede A, B, C, D, pri čemu se ocena AAA tumači kao najbolja, a ocena D kao najgora.
Ministarstvo finansija saopštilo je da je zahvaljujući jakom ekonomskom rastu, agencija za ocenu kreditnog rejtinga „Standard end Purs” popravila izglede za dalje povećanje kreditnog rejtinga i potvrdila ocenu na nivou BB plus. Iz agencija su naglasili da će se u narednih godinu dana stvoriti objektivni uslovi za povećanje kreditnog rejtinga na investicioni nivo ukoliko se nadmaše projektovana očekivanja priliva od stranih direktnih investicija, stope rasta i učešća javnog duga u bruto domaćem proizvodu (BDP).
Navodi se da su strukturna poboljšanja privrede podržana merama ekonomske politike dala rezultate već u prvoj polovini 2021. i da je to jedan od glavnih razloga revizije očekivanog rasta BDP-a u ovoj godini na sedam odsto, dok se u 2022. projektuje rast veći od četiri procenta. Agencija je kao osnovne pokretače rasta navela javne investicije i privatnu potrošnju.
Naglašava se da je visokom nivou rasta BDP-a doprinelo više faktora, a pre svega adekvatna i izbalansirana podrška fiskalne i monetarne politike, koja je dala znatan doprinos u ublažavanju negativnih efekata pandemije, brz proces vakcinacije stanovništva, kao i otpornost sektora proizvodnje i građevinarstva na negativne efekte pandemije. Mere koje su imale za cilj očuvanje proizvodnih kapaciteta celokupne privrede, održanje životnog standarda stanovništva i očuvanje likvidnosti, pomogle su, ne samo da se ublaže neposredne posledice pandemije, već i da se stvore uslovi za dinamičan rast i sačuvaju radna mesta.
Srbija je, kako se navodi, uspela da, zahvaljujući pravovremenim, jakim i adekvatnim merama monetarne i fiskalne politike dobro odgovori na krizu izazvanu pandemijom virusa korona. Takođe i da umanji i ograniči negativne efekte pandemije i stvori dobru osnovu za brži privredni oporavak, podržan visokim nivoom privatne potrošnje.
U izveštaju agencije istaknuto je kontinuirano jačanje bankarskog sektora, naročito u pogledu smanjenja učešća problematičnih kredita u poređenju sa prethodnim godinama. Napominje se i da je kurs dinara ostao stabilan, a da su devizne rezerve na rekordno visokom nivou.

Trgovci poštuju Uredbu o ograničavanju cena namirnica
Tržišna inspekcija je do sada primila samo jednu prijavu građana zbog kršenje Uredbe o ograničenju cena osnovnih životnih namirnica, ali se ispostavilo da ona nije bila opravdana. I trgovci i proizvođači se pridržavaju propisa, svesni da je država ovakvu uredbu donela isključivo da bi, u uslovima rasta cena osnovnih životnih namirnica na globalnom nivou, zaštitila životni standard građana, izjavio je za „Politiku” Uroš Kandić, državni sekretar u Ministarstvu trgovine, turizma i telekomunikacija.
Na poslednjoj sednici vlade, na listu artikala čija cena je zamrznuta na dan 15. novembar dodato je i brašno „T-500”.
– Od svih poljoprivrednih proizvoda, najviše se oseti poskupljenje pšenice, čija cena je na Produktnoj berzi u Novom Sadu porasla za 60 odsto od žetve do danas. Da bi uredba u potpunosti dala efekat, bilo je neophodno sprečiti veće prelivanje rasta cena i na ovu namirnicu, a do toga bi neminovno došlo. Zato smo odlučili da i ovaj proizvod stavimo u okvire uredbe iako ovaj tip brašna, u ukupnom prometu u maloprodaji učestvuje sa oko 20 odsto – kaže Kandić.
U Ministarstvu trgovine napominju da je u trenutku donošenja ovakve odluke bilo optužbi da se država ponaša intervencionistički, ali da smatraju da je ona stigla u pravom trenutku. Kandić objašnjava da je uredba doneta pre svega jer je bilo najava poskupljenja gotovo svih od pet ograničenih vrsta životnih namirnica između 10 i 25 odsto. To bi, objašnjava, bio veliki udar na standard stanovništva.
– Pratimo dešavanja na tržištu. Smatramo da je obuhvat uredbe dobar, jer se odnosi na namirnice koje se najviše kupuju, kada je reč o hrani. Ukoliko bude bilo potrebe, naravno da će uredba biti menjana, jer je tržište živa stvar. Drugo, kretanja na svetskim tržištima i berzama su nepredvidiva – objašnjava Kandić.
Utisak potrošača je da je na tržištu uglavnom sve poskupelo, a ne samo osnovne životna namirnice. Državni sekretar napominje da većih poremećaja nema, ali da kada je reč o proizvodima koji se nude na tržištu Srbija nije izolovano ostrvo i da veliki asortiman robe, posebno tehnike, uvozimo.
– Ako je proizvođačka cena nečega porasla, a to ne zavisi od nas, za očekivati je da i finalna cena bude veća. Inflatorni pritisci u svetu su ogromni, jer se ovakva situacija nije desila odavno. Međugodišnji nivo inflacije u SAD je, na primer, u novembru bio 6,8 odsto, što je najviše u poslednjih 40 godina. U Nemačkoj je šest odsto, a u evrozoni je inflacija gotovo pet procenata. Sve to se preliva na kompletno svetsko tržište, pa i na nas – navodi naš sagovornik iz Ministarstva trgovine.
Vlada Srbije je, da podsetimo, na sednici održanoj 30. novembra odlučila da ograniči cene osnovnih životnih namirnica, tako da one ne prelaze nivo cena 15. novembra ove godine. Reč je o cenama osnovnih životnih namirnica kristal šećera, brašna, suncokretovog ulja, svinjskog mesa (but) i UHT mleka sa 2,8 procenata mlečne masti. Odlukom je takođe predviđeno da proizvođači ove namirnice ne smeju da isporučuju u količinama manjim od prosečnih u poslednjih 12 meseci, a za kršenje navedenih odredaba, predviđene su i novčane kazne od 100.000 do 2.000.000 dinara, kao i zabrana obavljanja delatnosti od šest meseci do jedne godine.

Telekom Srbija dobio je kredit za proširenje 4G i uvođenje 5G mreže
Telekom Srbija dobio je kredit Evropske investicione banke (EIB) od 70 miliona evra za uvođenje 5G telekomunikacione mreže i proširenje postojeće 4G mreže u Srbiji, saopšteno je danas.
Kredit EIB-a će, kako je navedeno, omogućiti da 60 odsto građana Srbije dobije pristup najsavremenijoj 5G mreži i da se pogodnosti 4G mreže prošire tako da budu pristupačne skoro svim građanima.
„Kredit banke EU unaprediće kvalitet digitalne infrastrukture u zemlji, proširiti pogodnosti brzog interneta na korisnike mobilne i fiksne bežične mreže koji žive u ruralnim područjima”, navedeno je u saopštenju prenosi Beta.
Dodaje se da će 4G i 5G mreže omogućiti domaćim kompanijama da ponude napredne digitalne usluge i povećaju konkurentnost i produktivnost.
Od 2020, EIB je uložila 195 miliona evra u tri projekta u Srbiji, kojima se potpomaže digitalna transformacija kao jedan od zajedničkih prioriteta EU i Srbije.
To obuhvata investiciju od 125 miliona evra u digitalizaciju srpskih škola i malih i srednjih preduzeća.
EIB je vodeći finansijer projekata digitalizacije u EU i partnerskim zemljama širom sveta. Potpredsednica EIB-a, zadužena za poslovanje u Srbiji, Ljiljana Pavlova rekla je da ta investicija u 5G i 4G mobilne mrežu Srbiji predstavlja veliki doprinos Tima Evropa ka bržoj digitalnoj transformaciji srpske ekonomije.
„To je ulaganje u bolji kvalitet života, veću konkurentnost i nove poslovne prilike za domaće firme. Brza i efikasna digitalna tranzicija i ulaganje u informaciono-komunikacione tehnologije (IKT) i prateću infrastrukturu podstiču inovacije i doprinose zelenoj, održivoj, cirkularnoj i klimatski stabilnoj Srbiji. To su potporni stubovi moderne ekonomije”, rekla je Pavlova.
Generalni direktor Telekoma Srbija, Vladimir Lučić, rekao je da je kompaniji izuzetno zadovoljstvo što je EIB prepoznao kao ključnog tržišnog lidera u regionu i odabrao za partnera sa kojim će investirati u razvoj 5G mreže i unapređenje 4G mreže u Srbiji.
„Ugovor koji smo potpisali sa EIB doprineće ubrzanju digitalne transformacije svih sektora u zemlji, što je od ključne važnosti za dalji napredak i razvoj naše privrede”, rekao je Lučić.
Šef Delegacije EU u Srbiji, Emanuel Žofre rekao je da je EU ubedljivo najveći investitor u Srbiji.
On je ocenio da „ne postoji nijedan drugi akter, koji je u stanju da podrži modernizaciju Srbije i razvoj njene infrastrukture onako kako to čine EU i EIB, na tako transparentan i fer način, u takvom obimu i pod tako povoljnim finansijskim uslovima”.

Rizvanoli: Alarmantna situacija sa snabdevanjem struje na KiM
Jedan od dva bloka termoelektrane „Kosovo B” u Obiliću nije u funkciji, saopštila je kosovska ministarka privrede Artane Rizvanoli i upozorila da bi ispadanje generatora iz sistema moglo da dovede do produbljivanja elektroenergetske krize na KiM.
Rizvanoli je na sednici skupštinskog odbora za privredu u Prištini ocenila da je situacija alarmantna, jer se dešava i zbog visoke cene uvoznih energenata. Ona nije garantovala da neće biti poskupljenja.
„Mi ćemo kao vlada dati sve od sebe da ne poskupi struja, ali ne možemo da garantujemo tako nešto”, rekla je ona, a prenosi RTS.
Planirano je da se tokom cele godine za uvoz struje potroši 12 miliona evra, ali su ta sredstva potrošena samo za dva meseca, navela je Rizvanoli i dodala da su uvozne cene struje pet puta veće.
„Trenutno se struja tokom dana prodaje po 7 centi po kilovatu, dok su uvozne cene najmanje pet puta veće i pitanje je vremena kada će neko preduzeće to sebi moći da priušti. Takođe imamo problema sa visokim cenama za usluge balansiranja sistema”, dodala je Rizvanoli.
Rizvanovli je govorila i o plaćanju struje i mogućnosti uspostavljanja infrastrukture za fakturisanje u četiri srpske opštine na severu KiM, ali je to bilo bez prisustva medija.

EPS svakog sata troši oko pola miliona evra za uvoz struje
Do problema na pojedinim područjima u Srbiji došlo je samo u distributivnom sistemu „Elektrodistribucije Srbije”, koja posluje van sistema EPS-a, potvrdili su „Politici” iz ovog Javnog preduzeća.
Od jutros je normalizovano grejanje u Obrenovcu od kada su u pogonu i rade blokovi A1 i A2 u TENT A, a tokom dana se očekuje uključenje još jednog bloka od 350 megavata u TENT A. EPS je obezbedio dovoljne količine električne energije za sve svoje kupce. Do problema na pojedinim područjima u Srbiji došlo je samo u distributivnom sistemu „Elektrodistribucije Srbije”, koja posluje van sistema EPS-a, potvrdili su „Politici” iz ovog Javnog preduzeća.
Zbog problema sa ugljem natopljenim mokrim snegom i vodom u nedelju ujutru došlo je do zastoja u radu bloka A1, dok je blok A2 radio smanjenim kapacitetom. Od tada se danonoćno radi na dopremanju novog uglja i osposobljavanju blokova u TENT A. Hidro sektor EPS-a radi stabilno i hidroelektrane punim kapacitetom koriste raspoložive dotoke.


Od jutros je normalizovano grejanje u Obrenovcu od kada su u pogonu i rade blokovi A1 i A2 u TENT A


EPS će i u narednom periodu obezbediti dovoljne količine električne energije za građane i privredu Srbije i ne očekuju se restrikcije ili nestašice. Za informacije o stanju distributivne mreže, prekidima, kvarovima i područjima gde nema napajanja električnom energijom molimo da se obratite „Elektrodistribuciji Srbije” (EDS) koja od 31. decembra 2020. godine posluje potpuno van sistema „Elektroprivrede Srbije” (EPS).
​ Pojedini radnici Elektroprivrede Srbije javljali su se poslednja dva dana Politici, ali su i preko društvenih mreža objašnjavali  da je zbog nedostatka uglja iz Kolubare skoro potpuno prestalo snabdevanje Termoelektrane Nikola Tesla.
Istakli su da su 4 bloka termolektrane isključena ne samo zbog lošeg uglja i manjka mazuta, već i kvara hidraulike kopača zbog čega se u jednom trenu dogodilo da čak 4 bloka A3, A4, A5, A6 i B1 ispadnu iz rada. Ono što je mnogo gore je da je snabdevanje ugljem do daljeg ugroženo. Kao i da su količine dovezenog mazuta od oko 45.000 tona nedovoljne jer su potrebe oko 100.000 tona dnevno.
mr. Željko Marković, viši konsultant u Diolitu, inače jedan od bivših direktora EPSa kaže da je tačno da većina blokova u TENT-u nije radila zbog problema sa lošim ugljem i nedostatkom mazuta. U međuvremenu se uvozi velika količina električne energije.
Hidroelektrane sa svojom proizvodnjom su vrlo blizu svog maksimalnog kapaciteta (na nekih 80 odsto), tako da one već daju svoj doprinos proizvodnji električne energije, pa stoga dok se ne normalizuje rad termo-blokova, nažalost EPS može zadovoljiti potrošnju jedino uvozom električne energije, kaže naš sagovornik.

Prema podacima sa transparentnih platformi u 17 sati uvoz struje je bio 1.600 megavata po času. Budući da je cena na spot tržištu bila 330 evra po megavatsatu to znači da je EPS svakog sata trošio oko pola miliona evra za uvoz električne energije.
Ovo se odnosi na dnevne sate kada je potrošnja veća dok je noću manje. Dakle, reč o značajnim sredstvima i situacija je vrlo teška, kaže Marković.

Tojota ulaže 35 milijardi dolara u električna vozila na baterije
TOKIO - Japanska Tojota, jedan od najvećih svetskih proizvođača automobila, planira da uloži 4.000 milijardi jena (35 milijardi dolara) u izgradnju kompletne linije za 30 modela električnih vozila na baterije do 2030.
Kompanija takođe namerava da poveća prodaju električnih vozila na baterije širom sveta za 3,5 miliona jedinica godišnje do kraja decenije, saopštio je danas glavni izvršni direktor Akio Tojoda.
Većina sadašnje Tojotine prodaje električnih vozila su hibridi s kombinovanim pogonom s motorom sa unutrašnjim sagorevanjem i električnim motorom na baterije. Električna vozila s pogonom samo na baterije imaju mali udeo u trenutnoj prodaji.
Japanski automobilski gigant će povećati nova ulaganja u tehnologiju baterija za 500 milijardi jena (4,4 milijarde dolara) na 2,0 biliona jena (17,6 milijardi dolara), naveo je Tojoda.
To će biti deo Tojotinih ukupnih ulaganja od 4,0 biliona jena u baterijska električna vozila, koja će uključiti i kapitalne izdatke kao i istraživanje i razvoj, preneo je Tanjug.
Kompanija planira da njen luksuzni brend električnih vozila na baterije, Leksus, do 2030. godine učestvuje sa 100-procentnim udelom u ukupnoj Tojotinoj prodaji vozila u Evropi, Severnoj Americi i Kini, a u globalnoj prodaji do 2035. godine.

Srbija u 2022.ulazi sa zdravim finansijama, spremna za sve izazove
Predsednik Srbije Aleksandar Vučić poručio je da Srbija u 2022. godinu ulazi sa zdravim javnim finansijama i da će biti spremna da se uhvati u koštac sa svim onim šta budućnost donosi.
Srbija, rekao je Vučić na otvaranju konferencije „Ekonomist: Svet u 2022”, ulazi u narednu godinu okružena relativno povoljnim globalnim makroekonomskim uslovima, stabilnom valutom, niskim stopama zaduživanja i visokim prilivom investicija, što omogućava novi fiskalni prostor i kontrolu rizika i neizvesnosti.
„Svakako godina pred nama zahtevaće nova prilagođavanja, kako u ličnom, tako i u kolektivnom smislu. Globalni trendovi koji pogađaju ceo svet odraziće se i na naše lične živote i zato jačanjem sopstvenih resursa, naročito onih ljudskih, bićemo spremni da se hvatamo u koštac sa onim što nam budućnost donosi”, naglasio je Vučić, a prenosi Tanjug.
Istakao je da je Srbija posvećena rešavanju svih izazova, od aktuelnih do onih sa kojima će se čovečanstvo tek susresti, bilo da je u pitanju neka nova pandemija ili nestašica energenata, hrane i pijaće vode.
Kako će izgledati svetski poredak u 2022. izazovi u novoj godini, razvoj privrede posle pandemije, teme su konferencije „Ekonomist: Svet u 2022” koja se održava u Domu Narodne skupštine, a na konferenciji će biti sumirani zaključci o političkom, poslovnom, i društvenom ambijentu Srbije u tekućoj godini i otvaraju pitanja od značaja za narednu godinu. Učestvuju predstavnici Vlade Srbije, diplomatskog kora i poslovnih udruženja, vodećih privrednika iz Srbije.
    </div>
    <div id="vesti">
Za zlostavljanje na internetu kazna do tri godine zatvora
Ko u toku određenog vremenskog perioda uporno preduzima radnje koje mogu osetno da ugroze nečiji život, taj čini krivično delo proganjanja, za koje je zaprećena novčana kazna ili zatvor do tri godine.
Rukovodilac Odeljenja za visokotehnološki kriminal Višeg javnog tužilaštva u Beogradu Branko Stamenković napominje da se proganjanje može izvršiti na više načina, koji su navedeni u članu 138 a Krivičnog zakonika.
Proganjanje čini onaj ko neovlašćeno prati drugu osobu ili na druge načine nastoji da uspostavi kontakt i da joj se približi protivno njenoj volji, pa i preko trećih osoba ili putem sredstava komunikacije, kao i onaj ko zloupotrebljava podatke o ličnosti, preti napadom na život, telo ili slobodu druge osobe ili njoj bliskih osoba.
– Delo se može izvršiti na više načina, a za sve je bitno da se protivpravno ponašanje preduzima uporno i u određenom vremenskom periodu koje nije jednokratno ili kratko. Od pet načina izvršenja, možda najsličniji neformalnom terminu „sajberbuling” odgovara tačka pet prvog stava člana 138 a, a to je preduzimanje radnji koje mogu osetno ugroziti život oštećenog odnosno žrtve – objasnio je Stamenković.
Podseća da je tužilaštvo već preduzelo neke procesne radnje u predmetu jutjuberke Kristine Kike Đukić, koja je počinila samoubistvo, kako bi ispitalo da li je u ovom slučaju izvršeno krivično delo proganjanja. Naložena je i obdukcija, a jutjuber Bogdan Ilić, poznat na internetu kao Baka Prase priveden je u petak u Odeljenje za visokotehnološki kriminal MUP-a radi davanja izjave na sve poznate okolnosti u vezi sa smrću Kristine Đukić.
Prve vesti o rezultatima obdukcije govore o tome da se dvadesetjednogodišnja jutjuberka predozirala lekovima, ali je njena porodica saopštila da u izveštaju sa obdukcije piše da je uzrok smrti nepoznat.
Tragedija ove mlade devojke pokrenula je lavinu komentara, kako u virtuelnoj stvarnosti tako i u stručnoj, pravosudnoj i celokupnoj javnosti. Nasilje u komentarima na društvenim mrežama je vidljivo, ali je u isto vreme i veoma osetljivo za krivične kvalifikacije i krivičnu odgovornost.
Advokat Ivan Simić kaže za naš list da je vršenje krivičnih dela putem interneta ili u nekoj sajber komunikaciji vrlo upitno, tim pre što niko u virtuelnom svetu nije primoran da bude u komunikaciji sa drugim osobama, naročito ne sa onima koji upućuju komentare koji se mogu okvalifikovati kao proganjanje.
– Bilo kakve pretpostavke, insinuacije i pripisivanje krivice bilo kome za smrt mlade jutjuberke, pa i osobi koja se zove Bogdan Ilić, nisu u funkciji jačanja pravnog poretka niti ozbiljnog društvenog odgovora na ovu tragediju. Takve pretpostavke su očigledno sračunate u cilju realizacija nekakvih kampanja nevladinih organizacija, koje u ovom momentu za veliki deo javnosti nisu najvidljivije. Pre svega treba imati u vidu da uzrok smrti još nije poznat – napominje Simić.
Smatra da ova tragedija može biti osnov za apel na mlade ljude i njihove roditelje da obrate pažnju na to kakvim životnim vrednostima pridaju značaj.
– Vrednosti koje promovišu jutjuberi i jutjuberke očigledno nisu takvog karaktera i kapaciteta kao vrednosti koje su nesporne, jer umesto da mladi ljudi idole traže u okvirima jednog Novaka Đokovića i drugih sportista i ljudi od autoriteta, koji su svoju ličnu realizaciju afirmisali kroz tradicionalne vrednosti i zanimanja, oni ih traže u zgubidanskom gledanju kompjuterskih i televizijskih ekrana. Bez bilo kakve kritike, oni prihvataju najdekadentnije vrednosti kao modele ponašanja – kaže advokat Ivan Simić.
Termini poput „bulinga” i „sajber nasilja” predstavljaju pre svega „silovanje jezika i pisma”, kao i nametanje kvazivrednosti koje za svoj krajnji cilj u stvari imaju kontrolu ljudskog uma.
– Nadam se da će posle ove tragedije mladi ljudi više vremena provoditi na sportskim terenima i uz dobru knjigu, a manje na internetu i ispred monitora – navodi naš sagovornik.
U slučaju da se utvrdi da je zaista reč o samoubistvu, onda bi, smatra, pokretanje krivičnog postupka protiv nekog drugog jutjubera „bilo pogubno po krivičnopravni sistem i srušilo bi aksiome pravne struke i nauke u pogledu određenih instituta koji se odnose na lišenje života i samoubistvo”.
– Svako ko svoj profesionalni angažman i život koncipira tako da svoju privatnost izlaže hiljadama virtuelnih i nepoznatih sajber korisnika svesno preuzima na sebe odgovornost svih negativnih konotacija i posledica tako izložene privatnosti jer je opšte poznata stvar da je sajber prostor u stvari jedna zona sumraka gde se korisnici usuđuju da izgovore i komentarišu, pišu i propagiraju ono za šta u realnom životu vrlo verovatno ne bi imali hrabrosti i kapaciteta – zaključuje advokat Ivan Simić.

Kokain u Zeti otkrile britanske službe
Zaplena 1,4 tone kokaina u avgustu u Zeti, najveća ikad u Crnoj Gori po količini tog narkotika, izvedena je zahvaljujući podacima obaveštajne službe Ujedinjenog Kraljevstva (UK), pokazao je dokument vlade te ostrvske zemlje. Reč je o desetogodišnjem planu za sprečavanje droge koji je predstavila Vlada UK, preneli su crnogorski mediji.
Kako se navodi u dokumentu, Granične snage potpisale su memorandum o razumevanju sa Crnom Gorom u junu u cilju sprečavanje šverca droge i druge nedozvoljene robe na granici i u tranzitu ka Evropi i Velikoj Britaniji.
„Ovo je dovelo do obezbeđivanja tehnologije za otkrivanje narkotika i obuke crnogorske carine i policije, finansirane iz naših programa zvanične razvojne pomoći i programa Fonda za stabilnost i bezbednost”, piše u dokumentu Vlade UK.
Krajem avgusta, crnogorska policija je u zetskom selu Mojanovići zaplenila 1,4 tone kokaina. Droga je bila u pošiljci banana, verovatno iz Ekvadora, i tom prilikom uhapšeni su Budimir Krstović i njegova ćerka Marina Krstović. Ova akcija crnogorske policije izazvala je veliku pažnju javnosti u Crnoj Gori ali i u Srbiji, a navedena je u izveštaju Evropske komisije o Crnoj Gori za 2021. godinu.
Za istragu protiv osumnjičenih zainteresovala se i američka agencija za suzbijanje narkotika koja je, prema nezvaničnim podacima, takođe umešala prste i dala svoj doprinos akciji, nedavno je objavila „Politika”.
„Budimir Krstović već 30 godina sa svojom porodicom živi u Beogradu i jedan je od najvećih uvoznika banana na ovom području. Porodica Krstović ima veliku hladnjaču na svom imanju u Zeti i Staroj Pazovi”, rekao je naš sagovornik upućen u istragu.

Falsifikatorima lažnih dolara po šest godina zatvora
Apelacioni sud u Beogradu pravosnažno je osudio na po šest godina zatvora i 100.000 dinara Miroslava Mikića i Momčila Milojevića, jer su od januara 2019. godine do 12. februara 2020. godine prodavali za 25 odsto nominalne vrednosti lažne američke dolare, koje su nabavili od NN lica.
Mikić je obavezan da na ime imovinske koristi pribavljene izvršenjem krivičnog dela plati 4.250 evra u dinarskoj protivvrednosti, dok je Milivojević obavezan da plati 1.000 evra u dinarskoj protivvrednosti.
Ovom presudom odbijene su kao neosnovane sve žalbe i potvrđena je prvostepena presuda Specijalnog suda.
Prema presudi, Mikić je stvorio plan delovanja grupe da se pribave lažni američki dolari sa namerom da ih preko pripadnika organizovane kriminalne grupe stavi u opticaj kao prave.
On je zajedno sa Milivojevićem nabavio veliki broj lažnih novčanica koje je na neutvrđenoj lokaciji napravilo NN lice, pa su falsifikovani novac raspodelili tako što je Milivojević zadržao 15.564, a Mikić 4.997 falsifikovanih novčanica u apoenima od 100 američkih dolara.
Mikić je potom dao nalog pripadnicima grupe da se novac prodaje za 25 odsto od nominalne vrednosti pravih novčanica, a po pronalasku kupaca i na koji nacin da ih preuzimaju od njega i prodaju, prenosi Tanjug.
Milivojević je oslobođen optužbe da je izvršio krivicno delo udruživanje radi vršenja krivičnih dela, objavljeno je na sajtu Apelacionog suda.

Nova trećestepena presuda sudiji Blagoju Jakšiću
Novom trećestepenom presudom Apelacionog suda u Beogradu nekadašnji član Visokog saveta sudstva sudija Blagoje Jakšić osuđen je na dve godine zatvora zbog zloupotrebe službenog položaja, kako u presudi piše „u leto 2000. ili 2001. godine” dok je bio predsednik suda u Kosovskoj Mitrovici.
Ova odluka je usledila nakon što su prethodna pravosnažna presuda Apelacionog suda iz 2017. godine i presuda Vrhovnog kasacionog suda od 2. marta 2018. poništene u odnosu na Jakšića odlukom Ustavnog suda Srbije nakon usvojene ustavne žalbe, pa je presuda vraćena Apelacionom sudu u tom delu na ponovno odlučivanje.
Jakšić je u više navrata bio oslobađan optužbi prvostepenim presudama Specijalnog suda, dok je drugostepenim odlukama Apelacinog suda osuđivan.
Poništenom drugostepenom presudom iz 2017. godine bio je osuđen na tri godine zatvora.
U saopštenju Apelacionog suda se navodi da je nakon održanog pretresa 1. oktobra 2021. godine doneo trećestepenu presudu kojom je preinačio prvostepenu presudu, u pogledu činjeničnog opisa dela i u delu odluke o krivičnoj sankciji.
Tako je Jakšića zbog izvršenja krivičnog dela zloupotreba službenog položaja osudio na dve godine zatvora, prenosi Tanjug.
U ovom slučaju 2017. godine pravosnažno su osuđeni Ljubomir Biševac na tri godine zatvora i Milorad Laketić na dve godine zatvora, a naloženo je i da se Biševcu oduzme imovinska korist pribavljena krivičnim delom od 20 miliona dinara, pa je obavezan da taj iznos uplati u državni budžet.
Referenti iz tadašnjeg Opštinskog suda u Kosovskoj Mitrovici Dragan Gavrilović i Blagoje Čurović su pravosnažno oslobođeni optužbi za pomaganje Jakšiću zbog nedostatka dokaza.
Prema trećestepenoj odluci Apelacionog suda Jakšić je osuđen jer je neutvrđenog dana u leto 2000. ili 2001. godine, kao predsednik Opštinskog suda u Kosovskoj Mitrovici, svom prijatelju, osuđenom Biševcu, pribavio imovinsku korist tako što je omogućio overu fiktivnog ugovora o kupoprodaji od 30. decembra 1997. godine.
Ugovor je sačinjen između preduzeća „L” iz Kosovske Mitrovice, kao prodavca, čiji je direktor bio osuđen Laketić, i SUR „B” iz Kosovske Mitrovice, u vlasništvu
Biševca, kao kupca, a njime je preneto pravo svojine na objektu u Kosovskoj Mitrovici, površine 324 m2, okr. Ljubomiru Biševcu.
Jakšić je, kako se navodi u presudi , znao da Biševac za lokal neće platiti nikakvu cenu, a koja navedenim ugovorom nije ni određena.
Detaljno obrazloženje odluke objavljeno je na sajtu Apelacionog suda.
Sudija Jakšić bio je uhapšen 23. septembra 2011. godine u vreme dok je bio član Visokog saveta sudstva i bio zadužen za postupanje po pritužbama neizabranih sudija - koji nisu prošli reizbor 2009. godine.
U pritvoru je proveo pet i po meseci do odluke suda da mu dozvoli odbranu sa slobode uz jemstvo od 80.000 evra.
Do hapšenja je radio kao sudija Prekršajnog suda u Beogradu, a u Visoki savet sudstva izabran je u martu 2010. godine na neposrednim sudijskim izborima.

Specijalna zatvorska bolnica ispunjava sve potrebe zdravstvene zaštite
Komisija za kontrolu izvršenja krivičnih sankcija Narodne skupštine zaključila je da Specijalna zatvorska bolnica u Beogradu ispunjava sve potrebe zdravstvene zaštite.
Takođe, uspela je da odgovori i na sve posebne izazove zdravstvene zaštite i nege lica lišenih slobode u doba pandemije virusa kovid-19, zaključeno je na danassnjoj sednici Komisije.
Članovi ove Komisije nedavno su posetili Okružni zatvor u Beogradu i Specijalnu zatvorsku bolnicu koja se nalazi u sklopu ovog zatvora, kako bi se upoznali sa uslovima boravka pritvorenih lica.
Oni su pritvorenicima dali upitnik u vezi sa poštovanjem njihovih ljudskih prava, koja su im pre svega garantovana Zakonom o izvršenju krivičnih sankcija, preneo je Tanjug.
Članovi Komisije su se prilikom posete uverili da pritvorena lica, pored ostalih, imaju mogućnost da prate televiziju kao i da dobijaju dnevnu štampu.

Vozio „fijestu” sa 2,35 promila alkohola
Pripadnici Ministarstva unutrašnjih poslova u Bojniku zadržali su noćas 37-godišnjeg muškarca koji je vozio ford „fijestu” sa 2,35 promila alkohola u organizmu, a potom sleteo sa puta i udario u zaštitnu ogradu.
U ovoj nezgodi je povređen njegov 46-godišnji suvozač, saopštila je Policijska uprava Leskovac, preneo je Tanjug.
Protiv vozača će, zbog nasilničke vožnje, biti podneta prekršajna prijava po Zakonu o bezbednosti javnog saobraćaja na putevima, dodaje se u saopštenju.

Sedam migranata stradalo u vozilu srpskih tablica u Mađarskoj
BUDIMPEŠTA- Sedam osoba je poginulo, a četiri povređene kada se vozilo srpskih registarskih tablica, u kojem su bili migranti, zakucalo u kuću, pošto je vozač odbio da stane radi policijske kontrole u Morahalomu blizu granice sa Srbijom, saopštila je danas mađarska policija, javlja Tanjug.
Vozač je posle nesreće do koje je došlo u ponedeljak uveče priveden i protiv njega će biti pokrenut postupak zbog trgovine ljudima i izazivanja teške nesreće, prenosi Rojters.

Omikron soj korona virusa širi se neviđenim tempom
ŽENEVA - Nijedan soj korona virusa nije se do sada širio toliko brzo kao omikron, saopštila je danas Svetska zdravstvena organizacija (SZO) koja ocenjuje da su sve zemlje već pogođene ovim sojem.
„Do sada je 77 zemalja prijavilo slučajeve zaraze omikron sojem, ali realnost je da se omikron verovatno nalazi u većini zemalja iako nije još detektovan. Omikron se širi brzinom koju nikad nismo ranije videli sa bilo kojim drugim sojem”, rekao je generalni direktor SZO Tedros Adhanom Gebrejezus na konferenciji za novinare.
Šef SZO je rekao da su zabrinuti zato što ljudi smatraju da je omikron benigan.„Iako omikron izaziva manje ozbiljne bolesti broj slučajeva bi mogao da preplavi zdravstvene sisteme koji nisu pripremljeni”, rekao je on. ;
On je takođe upozorio međunarodnu zajednicu vakcine same po sebi neće omogućiti izlazak iz ove krize i pozvao da se iskoriste sve postojeće anti kovid alatke kao što je nošenje maski, redovno vetrenje zatvorenih prostorija i poštovalnje distance. ;„Činite sve to, radite to koherentno, radite to dobro”, rekao je Tedros.
On je takođe rekao da je pojava omikrona podstakla neke zemlje da ponude dodatne buster doze vakcine za svoje odraslo stanovništvo i to iako nema dokaza o efikasnosti tih bustera protiv tog soja virusa. ;
SZO strahuje da će ti programi doprineti akumulaciji antikovid vakcina u bogatim zemljama, kao što je bilo do sada, i otežati vakcinaciju u siromašnim zemljama. ;
On je rekao da hoće jasno da kaže da SZO nije protiv buster doza vakcina već da je protiv vakcinalne nejednakosti.

UNS protestuje zbog maltretiranja ekipe Radio Goraždevca
Udruženje novinara Srbije (UNS) sa svojim ogrankom na KiM protestuje zbog ometanja rada i neovlašćenog legitimisanja novinarske ekipe Radio Goraždevca u kojoj su bili glavni i odgovorni urednik ovog medija Darko Dimitrijević i snimatelj Milić Petrović i traži da policija pronađe osobe koje su maltretirale novinare.
Darko Dimitrijević, inače i predsednik UNS-a na Kosovu, koji je sa kolegom snimateljem pravio televizijski prilog u Rugovskoj klisuri, rekao je UNS-u da se pored njih zaustavilo vozilo iz kojeg je izašla nepoznata osoba u maskirnim pantalonama i na albanskom jeziku im tražila dokumenta.
“Pitao je: `Ko ste vi?`. Rekli smo da smo novinari Radio Goraždevca, nakon čega je postao agresivan. Zatim je iz automobila izašao i drugi čovek, koji je stao na nekoliko metara od nas. Osoba u maskirnim pantalonama nam je tražila dokumenta, a ja sam odbio da ih dam. Kolega Milić je prišao i pokazao pres karticu. Imali smo vidljive pres oznake na automobilu i kameru. Pitao sam da li su policija, ali nisam dobio nikakav odgovor. Imao sam osećaj da je muškarac u maskirnim pantalonama bio spreman da me udari. To je trajalo četiri, pet minuta, nakon čega su besno zalupili vrata i otišli”, rekao je Dimitrijević UNS-u.
Dimitrijević dodaje da su više puta snimali u Rugovoskoj klisuri, ali je ovo prvi put da su doživeli maltretiranje.
“To je pokazatelj kako deo albanske zajednice gleda na Srbe, jer čim su videli automobil beogradskih registarskih oznaka i kameru vratili su se 100 metara u rikverc da se raspravljaju i obračunavaju s nama”, naveo je Dimitrijević.
UNS i UNS na Kosovu traže od tužilaštva da preispita odluku da nema mesta pokretanju istrage i smatraju da se radi o pokušaju zastrašivanja novinara od strane osoba čiji identitet mora da utvrdi policija.

NATO pomogao Srbiji da uništi 2.000 tona zastarele municije
General Tomazo Vitale, šef NATO vojne kancelarije za vezu u Beogradu, izjavio je danas da su tokom 15 godina od kada se Srbija pridružila programu NATO „Partnerstvo za mir” održane brojne zajedničke vežbe za upravljanje posledicama vanrednih situacija i zajedničke obuke pripadnika vojske, kako bi se bolje suočavali sa bezbednosnim izazovima.
Vitale je u emisiji na Jutjub kanalu agencije za istraživanje javnog mnjenja Demostat podsetio i da NATO obučava vojnike Srbije kako bi bili spremni za učešće u međunardnim vojnim operacijama širom sveta.
„NATO je uložio milione evra da bi pomogao naporima Srbije da uništi opasnu zastarelu municiju. Za sada je uništeno preko 2.000 tona i ovo je bitna tema, važna za našu sredinu. Još jedan značajan program je 'Nauka za mir i bezbednost'. U njemu je Srbija veoma aktivan učesnik. Učestvovala je u više od 40 projekata, koji se bave brojnim pitanjima, koja su veoma važna na polju bezbednosnih izazova”, kazao je Vitale.
On je istakao da je NATO spreman da pruži podršku potrebama, prioritetima i politikama Srbije, uz potpuno poštovanje politike vojne neutralnosti.
„Mi kao Savez poštujemo pravo svake suverene zemlje da bira sopstvenu spoljnu politiku i da određuje sopstvene bezbednosne aranžmane, bez ikakvog mešanja. Samim tim, NATO poštuje politiku vojne neutralnosti Srbije i to uvek jasno i dosledno ističemo”, rekao je Vitale prenosi Beta.
Kako je istakao, NATO sa druge strane ima takozvanu politiku „otvorenih vrata”, što u praksi znači da su zemlje koje žele da se učlane u NATO dobrodošle, kao što se poštuje i pravo drugih da budu partneri NATO i ne postanu članice.

Lančani sudar na Zlatiboru, obustavljen saobraćaj
Na magistralnom putu od Užica ka Zlatiboru danas se dogodio lančani sudar koji je izazvao kilometarske kolone vozila, javljaju beogradski mediji.
U udesu su učestvovala tri vozila, a saobraćaj na tom putnom pravcu je trenutno je obustavljen.
U nesreći nema teže povređenih, prenosi Tanjug.
Na mesto događaja izašle su ekipe Hitne pomoći i saobraćajne policije, a uviđaj je u toku.

Vatrogasci-spasioci imali više od 120 intervencija, spasili 17 osoba
Vatrogasci-spasioci su proteklih dana, tokom snežnih padavina imali više od 120 intervencija, a spasili su 17 osoba, rekao je danas v.d načelnik Sektora Ministarstva unutrašnjih poslova (MUP) za vanredne situacije Luka Čaušić.
Čaušić je naglasio da su pripadnici Sektora za vanredne situacije, iako to nije u opisu njihovog posla, proteklih mesec dana u planinsko-brdskim krajevima krčili šume i sekli granje koje je padalo na strujne vodove i ugrožavalo dotok električne energije u domaćinstvima.

Rekao je i da niko od građana nije stradao od hladnoće, te pohvalio rad pripadnika Sektora MUP za vanredne situacije.
Čaušić je za Televiziju Pink rekao da su 324 vatrogasca-spasioca bila angažovana sa 127 vozila, saopštio je MUP.
Ocenio je da se situacija u Srbiji nakon snežnih padavina smiruje.
 „Od ove godine izuzetnu pažnju posvećujemo svim preventivnim aktivnostima i smanjenju rizika od poplava i požara, pa smo i ovaj problem prepoznali. vatrogasci-spasioci su se dobrovoljno javili, iako to nije njihov posao. Zaista sam im zahvalan zbog toga kao i ministru Vulinu što je prepoznao neophodnost ove vrste  angažovanja,” rekao je on.

Darovi zanatlijskih esnafa žubore Užicem duže od veka
Užice – Puna javnih česmi bila je nekad užička varoš. Tekla je ovde živa voda s mnogih istočnika, da žeđ varošana utoli i kofe im za kućne potrebe napuni. Zadužbinari i esnafi, vraćajući dug zavičaju gde su imetak stvorili, veće česme podigoše s kraja 19. veka u središnjim delovima Užica.
Minule su decenije, pa dođe vreme vodovoda i slavina u kućama, te presahnuše tolike užičke javne česme. Jedne skloniše, druge se zarušiše. Tek poneka, umećem veštih klesara napravljena, izdrža nalete nagle urbanizacije grada. Potom ni esnafa više nije bilo da se zavičaju odužuju, a nove savremene gazde zadužbinarstvu nisu naklonjene.
A prave vrednosti ne nestaju – ovi esnafski darovi varoši, tri kamene javne česme, i sada traju posle 125 godina. Podignute su, kao po dogovoru tadašnjih preduzimljivih Užičana, iste godine (1896) u tri dela varoši. O ovim i drugim česmama grada na Đetinji vredne pisane tragove ostavio je sredinom devedesetih istoričar Milorad Iskrin u knjizi „Česme užičke”.


Opančarska česma


Pred očima današnjih žitelja grada najčešće je česma na glavnoj ulici, pred Malim parkom, iz koje voda i sada izbija. To je Opančarska česma, zadužbina Opančarskog esnafa. Ovaj esnaf nastao je 1853. i dugo bio jedan od najjačih u varoši. Ostalo je upamćeno da je prvi užički opančar bio Jovo Cvijović, a poslednji, koji je radio i početkom ovog milenijuma, sarač i opančar Milija Ćitić. Česma koju je taj esnaf 1896. podigao je od četvrtastog klesanog kamena, s piramidalnim ukrasom na vrhu, a opankom isklesanim sa strane, esnafskim simbolom. Menjala je lokacije: selili su je nekad, pa ponovo ovde vratili.
Na platou Rakijske pijace u naselju Carina nalazi se česma Pekarsko-mehanskog esnafa, na kojoj čitamo da ju je ovaj esnaf podigao o svom trošku 1896. godine. A na Slanuši, u prostoru malog skvera, česma je iz iste godine, njen natpis s prednje strane privlači pažnju: „Ovu česmu podiže svojoj opštini trgovačko-zanatlijska omladina grada Užica. Uz materijalnu pripomoć zanatlijskog udruženja i esnafa trgovačko-bakalskog, abadžijsko-terzijskog, mešovitog kovačkog, obućarskog, stolarskog 1896. god.” Zna se da je ona delo kamenoresca Dimitrija Č. Avramovića.


Česma na Slanuši


Ova tri esnafska dara nisu jedine veće česme iz 19. stoleća sačuvane u Užicu. Još je starija (iz 1894) Ružića česma (istočnik, kako piše na njoj) u Velikom parku. Stoji na njenoj ploči da su je „za uspomenu i sećanje na Užice podigli Dobroslav i Olga Ružići”. Jedno vreme bila je zapuštena, a u jesen 2018. grad ju je obnovio na inicijativu užičkog Narodnog muzeja.
Najmlađa među tim davnašnjim česmama je na Trgu Svetog Save, pored crkve i Gimnazije. To je Popovića česma (u narodu zvana i Aljova česma) iz 1900. godine. Ona je, beleže knjige, životvorni spomenik bratskoj ljubavi. Mlađi brat ju je podigao starijem: advokat i poslanik Aleksa Aljo Popović svom bratu proti i poslaniku Gavrilu Popoviću. A s obzirom na to da su obojica bili bliski s dinastijom Obrenović, na istočnoj strani česme i ovo je upisano: „Užice 1900. g. pod vladom Aleksandra I, gospodara i kralja Srbije.”

„Novogodišnja teglica” u Opovu
Opovo – Minuli vikend u Opovu prošao je u znaku manifestacije Miholjski dani sela – Festival zimnice i bundeve i takmičenja „Novogodišnja teglica”, u organizaciji Aktiva žena Opovo i Galerije „Jovan Popović”, uz finansijsku podršku Ministarstva za brigu o selu i lokalne samouprave. Treću godinu zaredom, u hotelu „Stari Banat”, upriličeno je takmičenje u pet kategorija slane i slatke zimnice, s tim da je ove nadmetanje prošireno i za kategoriju proizvoda od bundeve.
Svoje jestive rukotvorine predstavilo je 13 takmičarskih izlagača, a kvalitet i inovativnost ocenjivali akreditovani nastavnici i saradnici Departmana za geografiju, turizam i hotelijerstvo u Novom Sadu, predstavnici Asocijacije šefova kuvara Srbije, Kulinarske federacije Srbije, s idejnim tvorcem manifestacije Mariom Leone Bralićem na čelu. U kategoriji kompot i slatko, u inovativnosti i za ukupnog pobednika proglašeno je Udruženje žena „Pančevke”. Najbolji ajvar napravila je Svetlana Grčak, turšiju Milanka Ivanović, a pekmez pripremila Ankica Basić. Za proizvode od bundeve, najuspešnijom se pokazala Zorica Ugrinov.
„Iz našeg udruženja žene su se potrudile da izađu na takmičenje u svim kategorijama, odnosno, i slanu i slatku zimnicu i prvi put ove godine u kategoriji bundeve – sok, kolač, džem i slatko od bundeve. Od turšije, iznele smo ajvar, pekmez, džemove, slatko i kompote, sve što se u Banatu pravi. Bundeva se ovde mnogo koristi, pre svega poznati smo po piti bundevari – ludajnici i mislim da bi to trebalo da postane naš brend. Naravno, utrošile smo mnogo vremena da sve to spremimo jer nije reč o dve-tri teglice, ali srećom zimnica je odvojena i zna se kada idu jagode, kad krenu šljive, breskve, kajsije, pa tek na kraju dođe paprika, paradajz, kupus, karfiol”, kaže Zorica Ugrinov iz Opova, dok je samo reči hvale imao žiri uz opasku da je primetno da se svake godine pojavi neki proizvod kog na tržištu nema, te da će se takvi, u saradnji sa lokalnom samoupravom, preporučivati za etiketu „najbolje iz Opova”.
„Ideja ove manifestacije jeste podstrek ženama da to što proizvode kod kuće iznesu i prezentuju, a zaista imaju šta da pokažu, pokazalo se da su njihovi proizvodi nešto autentično. Želimo da ih ohrabrimo da ih plasiraju na tržištu, a još važnije da se udružuju, jer imaju šta da pokažu”, poručio je Miloš Markov, predsednik opštine Opovo.
Tokom festivala zimnice u prostorijama Aktiva žena Opovo održan je i zimski prodajni vašar na kojem su posetioci, pored kulinarskih proizvoda, mogli da kupe razne lokalne praznične suvenire.
O. Janković

Meštanima preprečili drum, oni blokirali prugu
Orlovat – Neobičan protest održan je proteklog vikenda na mostu preko reke Tamiš. Zato što je već mesecima preko njega obustavljen drumski, građani su na neko vreme prekinuli železnički saobraćaj.
Meštani Tomaševca, Botoša, Orlovata i Uzdina blokirali su saobraćaj na mostu preko reke Tamiš, na putu koji vodi prema Zrenjaninu, najvećem banatskom gradu. Tvrdi se da su za to vreme bila zaustavljena tri voza koja je trebalo da prođu prugom preko mosta. Reč je o deonici koja je ovih dana najfrekventnija od svih na našim prugama jer je ovuda usmeren sav železnički saobraćaj između severa i juga nakon što je on obustavljen na deonici od Beograda do Novog Sada, gde se gradi potpuno nova trasa brze pruge.
Kako saznajemo u „Infrastrukturi železnice Srbije” AD, most o kome je reč rekonstruisan je u vreme kada se saznalo da će ovde da bude izmešten železnički saobraćaj. Međutim, problemi su nastali kada je na njemu oštećena podloga za drumska vozila i njihov prolaz je postao opasan, a onda im je on i zabranjen. Putnička vozila su ga opet ilegalno prelazila, pa je JP „Putevi Srbije” ispred mosta postavilo betonske barijere i prolaza više nije bilo. To je najteže palo ovdašnjim ratarima jer su im njive iznenada postale višestruko udaljene. Bilo je predloga da se čak izgradi privremeni pontonski most, ali se zaključilo da za njim nema potrebe jer bi nova podloga za drumski saobraćaj mogla da se postavi za nedelju dana i ona je najpogodnija i najjeftinija. Rešenja nema mesecima, a iz JP„Putevi Srbije” nisu se oglašavali.
U „Infrastrukturi železnice Srbije” tvrde da postojeći most ispunjava sve uslove za ovu vrstu saobraćaja i da se on redovno kontroliše.

Održan protest srednjoškolaca na trgu u Čačku protiv iskopavanja litijuma
Nekoliko stotina čačanskih srednjoškolaca protestovalo je danas na gradskom trgu u Čačku protiv iskopavanja litijuma u Srbiji. Učenik Gimnazije Jovan Palibrk rekao je okupljenim učenicima preko megafona da oni nisu na trgu „zato što su grupa zgubidana i ne znaju šta drugo da rade, već zato da brane svoju domovinu”.
„Spremni smo da branimo domovinu do kraja i nećemo da dozvolimo iskopavanje litijuma. Oni su došli i u Pranjane i u Ovčar Banju da iskopavaju litijum i uzimaju parcele porodicama koje su tu živele generacijama unazad”, rekao je Palibrk a okupljeni učenici su uzvikivali „Ne damo, ne damo”.
Prisutnima se obratila i učenica Minja Đelkapić koja je rekla da stalno slušaju od roditelja, baba i deda da „ovo nije njihova stvar” jer su mladi.
„Ali ovo i te kako jeste naša stvar. I da citiram iz dela 'Borba i pobeda rada', revolucija nije samo stvar velikih ljudi, revolucija se dešava svakoga dana. Sve nas sudbina neće čekati skrštenih ruku, moramo da joj trčimo u susret”, rekla je Đelkapić.
Učenici koji su protestovali rekli su agenciji Beta da njihov protest nema političku osnovu i da se protive iskopavanju litijuma jer su čuli od profesora sa Beogradskog univerziteta i od raznih ekoloških udruženja da je litijum štetan i oni žele da se bore za zdraviju budućnost.
Srednjoškolci koji su protestovali nosili su zastave Srbije i transparent na kome je pisalo „Kopajte u svoja četiri zida”.
Oni su uzvikivali „Ne damo Srbiju”, „Rio Tinto marš iz Srbije”.
Nakon protesta koji je trajo oko 40 minuta prošetali su u koloni centralnim gradskim ulicama uz zvuke pištaljki.
Za vreme protesta srednjoškolaca nije uočen nijedan uniformisani policajac.
Učenike koji su protestovali podržalo je nekoliko profesora čačanskih srednjih škola.
Jedan od njih, profesor filozofije u čačanskoj Gimnaziji Dragan Matijević rekao je novinarima da je ponosan na učenike koji su danas protestovali.
„Ja njih učim mudrosti, a oni mene pameti. I ja sam u njihovim godinama počeo da protestujem i drago mi je da danas prisustvujem njihovom protestu i da mogu da budem deo toga i da ih podržim”, rekao je Matijević.
Proteste je podržao i Sindikat obrazovanja Čačka, koji je većinski sindikat prosvetnih radnika u tom gradu.

Preminule 32 osobe, 1.547 novih slučajeva koronavirusa
U poslednja 24 sata u Srbiji su još 32 osobe umrle od posledica zaraze koronavirusom, pa je ukupan broj umrlih od početka epidemije povećan na 12.241, objavljeno je na sajtu kovid19.rs.
Od ponedeljka do danas koronom je zaraženo još 1.547 osoba, dok je testirano 15.635 uzoraka, javlja Beta.
Hospitalizovano je 2.930 obolelih, a na respiratorima je 146 pacijenata.
Procenat smrtnosti je 0,96 odsto.

Vanredna situacija u sedam opština zbog problema sa snegom
Vanredna situacija je proglašena u sedam opština u Srbiji – Arilju, Bajinoj Bašti, Ivanjici, Lučanima, Novoj Varoši, Ljuboviji i Krupnju.
Vlažan i težak sneg pokidao je dalekovode i oborio bandere širom zemlje, ekipe su na terenu i saniraju kvarove, preneo je RTS.
Saobraćajnice se čiste po prioritetima, a glavni putni pravci su prohodni.
Predsednik Opštine Arilje Predrag Maslar izjavio je da više od 48 sati više od 1.300 domaćinstava u toj opštini nema struje.
„Na sreću, nemamo težih situacija, bolesnih ljudi. Nadamo se da ćemo za 24 sata uspeti da normalizujemo stanje sa dodatnom mehanizacijom, koju ćemo uvesti preko vanredne situacije”, rekao je Maslar, javlja Beta.
Vanredna situacija je uvedena i u Bajinoj Bašti, kako bi se angažovala sva raspoloživa mehanizacija za čišćenje puteva da bi ekipe EPS-a mogle da otklanjaju kvarove.
Bez struje je oko 2.600 potrošača u ariljskoj i bajinobaštenskoj opštini i oko 500 u Priboju.
U Novoj Varoši stanje je stabilizovano, ali je neprohodno očistiti još oko 20 odsto lokalnih puteva.
Osnovne i srednje škole u Krupnju neće raditi tri dana zbog velike količine snega, a prvi radni dan je četvrtak, 16. decembar.

Rešenja zasnovana na prirodi - odgovor na klimatske promene
Rešenja zasnovana na prirodi imaju ključnu ulogu u ublažavanju klimatskih promena i smanjenju rizika od katastrofa, izjavio je Boris Erg, direktor Regionalne Kancelarije za istočnu Evropu i centralnu Aziju Međunarodne unije za zaštitu prirode (IUCN).
"Da bi ova rešenja bila efikasna, ona moraju biti prepoznata i uključena u sve važne strategije, zakone, akcione i finansijske planove", naglasio je Erg tokom radnog ručka koji je organizovala njegova Kancelarija, u saradnji za Kancelarijom za upravljanje javnim ulaganjima Vlade Republike Srbije.
Imajući u vidu nedavnu istoriju poplava i drugih klimatskih katastrofa, kao i napredak u oblasti planiranja i upravljanja smanjenjem rizika od katastrofa, Srbija je odabrana kao jedna od dve zemlje u kojima će se sprovoditi pilot projekat Rešenja zasnovanih na prirodi (RZP) u okviru ADAPT inicijative, prenosi Tanjug. U Srbiji se nalazi i jedno od dva odabrana pilot područja na Zapadnom Balkanu za primenu RZP na terenu - Grad Kraljevo, koji spada među najugroženije kada su u pitanju prirodne katastrofe.
U Kraljevu je uspešno završena prva faza pilot projekta, uz aktivno učešće i podršku Kancelarije za upravljanje javnim ulaganjima i Odeljenja za civilnu zaštitu Grada Kraljeva. Počeci radova očekuju se početkom sledeće godine, a odabrana lokacija za primenu RZP su Gledićke planine.
"Izuzetno nam je drago što su Kancelarija za upravljanje javnim ulaganjima, Grad Kraljevo i drugi partneri pokazali spremnost da prihvate ovaj koncept i primene ga na konkretnom primeru na terenu u Kraljevu", rekao je Erg.
Sandra Nedeljković, v.d. zamenica direktora Kancelarije za upravljanje javnim ulaganjima, rekla je da smo, prethodnih sedam godina, koliko Kancelarija postoji, svedoci sve učestalijih padavina i poplava u nekim delovima Srbije, naročito u slivu Zapadne Morave.
"Vlada Republike Srbije ulaže značajna sredstva u jačanje otpornost naše zemlje na prirodne katastrofe. Preventivne mere smo dužni da sprovodimo konstantno i brinemo o našoj bezbednosti ne samo nakon poplava kroz proces obnove, nego i u mirno vreme. Prirodna preventivna rešenja nam pomažu da budemo otporniji na nepogode, ali i da ujedno sačuvamo biljni i životinjski svet i živimo bezbedno u skladu sa prirodom", naglasila je Nedeljkovićeva.
Ona je dodala da će Kancelarija uvek podržavati i učestvovati u ovakvim projektima i zahvalila Švedskoj na donaciji koja je usmerena na nalaženje ovakvih rešenja u prevenciji. U saopštenju se dodaje da Zapadni Balkan spada u najugroženija područja sa aspekta klimatskih promena i negativnog uticaja na brojne sektore i oblasti života, kao i da je rizik od poplava prepoznat kao rastuća pretnja za ljude i njihovu imovinu, pošto pogađa oko 22 odsto stanovništva u 38 opština u Srbiji.

U zakonu da školska godina počinje himnom
U Predlogu zakona o izmenama i dopunama Zakona o osnovama sistema obrazovanja i vaspitanja o kojem bi poslanici, kako je najavio ministar prosvete Branko Ružić, trebalo da raspravljaju sledeće sedmice, predviđeno je da školska godina počinje 1. septembra, izvođenjem himne Srbije, a završava se 31. avgusta naredne godine.
Ukoliko ustanova ne izvede himnu predviđena je kazna u iznosu od 100.000 do 1.000.000 dinara, odnosno novčana kazna od 25.000 do 100.000 dinara za direktora ili odgovorno lice ustanove, javlja Tanjug.
Ista novčana kazna važi, između ostalog, i ukoliko ustanova ne upiše dete u predškolsku ustanovu, odnosno osnovnu školu radi pohađanja pripremnog predškolskog programa, ne upiše dete u osnovnu školu, ne donese razvojni plan i godišnji plan rada u roku propisanom zakonom ili ih ne primenjuje, sprovodi ogled bez odobrenja ministra ili vrši statusne promene, ne donese blagovremeno, odnosno ne ostvaruje program obrazovanja.
U predloženom zakonu se navodi da se učenik ocenjuje najmanje četiri puta u polugodištu u osnovnom i tri puta u srednjem obrazovanju i vaspitanju, a ako je nedeljni fond časova obaveznog predmeta, izbornog programa i aktivnosti jedan čas - najmanje dva puta u polugodištu.
Ružić je nedavno, komentarišući to što je forum beogradskih gimnazija pozvao ministarstvo na čijem je čelu da razmotri mogućnost izmene ovog zakona u cilju ukidanja zaključivanja ocena na kraju polugodišta, rekao da je Ministarstvo otvoreno za razgovore na tu temu.
„Ali situacija trenutno nije takva da ćemo u ovim izmenama i dopunama zakona pristupiti tim intervencijama”, naveo je Ružić.
U predloženom rešenju se navodi da Ministarstvo prosvete treba da uspostavi informacioni sistem za sprovođenje ispita u kojem se, između ostalog, unose iskazane želje učenika za upis u srednju školu, odnosno fakultet.
Obradu podataka vrši Zavod za vrednovanje kvaliteta obrazovanja i vaspitanja - Centar za ispite, u svrhu pripreme i sprovođenja ispita, a podaci o rezultatima ispita dostavljaju se srednjim školama, odnosno fakultetima.
Prema Zakonu o izmenama i dopunama Zakona o srednjem obrazovanju opštu, stručnu i umetničku maturu prvi put će polagati učenici upisani u srednju školu od školske 2020/2021. godine, odnosno prvi ispiti biće organizovani školske 2023/2024. godine.
Između ostalog, definisano je i da plan i program nastave i učenja verske nastave, na usaglašeni predlog tradicionalnih crkava i verskih zajednica, po pribavljenom mišljenju organa nadležnog za poslove odnosa sa crkvama i verskim zajednicama donosi ministar.
Organizovanje i ostvarivanje verske nastave prati Komisija za versku nastavu koju obrazuje vlada na period od šest godina.
Predviđeno je i da se prijem u radni odnos na neodređeno vreme vrši na osnovu konkursa koji raspisuje direktor, a da konkurs sprovodi komisija. Kao osnovni razlog za donošenje predloženih izmena zakona navodi se blagovremeno stvaranje uslova za efikasnu i stručnu pripremu za realizaciju ispita kojim se završava određeni nivo obrazovanja.

Sinod o pitanjima SPC i Srba u Americi
Sveti arhijerejski Sinod Srpske pravoslavne crkve saopštio je danas da je sa žaljenjem konstatovao da, ni posle pet godina od požara i novčanih sredstava uloženih u obnovu, hram Svetoga Save u Njujorku nije osposobljen ni za bogosluženja na velike praznike.
Sinod je zaključio da je neophodno da se, bez odlaganja, među njujorške Srbe što pre vrate mir, poverenje i jedinstvo i da se u bratskoj ljubavi obnovi crkva koja je posvećena duhovnom ocu Svetome Savi.
Sinod je pozvao Srbe u Americi da, kao i do sada, revnosno čuvaju svoju pravoslavnu veru, svetinje, srpski identitet i zavete predaka, a posebno jedinstvo svetosavske Crkve.
Sinod napominje da je na sednici održanoj od 7. do 10. novembra, razmatrao i izvršenje obavezujućih odluka Sabora, koje se odnose na novoformirane korporacije u SAD - Pravoslavni bogoslovski fakultet Svetoga Save u Libertivilu i Crkveno-školsku opštinu Svetoga Save u Njujorku.
Sabor je, naime, 28. maja ove godine doneo odluku kojom je patrijarh Porfirije zamoljen da, u koordinaciji sa crkvenom vladom pomogne episkopu istočnoameričkom Irineju „u prevazilaženju problema koji su nastali u Crkveno-školskoj opštini Svetog Save u Njujorku, u cilju uspostavljanja crkvenog poretka i jedinstva među tamošnjim parohijanima",
Jednoglasnom odlukom Sabora jednoobrazna pravila i uredbe za parohije u crkveno-školskim opštinama Srpskih pravoslavnih eparhija u SAD stavljene van snage, sa obavezom da se novoformirane korporacije i druge novoformirane strukture crkvene uprave eparhija na tlu Amerike vrate na stanje pre 2017. godine, izuzev u onim tačkama gde to praktično nije neophodno ili moguće.
Sinod je, navodi se u saopštenju, na osnovu obimne dokumentacije koja se tiče crkveno-pravnog i pravnog statusa novoformiranih korporacija, doneo odgovarajuće odluke, a episkope Longina, Maksima i Irineja zadužio da ih sprovedu po izričitim uputstvima i nalozima crkvene vlade u roku od dva meseca.
Stručni tim Sinoda je, dodaje se, utvrdio da u pravnom sistemu SAD ne postoji nijedna pravna prepreka za sprovođenje donetih odluka, prenosi Tanjug.
"Na taj način, crkvena imovina u SAD, koja je 2017. godine preneta na novoformirane korporacije, biće vraćena u redovni crkveno-pravni status i predstavljaće isključivu i neotuđivu imovinu Srpske pravoslavne crkve na prostoru SAD. Crkvenom imovinom u SAD će se ubuduće upravljati, bez individualnog prava na otuđenje ili opterećenje bilo koje vrste, isključivo u skladu sa sveštenim kanonima, Ustavom SPC, a pod neposrednim nadzorom Svetog arhijerejskog Sinoda", navodi se u saopštenju dostavljenom medijima.
Sinod je razmatrao i pitanje statusa i misije Pravoslavnog bogoslovskog fakulteta Svetog Save u Libertivilu kao jedine visokoškolske bogoslovske ustanove SPC na američkom kontinentu, a jednodušno je zaključeno da Bogoslovski fakultet treba da nastavi svoju duhovnu i prosvetnu misiju u skladu sa crkvenim ustavom, na način kao i ostale bogoslovske ustanove SPC, a pod pokroviteljstvom patrijarha Porfirija.
Navodi se da će u narednom periodu biti razmotreni i Sinodu podneti na odobrenje predlozi za unapređenje rada na Bogoslovskom fakultetu u Libertivilu.
Sinod će, navodi se, pridržavajući se odluke Sabora, blagovremeno odlučiti o najcelishodnijem konkretnom načinu rešavanja svih ovih pitanja i o tome će obavestiti crkvenu i ukupnu javnost.

Oko 2.000 meštana Ivanjice već četvrti dan bez struje
IVANjICA - Na teritoriji opštine Ivanjica oko 2.000 meštana još uvek nema struju, ekipe EPS-a su sve vreme na terenu, ali im posao otežava nepristupačan teren, rekao je za Tanjug predsednik opštine Momčilo Mitrović.
On je dodao da opština čini sve što može, da je angažovana sva mehanizacija, sektor civilne zaštite, i da svi očekuju da stanje bude normalizovano do večeras.
Struja je tokom noći, nakon tri dana, stigla u 1.900 domaćinstava, a ostatak još uvek čeka stabilizaciju u elektro-snabdevanju.
„Centar grada je dobio električnu energiju, kao i nekoliko mesnih zajednica. Međutim bez električne energije je i dalje preko 2.000 meštana u planinskim selima poput Katića, Kušića, Močioca, Opaljenika, Osonice. Putevi prvog prioriteta su prohodni i očišćeni, dok su mnogi lokalni pravci potpuno neprohodni. Još uvek nemamo poziva da je neko zarobljen, ali smo u maksimalnoj pripravnosti ukoliko do toga dođe", izjavio je Mitrović.

Srbija otvorila još četiri poglavlja u pregovorima sa EU
Na Međuvladinoj konferenciji u Briselu otvorena su četiri nova poglavlja sa Srbijom u pregovorima sa EU, saznaje Tanjug.
U pitanju su poglavlje 14 (transportna politika), poglavlje 15 (energetika), poglavlje 21 (transevropske mreže) i poglavlje 27 (životna sredina) čime je broj do sada otvorenih poglavlja došao do 22 od ukupno 33.
Poglavlja koja su otvorena obuhvaćena su Klasterom 4.
Delegaciju Srbije u Briselu predvode premijerka Ana Brnabić i ministar evropskih integracija Jadranka Joksimović.
Ispred Saveta EU, konfrencijom predsedava slovenački državani sekretar, Gašper Dovžan, a Evropsku komisiju predstavlja komesar za proširenje, Oliver Varheji. Međuvladinoj konferenciji prisustvovali su i brojni ministri zemalja članice EU među kojima su bili šef mađarske diplomatije Peter Sijarto, ministarka za evropska pitanja Austrije Karoline Edštadler, šefica belgijske diplomatije u ime zemalja Beneluska Sofi Vilmes, Češke Jakub Kulhanek, ministar za evropska pitanja Irske Tomas Birn, ministar za evropska pitanja Poljske Konrad Simanski, ministar spoljnih poslova Hrvatske Gordan Grlić-Radman.
Nemačku je zastupala državna sekratarka Ana Lirman, Italiju državni sekretar Vićenco Amendolan, Rumuniju državni sekretar Iuliom Rauc Mateo, a Francusku državni sekretar Klemen Beone.
Prisustvom visokih zvaničnika međuvladinoj konferenciji zemlje članice EU dale su podršku Srbiji i time iskazale da pridaju veliki značaj proširenju EU na zemlje Zapadnog Balkana.
Na prethodnoj Međuvladinoj konferenciji, održanoj krajem juna u Luksemburgu konstatovano je da Srbija formalno, po novoj metodologiji, već ima otvoren prvi tzv. fundamentalni klaster koji se tiče vladavine prava, funkcionisanja demokratskih institucija i ekonomskih kriterijuma.
Varheji: Snažan signal posvećenosti EU pridruživanju Srbije
BRISEL- Otvaranje pregovora o klasteru 4 predstavlja snažan politički signal posvećenosti Evropske unije pridruživanju Srbije, istakao je danas evropski komesar za proširenje Oliver Varheji.
Varheji je, na konferenciji za štampu posle međuvladine konferencije, rekao da se sada prvi put otvaraju pregovori o jednom klasteru, koji se sastoji od četiri poglavlja.
Time, dodaje, Srbija preduzima još jedan značajan korak ka pridruživanju EU.
"Otvaranje poglavlja predstavlja veoma dobru vest za Srbiju i njene građane, kao i za ceo Zapadni Balkan. Time je poslata snažna poruka da EU želi da ubrza svoj angažman na Zelenoj agendi", objasnio je on.
Varheji je kazao da otvaranje klaster potvrđuje da postoji napredak u pregovorima u procesu pridruživanja i da EU podržava sve reforme koje su sprovedene u Srbiji, prenosi Tanjug.
Takođe, podvlači, ovo je i priznanje Srbiji za vladavinu prava i korake preduzete na reformi Ustava u vezi oblasti koje se tiču otvorenog klastera.
Ukazao je da sada predstoji puno posla na suštinskim pregovorima, i da samo posvećenim pristupom Srbija može da ispuni sve uslove za zatvaranje poglavlja.
"Međuvladina konferencija je omogućila i da otvorimo politički dijalog o ključnim izazovima sa kojima se Srbija dalje suočava. Kada je reč o vladavini prava i normalizaciji odnosa sa KiM oni ostaju ključni za pristupni proces", poručio je on.
Varheji je kazao da je važno da Srbija ostvaruje dobre rezultate na terenu, sa čvrstom ambicijom da otvara dalje klastere tokom francuskog predsedavanja EU.
"Mi sa naše strane uradićemo sve da bi se ubrzali pregovori", dodao je on.
U okviru klastera 4, koji se odnosi na Zelenu agendu i održivu povezanost, danas su otvorena poglavlja 14 (transportna politika), 15 (energetika), 21 (transevropske mreže) i 27 (životna sredina).
Brnabić: Važan korak napred u procesu evrointegracija Srbije
BRISEL- Premijerka Ana Brnabić izjavila je da je danas veoma značajan dan za Srbiju, te da je otvaranje klastera 4 veliki korak napred u procesu evropskih integracija, pokazatelj da je Srbija postigla rezultate u sprovođenju reformi, ali i velika motivacija da naša država nastavi dalje u istom pravcu.
"Ovo je vrlo značajan datum za Srbiju, važna prekretnica u procesu naših evropskih integracija", rekla je Brnabić novinarima u Briselu, nakon Međuvladine konefercnije Srbija - EU.
"Ovo je veliki i važan korak, i uspeh na kojem čestitam građanima Srbije, vladi, predsedniku, kojem zahvaljujem za podršku i razumevanje", rekla je Brnabić.
Ona je dodala da je važna stvar kod nove metodologije političko upravljanje procesom evropskih integracija, a da je Vlada Srbije uspela u tome, pre svega u oblasti vladavine prava.
"To je očigledno dalo veliki rezultat. Ovo nam je ogromna motivacija za dalje. Nastavljamo reforme na EU putu, u oblasti vladavine prava, javne uprave i privrede i ekonomije, kako bi ojačali našu državu i kako bi evropski put iskoristili da se bolje živi u Srbiji, da građani žive kvalitetnije", rekla je premijerka Srbije.
Brnabić je zahvalila svim državama članicama i Evropskoj komisiji na podršci i razumevnaju.
"Pokazali su da su otvoreni i spremni da vide, da saslušaju i nagrade sve što smo uradili. Zato je ovo ovo velika motivacija da nastavimo dalje, da radimo brže i bolje, za još veće rezultate, da 2022. godine otvorimo klaster 3, koji je spreman i da se spremimo za otvaranje makar još jednog klastera. Nama je na agendi da pripremimo sve za otvaranje klastera 5", rekla je Brnabić, prenosi Tanjug.
Dodala je da je tema životne sredine veoma važba za Srbiju, kao i da prioriteti zemlje ostaju regionalnu stabilnost, dijalog Beograda i Prištine, i ekonomski razvoj.
"Zadovoljna sam ekonomskim rezultatima, očekujuem da rast bude preko sedam, čak 7,5 odsto, što je jedna od važnih stavri za naše evrointegracije. Uz to i postepeno usklađivanje sa zajedničkom spoljnom i bezbednosnom politikom EU", rekla je Brnabić.
Ona je dodala da je ta usklađenost sada 65,55 odsto.
Brnabić je zahvalila i Sloveniji, koja do kraja godine predsedava EU.
"Nama je ovo mnogo značilo", rekla je Brnabić.
Borelj čestitao Srbiji 
BRISEL- Visoki predstavnik EU za spoljnu politiku i bezbednost Žozep Borelj češtitao je danas predsednici vlade Srbije Ani Brnabić na otvaranju Klastera 4 u pristupnim pregovorima sa EU.
"Danas smo otvorili Klaster četiri o zelenoj agendi i održivoj povezanosti sa Srbijom. Čestitam premijerki Ani Brnabić na ovom značajnom koraku Srbije ka EU", napisao je Borelj na svom Tviter nalogu, prenosi Tanjug.
On je istakao da je veoma važno da Srbija sada nastavi rad na unapređenju vladavine prava, na usklađenosti sa spoljnom i bezbednosnom politikom EU i dijalog sa Prištinom.

Vanredna situacija u pet opština u Srbiji
Vanredna situacija je proglašena u pet opština u Srbiji - Ivanjici, Lučanima, Novoj Varoši, Ljuboviji i Krupnju.
Kvar na bloku A1 TENT-a Obrenovac je otklonjen noćas i građani su dobili struju i grejanje, potvrdio je za RTS predsednik te opštine Miroslav Čučković.
Vlažan i težak sneg pokidao je dalekovode i oborio bandere širom zemlje, bez struje je trenutno oko 28.000 korisnika a ekipe na terenu saniraju kvarove, javlja Beta.
Osnovne i srednje škole u Krupnju neće raditi tri dana zbog velike količine snega, a prvi radni dan je četvrtak, 16. decembar.
Dobra prohodnost puteva uz zimske uslove
Prestanak snežnih padavina uz konstantne intervencije putara donele su dobru prohodnost puteva, ali je vožnja i dalje u zimskim uslovima, saopštio je AMS S.
Vozačima sada otapanje snega donosi druge opasnosti, odroni su učestali, kolovozi mokri, a mraz u jutarnjim i večernjim satima utiče na pojavu poledice, prenosi Tanjug.
Na tim mestima teško je kontrolisati vozilo i upravljati njime, zaustavni put je dug i nekotrolisan, a saobraćajne nezgode česte i opasne u kojima uvek učestvuje više vozila, naletanjem jedno na drugo. Magla i niska oblačnost dodatno otežavaju vožnju i usporavaju saobraćaj, jer su ovo vremenski uslovi kada se ona zbog snega često i iznenada pojavljuje pored reka, kanala u kotlinama i preko planinskih prevoja.
Kamioni na Batrovcima čekaju 240, Šidu 180, Horgošu 120 minuta
Prema informacijama Uprave granične policije u 7.40 časova, na graničnom prelazu Šid, na izlazu, zadržavanje za teretna motorna vozila je 180 minuta, na Batrovcima 240, a na Horgošu 120 minuta, saopštili su Putevi Srbije.
Na Bubanj Potoku - petlja Orlovača, do 18. decembra od 10 do 16 časova radovi na sanaciji kolovoza - auto-pijaca - raskrsnica Hiljadu ruža - kružni tok Resnik, uz naizmenično propuštanje vozila iz oba pravca.
Petlja „Šimanovci“ - petlja „Pećinci“, smer Beograd-Šid, do 31. decembra radovi na zameni žičane ograde, uz odvijanje saobraćaja voznom i preticajnom saobraćajnom trakom.
Petlja Kolari, do prvog mata radovi na rekonstrukciji natputnjaka, uz zatvaranje preticajne i vozne saobraćajne Tanjug trake. Petlja Kolari, u smeru Kolari-Beograd, ostaje zatvorena za saobraćaj.
Jasikovo-Bor, do 25. decembra radovi na rehabilitaciji puta, uz naizmenično propuštanje vozila.
Na auto-putu E-75, petlja Jagodina-petlja Ćuprija, do 31. decembra radovi na rekonstrukciji mosta preko reke Lugomir, uz zatvaranje leve kolovozne trake - smer Niš-Beograd. Saobraćaj se odvija dvosmerno desnom kolovoznom trakom smer - Beograd-Niš.
Na naplatnim stanicama na autoputevima u Republici Srbiji nema zadržavanja vozila.
    </div>
    <div id="politika">
Kristofer Hil tvrdi da će da ohrabri Srbiju za kompromis sa Prištinom
Vašington – Srbija je ključna za stabilnost i napredak zapadnog Balkana, izjavio je kandidat za novog američkog ambasadora u Srbiji Kristofer Hil i pozvao Beograd da normalizuje odnose sa Prištinom.
Hil je, tokom pretresa pred Odborom za spoljne poslove Senata SAD, rekao da će, ako njegova nominacija bude potvrđena, „ohrabriti Srbiju da se ozbiljno i hitno angažuje kako bi se postigao kompromis”.
„SAD snažno podržavaju dijalog uz posredovanje EU kao najbolju šansu za obe strane da prevaziđu razlike. Kao što je predsednik Bajden rekao, SAD veruju da je uzajamno priznanje najbolji način da se oslobodi evropski potencijal Srbije i ojača regionalna stabilnost i bezbednost”, rekao je Hil.
Hil je rekao da će SAD, zajedno sa evropskim partnerima, nastaviti da podržavaju razvoj Srbije kao moderne i prosperitetne evropske države, „u miru sa svojim susedima”.
Istakao je i da SAD podržavaju strateški cilj Srbije ka pridruživanju EU, ali je ocenio da Beograd mora da ubrza „ozbilje reforme” kako bi ispunio standarde EU.
On je dodao da SAD očekuju da će EU prepoznati napredak koji je postignut i potvrditi da je članstvo i dalje moguće.
Hil je istakao i da će nastaviti da vrši pritisak da se sprovede puna istraga ubistva braće Bitići 1999. godine.
„Posvećen sam tome da izvršim pritisak na srpsku vladu da obezbedi da se odgovorni privedu pravdi, bez obzira na rang i položaj”, poručio je Hil.
Hil je rekao da će, ako njegov mandat bude potvrđen, ohrabrivati transparentnost i pravičnost izbornog procesa uoči izbora u aprilu 2022. godine u Srbiji, kao i da će isticati važnost slobode medija i glasno podržati ključnu ulogu civilnog društva.
„Raznolik politički pejzaž i slobodna i nezavisna štampa ključni su za uspeh Srbije kao evropske demokratije”, poručio je Hil.
Hil je ocenio i da je uz tehničku podršku SAD, Srbija napravila značajne korake, naročito u ekonomskom i fiskalnom upravljanju.
„Napredak Srbije je sastavni deo za postizanje američkih strateških ciljeva da se revitalizuju naši evropski savezi, podrži demokratija i vladavina prava, promoviše ekonomska saradnja i reše globalni i regionalni izazovi”, rekao je Hil.
On je dodao da su SAD posvećene produbljivanju bilateralnih odnosa sa Srbjom kroz dalju političku, ekonomsku i bezbednosnu saradnju.
„Dok slavimo 140 godina diplomatskih odnosa, radujem se jačanju međuljudskih odnosa, radu sa mladima i civilnim sektorom i deljenju američkog iskustva u Srbiji”, poručio je Hil.
HIl je rekao da SAD podržavaju napredak koji je Srbija ostvarila u ključnim obolastima, kao što su borba protiv korupcije, poboljšanje vladavine prava i jačanje demokratskih institucija.
Istakao je da će raditi na jačanju ekonomske budućnosti Srbije podsticanjem mera kojima se osnažuje klima za međunarodne investicije, jača struktura, poboljšava energetska raznolikost i bezbednost i gradi otpornost na „maligni spoljni uticaj, uključujući onaj iz Rusije i Kine”, prenosi TAnjug.
„Srbija ima ogroman potencijal, sa obrazovanom i talentovanom radnom snagom. Firme sa sedištem u SAD su tokom poslednjih 20 godina uložile više od četiri milijarde dolara u Srbiju i zapošljavaju oko 20.000 ljudi”, naveo je Hil.
Kao ambasador Srbije rekao je da će nastaviti da podržava američke kompanije koje istražuju prilike za ulaganje u Srbiju.
On je dodao da, ako njegova nominacija bude potvrđena, dalje će razvijati „pozitivni zamah” nedavnih bilateralnih odbrambenih konsultacija - prvih za pet godina - da bi proširio obostrano korisnu odbrambenu saradnju.
„Srbija je važan bezbednosni partner SAD, naročito kroz 15-godišnje partnerstvo sa Nacionalnom gardom Ohaja”, rekao je Hil.
Podsetio je i da je diplomatsku karijeru počeo u Beogradu, da je kasnije učestvovao u procesu koji je kulminirao Dejtonskim sporazumom i da se vratio u region kao ambasador u tadašnjoj Makedoniji i preuzeo dodatnu odgovornost kao specijalni izaslanik za Kosovo od 1998. do 1999. godine.
Uoči obraćanja Hila, predsedavajući Odbora za spoljne poslove Senata Bendžamin Kardin rekao je da je Srbija „ključna nacija u važnom delu sveta, na Balkanu, gde je još nezavršen posao kada je reč o punoj integraciji”.
„Nalazi se na nekonzistetnom putu ka članstvu u Evropskoj uniji. Važno pitanje je kako da poboljšamo odnose sa Srbijom i integraciju regiona”, poručio je Kardin.
Među najvećim problemima u regionu je BiH
Među najvećim problemima u regionu je situacija u BiH, zbog pokušaja RS da se povuče iz zajedničkih institucija i samostalnog delovanja srpskog člana predsedništva Milorada Dodika, ocenio je danas pred članovima Spoljnopolitičkog odbora Senata kandidat za novog američkog ambasadora u Srbiji Kristofer Hil.
U odgovoru na pitanja senatora Hil je rekao da ga zabrinjava niz pitanja koja se tiču Srbije i zapadnog Balkana.
On je rekao da je situacija u BiH sve problematičnija, da Republika Srpska preduzima korake, kako bi preuzela nadležnosti u oblastima pravosuđa i zajedničke vojske, ali da je srpski predsednik Aleksandar Vučić bio veoma jasan da neće biti promena i da podržava kontinuitet u ovim oblastima.
Hil je rekao da veruje da sa rukovodstvom u Beogradu može da se nađe zajednička osnova oko ovih pitanja, i dodao da će, ako bude potvrđena njegova nominacija, imati značajne razgovore na tu temu.
„Trebalo bi da blisko sarađujemo sa Srbima na zajedničkom stavu da moramo da podržimo jedinstvo Bosne. Srbi ne treba da imaju iluzije da ćemo se zalagati za neke jednostrane promene u Bosni. Treba da stavimo do znanja da je budućnost Republike Srpske u Bosni, a ne u nekom drugom entitetu”, naglasio je Hil, prenosi Tanjug.
Komentarišući dijalog Beograda i Prištine, Hil je ocenio da je postignut napredak, ali nedovoljan, i naglasio da Evropska unija ne želi članice koje imaju problema sa susedima.
Hil se osvrnuo i na pitanje stranog uticaja u Srbiji, rekavši da je zabrinjavajuće to što se Beograd okreće Rusiji za određene nabavke za vojsku i Kini kada je reč o infrastrukturnim potrebama.
„Sedamdeset pet godina od Drugog svetskog rata Beograd smo posmatrali kao specijalno mesto gde ne želimo rast ruskog uticaja. Danas vidimo tačno ona pitanja u pogledu kojih bi trebalo da budemo oprezni i spremni da nešto uradimo. Ne treba da budemo samo oprezni, već i da budemo spremni da pokažemo da mi nudimo bolji model i alternative. Nije dovoljno reći da ima problema u prihvatanju kineskih i ruskih predloga. Moramo da pokažemo da je ono što mi imamo bolje za Srbiju. I to će biti moja namera, ako moja nominacija bude potvrđena”, istakao je Hil.

Ima li još razloga za „šetnje” po auto-putu
Mnogo manje ljudi na poslednjem subotnjem protestu „ekologa” koji su blokirali glavne saobraćajnice u Srbiji pokazuje da slabi energija protesta. Želja pojedinih opozicionih lidera da se vatra protesta rasplamsa ili bar sačuva žar do izbora 3. aprila pokazala se kao previše optimistična. Građani su procenili da su novi skupovi politizovani i da nemaju mnogo veze s proklamovanom zaštitom životne sredine. Uprkos tome što se osipa broj ljudi na ulicama, jedan od vođa „Ekološkog ustanka” Aleksandar Jovanović Ćuta kaže da se nastavljaju protest i blokade. Ističe i da je predsednik Srbije Aleksandar Vučić narodu „bacio kosku” povlačenjem i izmenom spornih zakona.
„Ostaje stari Zakon o eksproprijaciji i ostaje nedefinisani Zakon o referendumu, gde jednopartijska skupština može da postavi bilo koje pitanje, a pitanje za svakog građanina zašto je izašao na ulicu nije samo ’Rio Tinto’, jer ima na stotine ekoloških katastrofa”, rekao je Jovanović u „Utisku nedelje”, ocenivši da se nezadovoljstvo građana ogleda i u, kako kaže, poniženju koje trpe i da je „pukao čir” nezadovoljstva, što je ljude izvelo na ulice.
Povod za proteste bilo je usvajanje dva zakona koja i nemaju mnogo veze s ekologijom, ali je deo ljudi procenio da se na taj način krši njihovo pravo na privatnu imovinu i izašao je na ulice. Da blokada saobraćajnica nije nova ideja, svedoči i to što je o takvom scenariju u julu ove godine govorio član Skupštine slobodne Srbije Dušan Teodorović, koji je ocenio da jedino bojkot i ulični protesti mogu da oslobode Srbiju od okupacije. Očigledno je da se samo tražio povod i on je pronađen u dolasku međunarodne kompanije koja je dozvolu za rad u Srbiji dobila pre skoro dvadeset godina, kada Srpska napredna stranka i nije bila formirana. Proteklih godina održavani su brojni protesti koji su se posle početnih gandijevskih šetnji završavali nasiljem, kao što je nasilan upad u RTS.
Politički analitičar Dejan Vuk Stanković kaže da su velike šanse da poslednji ulični protesti budu prekinuti. Za „Politiku” ocenjuje da su razlozi koji su podstakli jedan deo građana da izađe na ulice nestali kada je predsednik Srbije Aleksandar Vučić razgovarao s meštanima u Gornjim Nedeljicama, posle čega je obustavljena primena Zakona o eksproprijaciji i izmenjen Zakon o referendumu. Tako je eliminisano ono što je bilo neposredni okidač za proteste i narodno nezadovoljstvo.
„Očigledno je da se nekim političkim strankama i njihovim liderima dopalo da blokadom saobraćaja skreću pažnju na sebe. Žele da steknu monopol na opoziciono mišljenje i delanje i mediji bi trebalo da shvate da opozicija nije samo skup stranaka okupljenih oko Dragana Đilasa ili zeleno-leva koalicija, već ima partija drugačijeg političkog senzibiliteta, poput narodnjačkog bloka s Milošem Jovanovićem ili Boška Obradovića iz Dveri, koji je mnogo konstruktivniji, ali i veterana političke scene kao što je Vojislav Šešelj. To je ozbiljna opozicija kada se poredi s onima koji se sada detinjasto ponašaju, remete normalan život u Beogradu blokirajući međunarodnu saobraćajnicu. Time se krše slobode drugih, zahtevajući svoju slobodu i to ni u jednom demokratskom društvu nije dozvoljeno”, kaže Dejan Vuk Stanković.
A politički analitičar Zoran Stojiljković, koji se dugo bavi protestima, ocenjuje da su građani shvatili da im je u njihovoj averziji prema političarima jedina šansa da protestima ograniče svaku vlast. Pogotovo ako ona, po njihovom shvatanju, pređe neke granice koje mogu biti u skladu sa zakonom, pa poštujući demokratiju i zakone u Srbiji ustanu protiv propisa koji su, po njima, neopravdani.
„U onoj meri u kojoj sada protesti pokazuju angažovanje građana oko ključnih ekoloških stvari i pitanja koja za njih imaju veliku važnost i mogu da motivišu neku podršku koja se iskazuje ne samo karnevalskim šetnjama jednom nedeljno, po sat vremena, pa odeš u kafić. Ukoliko zaista veruju u to šta rade, onda moraju da preuzmu rizik i da, iako gandijevski postupaš i kršiš zakon, zbog toga budeš i uhapšen, onda ti protesti imaju šansu za uspeh. Ne možeš izmišljati razloge koje niko neće da prihvati. Možeš da postavljaš ključna pitanja koja će proizvesti neki efekat i aktivno učešće ljudi, koja nadilaze podele na leve i desne ili priču o Zapadu ili Istoku. Pitanja zaštite životne sredine, eventualne krađe na izborima i slična pitanja imaju tu vrstu kapaciteta. Što su više od shvatanja politike kao borbe za vlast, imaju veću šansu”, kaže za naš list Zoran Stojiljković.
Dodaje da u onoj meri u kojoj su ti protesti vezani za tako nešto ima kapaciteta. Neke analize iz sveta pokazuju da ako se 3,5 odsto stanovništva uključi u proteste, to ima šansu za uspeh, a to je za Beograd oko 40.000 ljudi na ulici, a u Srbiji oko 200.000. Čim smo se približili toj cifri, njihovi zahtevi su ispunjeni. „Ako sada budu produkovani zahtevi do nesavladivosti za obične građane, onda će se to svesti na mali broj ljudi, a to je kraj tih protesta. Ovo šetuckanje i traženje da se smeni Olivera Zekić ne vodi ničemu. To je neozbiljno”, zaključuje Stojiljković.
Više od ekologije
Da nije reč samo o ekologiji, pre nekoliko dana je naglasio predsednik Aleksandar Vučić, koji je kazao da će se protesti nastaviti iako su zahtevi ispunjeni. Da je bio u pravu, pokazalo se svega za nekoliko dana kad je režiser Goran Marković učestvujući u blokadi saobraćajnice rekao da je došao jer traži smenu predsednika Srbije. Dejan Vuk Stanković kaže da je Vučić iskusan političar koji jako dobro zna da ekološki protesti nisu glavni razlog zašto su izveli građane na ulice. Dodaje da to što misli režiser Goran Marković o predsedniku Srbije njegovo je ustavno pravo, ali da nema pravo da ograničava ustavno pravo na slobodu kretanja jer to njemu niko ne ugrožava. „On može da traži ostavku svaki dan i da to radi 365 dana u godini, ali ne može da zbog tog svog prava uprošćava pravo na normalan život. Ima pravo da zahteva ostavku, da govori šta hoće, ali iz tog svog demokratskog prava ne sme da izvlači zaključak da gazi prava drugih ljudi. Vidim da u Vučićevoj Srbiji dobija nagradu za životno delo, a nije ni proganjan, ni zabranjivan. Tretira se kao svaki drugi građanin”, dodaje Stanković.

Vučić traži viši stepen odgovornosti državnih funkcionera
Predsednik Srbije Aleksandar Vučić upozorio je večeras na sednici Vlade Srbije, otvorenoj za javnost, da se naša zemlja ovih dana suočavala sa velikim problemima u snabdevanju energentima, posebno električnom energijom, što zbog objektivnih, što zbog subjektivnih razloga i okolnosti i da će odgovorni morati da snose posledice.
Analizirajući stanje sa snabdevanjem Srbije električnom energijom i gasom, predsednik je rekao da svi koji, kako je rekao, obavljamo javni posao možemo da grešimo, ali da stepen odgovornosti mora da bude mnogo viši.
Kao objektivni razlog koji je izazvao problem u snabdevanju električne energije naveo je da je u elektranama, na primer, korišćen mokar ugalj.
Konstatovao je da Srbija ima i velike probleme sa gasom, da se šest kubnih metara gasa dodatno kupuje na berzi po tržišnim cenama, što su, primetio je, veoma veliki troškovi.
„Verujem da ćemo zimu proći bolje od drugih u regionu, ali za nas je to veoma tesko. Desetine miliona evra trošićemo na nedeljnom nivou, a zima nije ni počela”, istakao je Vučić.
Predsednik je pozdravio i zahvalio radnicima koji su pokusavali da izvuku blato iz kotlova i istakao da se 300 ljudi orilo da bi Srbija imala struju.
Konstatovao je i da uglja na deponijama ima za još oko dvadesetak dana.
Poručio da se, kada je o snabdevanju energentima, posebno električnom energijom, mora voditi računa i o najmanjim selima.
„Ostalo je još 13.000 ljudi bez napajanja” rekao je Vučić i zatražio da se u zabačene krajeve pošalje i vojska, kao i mehanizacija Puteva Srbije, kako bi već sutra što više njih dobilo električnu energiju.
Odgovarajući na pitanja predsednika o pregovorima u Sankt Peterburgu o ruskom gasu, Bajatović je rekao da sve funkcioniše kada su u pitanju dogovori koji su postignuti sa ruskim predsednikom, ali da su porblem dodatne količine gasa zbog veće potrošnje i njegove cene.
Vučić je pozvao ministra finasija Sinmišu Malog i guvernerku Jorgovanku Tabaković da vode računa i da reaguju, jer, kako je upozorio, Srbija nijednog sekunda ne sme ostti bez gasa.
Ukazao je pritom da 50 odsto gasa u Srbiji troši industrija i da bi nedostatak makar jednog kubnog metra uticao na rast privrede, plate i penzije.
Potrebe Srbije za strujom, gasom i naftom rastu, kazao je Vučić i dodao da je zato potrebno kupovati energente po tržišnim cenama, gde god se za to ukaže prilika, posebno u regionu.
Ministarka energetike Zorana Mihajlović procenila je da će ovakva situacija trajati još najmanje mesec i nešto dana, a prema njenim rečima, problem je jer će morati da se izdvoje i velika sredstva.
U razmeni mišljenja predsednika i ministara bilo je reči i o obnavljanju drvenih stubova i dalekovoda kojih u Srbiji ima 920 000.
Vučić je rekao da je za te namene obezbeđeno 250 miliona evra, da do kraja godine treba da se usvoji plan kako bi problem bio rešen u naredne tri godine.

Hitna sednica Vlade, prisustvuje i Vučić
Sednica Vlade Srbije počela je danas oko 18 časova, a u njenom radu učestvuje i predsednik Srbije Aleksandar Vučić.
Sednicu, drugu tematsku, otvorila je premijerka Ana Brnabić, uz zahvalnost predsedniku Vučiću što je prihvatio poziv.
„Da govorimo o najvažnijim temama za zemlju i građane”, rekla je Brnabić.
Na dnevnom redu sednice su tri teme: situacija u regionu, energetska kriza u Evropi i svetu i izveštaj sa održane međuvladine konferencije u Briselu.
Pored svih ministara u Vladi i premijerke Ane Brnabić, sednici prisustvuje i guverner NBS Jorgovanka Tabaković, kao i direktori svih javnih preduzeća.
Skupština Loznice sutra ili prekosutra ukida prostorni plan
Predsednik Srbije Aleksandar Vučić najavio je da će, u skladu sa onim što je rekao u Gornjim Nedeljicama, gde je razgovarao sa građanima o projektu Jadar, sutra ili prekosutra Skupština Loznice doneti odluku o ukidanu prostornog plana koji bio donet.
Želim da obavestim o tome građane, a ne političare, rekao je Vučić i poručio: „Tako da ćemo drugačije da razvoramo i sa Rio Tintom i sa svima drugima u budućnosti. Tako da će svi ljudi u Srbiji konačno razumeti da smo slusali njih, a posebno danas kada ti protesti gotovo da ne postoje. Da smo slušali ljude, a ne političare”.
Naše je da slušamo ljude i da ih čujemo i da koliko god je moguće poštujemo njihovu volju, a kada nisu u pravu da sa njima razgovaramo i pokušamo da objasnimo šta je to što stvarno možemo i moramo da uradimo, zaključio je Vučić.   
Puna stabilizacija sistema u ponedeljak
"Očekujemo punu stabiliza sistema u ponedeljak", rekao je Vučić na sednici Vlade. Danas bilo poremećaja u Kostolcu i ceo jedan blok biće isključen do jutra.
"Uvozili smo enormne količine energije"
Predsednik je naveo da će garantovati energetsku bezbedost Srbije u budućnosti.
"Namera nam je da kupimo sve što možemo od kapaciteta da bismo garantovali bezbednost Srbije u budućnosti, jer kompletan sistem nam je ispao zato što u EPS-u nisu vodili računa o tome koliko je ugalj mokar, uvozili smo enormne količine energije", poručio je Vučić.
"Elektromreža Srbije" funkcionisala je perfektno i u ovom trenutku stabilna. Oni su 50 odsto svog sistema podigli u kapacitetu, rekao je Vučić.
"Bez struje 0,38 odsto potrošača u Srbiji"
Prema poslednjim informacijama 0,38 odsto potrošača u Srbiji je bez napajanja električnom energijom, naveo je predsednik.
Ukazao je da 99,62 odsto porošača ima struju, kao i da je to dobar procenat imajući u vidu vremenske uslove.
Vučić: Otvaranje klastera snažan signal podrške EU Srbiji
Predsednik Aleksandar Vučić poručio je na sednici Vlade da je otvaranje klastera snažan signal podrške EU Srbiji na njenom putu.
"Otvaranje klastera je snažan signal podrške EU Srbiji na njenom putu, ali i signal da smo jedina zemlja na Balkanu kojoj je bilo šta otvoreno na današnjoj konferenciji u Briselu", istakao je Vučić.
Brnabić: Imamo spreman i klaster 3 za otvaranje
Srbija je otvaranjem klastera 4 napravila korak napred i dobila važan signal Evropske unije da oni podržavaju evropske integracije naše zemlje, saglasni su predsednik Aleksandar Vučić i premijerka Ana Brnabić.
"Imamo odlične vesti iz Brisela. Srbija je jedina sa Zapadnog Balkana koja je otvorila poglavlja sada i dobila pozitivan signal od EU", naglasila je Brnabićeva na sednici Vlade.
Nastavljamo dalje, imamo spreman i klaster 3 za otvaranje, poručila je premijerka.
Kako je istakla, nikada pozitivnije komentare nije čula tokom međuvladine konferencije, na kojoj su, prenela je, mnogi rekli da je bilo blizu i otvaranje klastera 3.
"Žao mi je što nije, ali i ovo je ogroman uspeh. Spremamo se za otvaranje klastera 5. U ovom trenutku imamo 22 otvorena poglavlja, od 35 i guramo dalje", rekla je Brnabićeva.

Harčenko: Realno da razmena Srbije i Rusije dostigne četiri milijarde dolara
Ambasador Rusije Aleksandar Bocan-Harčenko izjavio je danas da više nego zadovoljavajući odnosi Srbije i Rusije još nisu na nivou na kojem bi želeli da budu i dodao da će robna razmena dveju zemalja uskoro dostići nivo pre izbijanja pandemije, a to je viši od tri milijarde dolara, te da je realna mogućnost da bude i četiri.
Kao rezultat saradnje sa Moskvom Srbija je postala tranzitna zemlja za gas što joj je povećalo autoritet, ugled i ekonomske mogućnosti u Evropi, rekao je Bocan-Harčenko na on lajn predavanju „Rusko-srpsko strateško partnerstvo i situacija na Balkanu”.
Ambasador je podsetio da su predsednici Vladimir Putin i Aleksandar Vučić ocenili da dve zemlje imaju najbolje odnose u nekom dužem istorijskom periodu.
„To je istina, ne samo na osnovu političkih osećaja i zaključaka već i na osnovu činjenica”, rekao je Bocan-Harčenko i dodao da je Moskva vrlo zadovoljna političkom dijalogom na najvišem i svim ostalim nivoima, kao i neprekidnim visokim stepenom razumevanja.
Dodao je da postoji i poseban bilateralni prijateljski odnos sa „posebnim karakterom” u oblasti kulture, kao i u negovanju zajedničkih istorijske vrednosti i aktivnom sprečavanju revizije činjenica vezanih za Drugi svetski rat, a što je „deo zapadnog geopolitičkog projekta u cilju smanjenja uticaja i autoriteta Rusije u svetu”.
Važna nam je i podrška Srbije, rekao je Bocan Harčenko i naglasio da je važna saradnja sa Srbijom, ali i zajedničke bilateralne aktivnosti na međunarodnoj sceni.
„U UN smo zajedno, Srbiji uvek pružamo punu podršku u sprečavanju raznih rezolucija koje su pokušaj revizije istorije u nameri da izopače ono što je bilo. Štitimo načela UN i ne slažemo se sa izmišljanjem pravila koja je izradilo nekoliko država, a koja umesto Povelje UN određuju međunarodno pravo i aktivnosti”, naveo je ambasador i dodao da ta prijateljska i bratska saradnja postoji i po pitanju Kosova.
On kaže i da su privredna i ekonomska saradnja takođe na strateškom nivou, a na osnovu uzajamnih interesa.
„Odnosi održavaju stavove predsednika Aleksandra Vučića i vlade utemeljene na nacionalnom interesu Srbije i zato nama daju i pružaju mogućnost za ostvarivanja većih strateških, infrastrukturnih, energetskih projekata koji određuju ne samo budućnost naših odnosa već i život srpskog naroda i Srbije kao države”, rekao je ambasador, prenosi Tanjug.
Napomenuo je da se odnosi grade na osnovu uzajamnog interesa, ali uz partnerski odnos i uzajamno poštovanje i daje tako i u ekonomskim odnosima i u energetici.
Moskva je zadovoljna i saradnjom u humanitarnoj sferi, rekao je ambasador i naglasio da je nivo saradnje u svim oblastima koje Rusija ima sa Srbijom neuporediv u odnosu na druge zemlje ne samo u regionu, već i šire.

Sijarto: Srbija bi u EU bila juče da je zavisilo od nas
BUDIMPEŠTA – Da je zavisilo od nas, Srbija bi bila u Evropskoj uniji juče, poručio je danas mađarski ministar spoljnih poslova Peter Sijarto, nakon Međuvaldine konferencije o pristupanju Srbije EU u Briselu, na kojoj je Srbija je otvorila klaster 4, koji se odnosi na Zelenu agendu i održivu povezanost.

Podsetivši da je Srbija do sada otvorila 22 od 35 poglavlja u pristupnim pregovorima, Sijarto je ocenio da je trebalo da bude otvoreno najmanje dvostruko više jer je, kaže, Srbija spremna.

„Žao nam je što o tome nije bilo moguće postići kompromis u Briselu”, rekao je Sijarto, dodajući da Mađarska radi na tome da u budućnosti bude otovoreno što više poglavlja, prenosi MTI.

On je istakao da Mađarska energično podržava brzu integraciju Srbije u EU, javlja Tanjug.

Dodao je da u vreme kada se EU suočava sa „istorijskim izazovima” proširenje predstavlja „vrlo dobru vest i moguću priču o uspehu”.

Bocan-Harčenko: Situacija na Balkanu izgleda loše
Ambasador Rusije Aleksandar Bocan-Harčenko upozorio je danas da, pored Kosova, situacija na Zapadnom Balkanu izgleda loše i zbog dešavanja u Bosni i Hercegovini, što u Moskvi izaziva veću zabrinutost nego ikada u poslednjih 25 godina.
"Sem Kosova situacija na Balkanu sada izgleda loše i izaziva više zabrinutosti Rusije i zbog situacije u BIH i takvih napetosti, tenzija, odbacivanja svih ugovora i načela saradnje, što nismo primećivali nikada ako gledamo unazad od 1996. godine", rekao je Bocan-Harčenko na on lajn skupu na kojem je između ostalog saradnju sa Srbijom ocenio kao više nego zadovoljavajuću, iako još, kako je naglasio nije ono što Moskva želi.
Ambasador je na predavanju "Rusko-srpsko strateško partnerstvo i situacija na Balkanu" upozorio i na, pre svega, potpuno nelegetimno nametanje visokog predstavnika Kristijana Šmita, bez rešenja Saveta bezbednosti UN i odluke Saveta za implementaciju mira.
Izrazio je nezadovoljsto što se može čuti da je postojala odluka Saveta i naglasio da bi ruski ambasador u Sarajevu, da je to tačno, odlučno bio protiv.
Bocan-Harčenko je podsetio da Šmit ne uživa podršku od tri strane u BiH, nema konsenzus ni unutra BiH, prenosi Tanjug.
Dodao je da želi da kaže da je, što se tiče EU, lopta na njihovoj strani.
Ambasador je naveo da niko ne može da pronađe nijednu izjavu Moskve na štetu EU kojom bi želeli da spreče aktivnosti EU na Balkanu, Srbiji ili regionu.
Podsetio je da, sa druge strane, kod zapadnih partnera postoje tvrdnje da je Rusija štetna i da je pretnja na evropskom putu zapadnobalkanskih zemalja.
"I sada, bez obzira na stanje sadašnjih odnosa EU i Rusije, smatramo da budućnost saradnje na Zapadnom Balkanu postoji ako politizaciju ostavimo po strani, ako se fokusiramo na privredu, ekonomiju i projekte koji se podudaraju i odgovaraju interesima i zahtevima Srbije, Rusije i EU", rekao je Bocan-Harčenko.
Ambasador je naglasio da je Rusija, što se tiče drugog pitanja - članstva u NATO savezu, odlučno protiv.
Smatramo da je to suverena stvar, da vojna neturalnost obebzeđuje stablnost i razvoj i što se tiče Zapadnog Balkana i možda u najboljem smislu odgovara iskustvu na ovom prostoru, rekao je Bocan Harčenko.
    </div>
    <div id="vesti">
Emirati prekidaju pregovore sa Amerikom o kupovini aviona F-35
ABU DABI - Ujedinjeni Arapski Emirati obavestili su danas SAD da će prekinuti razgovore o kupovini američkih borbenih aviona F-35, što je deo prethodnog dogovora vrednog 23 milijarde dolara, a koji uključuje kupovinu dronova i napredne vrste municije.
„Tehnički zahtevi, suverena operativna ograničenja i analiza troškova i benefita doveli su do ponovne procene”, rekao je zvaničnik iz UAE za Rojters, dodajući da će razgovori o nabavci F-35 možda biti ponovo pokrenuti u budućnosti, prenosi Tanjug.
Prethodno u toku dana UAE su najavljivali da će se povući iz dogovora o kupovini američkog naoružanja.
Zalivski saveznik se žalio da su američki bezbednosni zahtevi isuviše teški, naveo je „Vol Strit džurnal”, citirajući američke zvaničnike.
Abu Dabi je potpisao sporazum sa SAD o kupovini 50 aviona tipa F-35 i do 18 naoružanih dronova, rekli su za Rojters izvori upoznati sa kupovinom.
Portparol Pentagona Džon Kirbi izjavio je da je partnerstvo SAD sa UAE više strateško i kompleksno nego što to predstavlja prodaja oružja i dodao da se Vašington obavezao da će raditi sa Abu Dabijem da reši njihove nedoumice u vezi s kupovinom.

Australija kupuje haubice od Južne Koreje
Australija je kupila od Južne Koreje samohodne haubice i prateća vozila, što je posao vredan milijardu australijskih dolara (oko 716,5 miliona američkih dolara). Ovo naoružanje biće proizvedeno u fabrici koja će biti izgrađena u Džilongu, jugozapadno od Melburna, što će obezbediti posao za oko 300 ljudi.
Kako javlja Ej-Bi-Si, ovo je najveći vojni ugovor koji je Australija sklopila s nekom zemljom Azije. Istovremeno, to je prvi prekomorski proizvodni pogon južnokorejske odbrambene industrije.
Sklopljeni posao bio je kruna četvorodnevne posete predsednika Južne Koreje Mun Džae Ina, kojom je obeleženo šest decenija diplomatskih odnosa dve zemlje, tokom koje mu je domaćin bio australijski premijer Skot Morison.
Za potrebe australijske vojske biće proizvedeno 30 haubica K-9, kalibra 155 milimetra, kao i 15 oklopnih vozila za opsluživanje pomenutih samohodnih artiljerijskih oruđa.
„Samohotke” K-9, koje proizvodi kompanija „Hanuva” su južnokorejski adut na međunarodnom tržištu oružja. Prema podacima proizvođača, domet njihovog topa je 40 kilometara. Iako je reč o guseničaru, dostiže brzinu od 67 kilometara na sat i može da ispali tri granate za 15 sekundi ili da neprijateljske položaje zaspe sa 18 granata u periodu od tri minuta.
Ove haubice do sada su prodate Turskoj, Poljskoj, Indiji, Finskoj, Norveškoj i Estoniji.
Ipak, nije samo oružje bilo tema pomenute posete na najvišem nivou. Južna Koreja se trudi da obezbedi snabdevanje strateškim mineralima neophodnim za proizvode visoke tehnologije, kako bi u vezi s tim smanjila zavisnost od Kine, a i kad je reč o tome dve zemlje će blisko sarađivati.

Nemci blokirali nabavku oružja za Ukrajinu
KIJEV - Nemačka vlada blokira nastojanja Ukrajine da od NATO-a kupi sisteme za odbranu od bespilotnih letelica i drugo defanzivno naoružanje, izjavio je predsednik Ukrajine Volodimir Zelenski.
Ovaj izjava ukrajinskog predsednika preneta je u intervjuu za italijanski dnevnik „Republika” koji je preveden na ukrajinski i postavljen na sajt predsednikove pres službe, prenosi portal Ukrinform.
„Nemačka nas je nedavno sprečila da od NATO nabavimo sisteme protiv bespilotnih letelica i naoružanje za neutralisanje snajperista isključivo u odbrambene svrhe. Zar nemamo pravo da imamo ovo naoružanje dok ističe osma godina rata ? Očigledno da nemamo. Svaka demokratija koja se brani od agresije trebalo bi da ima pravo da nabavi takvo odbrambeno naoružanje, međutim u nekim (evropskim) prestonicama i dalje je prisutan strah”, ocenio je Zelenski.
On je rekao da Ukrajina nije iznenađena dešavanjima na svojim istočnim granicama, tvrdeći da je Rusija započela rat 2014. godine i da je od tada Ukrajina spremna za svaki scenario.
„Čemu služe trupe nagomilane u blizini naše granice? To je potencijalna ucena, pre svega uperena protiv zapadnih sila. Ako se dodatno poveća ruski vojni kontigent, ucena će postati žešća, što se može smatrati pripremama za širenje agresije na našu zemlju i moguće na ceo region”, ocenio je Zelenski, prenosi Tanjug.
Ranije je nemački nedeljnik „Bild” izvestio da Berlin od maja 2021. godine koristi mehanizme NATO kako bi sprečio druge saveznike da Ukrajini prodaju odbrambeno naoružanje.

Više od 50 mrtvih i 100 povređenih u eksploziji cisterne na Haitiju
PORT-O-PRENS - Najmanje 53 osobe su poginule i više od 100 je povređeno u eksploziji cisterne sa benzinom na severu Haitija, saopštili su danas zvaničnici te zemlje.
Vlasti veruju da se sinoćna eksplozija u gradu Kap-Haitijen dogodila usled prevrtanja cisterne nakon što je njen vozač pokušao da izbegne motocikl.
U blizini mesta eksplozije izgorelo je oko 20 kuća. Očekuje se rast broja umrlih jer on još nije obuhvatio ljude koji su stradali u domovima.
Dok su desetine tela ležale na mestu eksplozije, meštani su kantama skupljali benzin iz cisterne i sa ulice, javlja AP a prenosi Beta.
Eksplozija se dogodila u vreme kada se Haiti suočava sa nestašicom goriva i vrtoglavim rastom cena gasa, zbog čega su bolnice nedavno bile primorane da odbijaju pacijente, dok su škole i neke kompanije privremeno zatvorene. Vlade SAD i Kanade pozvale su svoje državljane da napuste Haiti dok još mogu.
Haiti još pokušava da se oporavi od ubistva predsednika Žovenela Moiza 7. jula i jakog zemljotresa u kojem je sredinom avgusta poginulo više od 2.200 ljudi, a desetine hiljada domova su uništene.
Ta zemlja sa više od 11 miliona stanovnika pogođena je i rastom broja otmica, povezanih sa delovanjem bandi.

Putin poručio Makronu: NATO da zaustavi širenje na istok
MOSKVA/PARIZ – Ruski predsednik Vladimir Putin rekao je francuskom kolegi Emanuelu Makronu tokom današnjeg telefonskog razgovora da Moskva želi hitne razgovore sa zapadnim zemljama kako bi se zaustavilo dalje širenje NATO na istok, saopštio je Kremlj.
„Ruski predsednik je naglasio važnost hitnih međunarodnih pregovora, kako bi se dobile garancije koje bi sprečile dalje širenje NATO na istok i raspoređivanje naoružanja u susednim državama, pre svega u Ukrajini, što je pretnja za Rusiju”, naveo je Kremlj, prenosi Rojters.
Putin je izneo sličan zahtev tokom razgovora sa predsednikom SAD Džozefom Bajdenom putem video linka prošle nedelje, ali i tokom telefonskog razgovora sa premijerom Velike Britanije Borisom Džonsonom u ponedeljak, javlja Tanjug.
Ruski predsednik traži od SAD i NATO pismene bezbednosne garancije
MOSKVA – Predsednik Rusije Vladimir Putin je tokom razgovora sa predsednikom Finske Saulijem Ninistom naglasio da je neophodno da SAD i NATO pruže pismene garancije Moskvi da se alijansa neće širiti dalje na istok prema Rusiji u skladu sa nedeljivim bezbednosnim načelima, saopšteno je danas iz Kremlja.
„Predsednik Putin je ponovo istakao da je neophodno da se bez odlaganja pokrenu pregovori sa SAD i NATO kako bi se postigao sporazum o davanju međunaronih pravnih garancija Moskvi kojima se odbacuje dalja ekspanzija severnoatlantske alijanse na istok i raspoređivanje sistema naoružanja na teritoriji Ukrajine i drugih susednih zemalja kojima bi mogla biti ugrožena bezbednost Rusije”, navodi se u saopštenju, prenosi TAS S.
U saopštenju Kremlja se podvlači da je ruski lider naglasio da bi ovaj potez bio u potpunosti u skladu sa nedeljivim bezbednosnim načelima ugrađenim u Završni akt Konferencije u Helsinkiju 1975. godine i povelje usvojene u Istanbulu 1999. godine, javlja Tanjug.
U tom kontekstu, ruski lider je izrazio podršku inicijativi predsednika Finske Ninista da se 2025. godine organizuje samit povodom 50. godišnjice Helsinške konferencije o bezbednosti i saradnji u Evropi.
Ruski predsednik Vladimir Putin ranije je pozvao NATO da prihvati suštinske pregovore kako bi Rusiji dobila „pouzdane i dugoročne bezbednosne garancije”, jer, prema njegovim rečima, Rusija želi pravno obavezujuće garancije zbog toga što zapadne zemlje nisu poštovale svoja usmena obećanja i obaveze.

Jagma stranaca za stanovima u Turskoj usled pada lire
ISTANBUL – Prodaja kuća i stanova strancima u Turskoj skočila je za skoro 50 odsto na rekordan nivo u novembru, privukavši milijarde dolara deviza, jer je pad lire učinio kupovinu znatno jeftinijom onima koji plaćaju u čvrstoj valuti, pokazuju današnji statistički podaci.
Uprkos inflaciji od preko 20 posto na godišnjem nivou, na turskom tržištu nekretnina je generalno vladala živa aktivnost u novembru, pri čemu je zabeležen ukupan rast prodaje od 59 posto međugodišnje na 178.814 stambenih nekretnina, prema podacima Turskog instituta za statistiku, prenosi Rojters.
„Ljudi koji gledaju na nekretne kao na sredstvo zaštite od inflacije zaslužni su za nagli rast prodaje u novembru”, kaže generalna direktorka agencije TSKB za procenu nekretnina Makbule Jonel Maja, dodajući da su uticaj na veći promet imale i niže kamate na kredite državnih banaka, javlja Tanjug.
Lira je pala juče na rekordno nizak nivo od 14,99 lira za dolar, čime se njena vrednost prepolovila ove godine. Trenutno se trguje po kursu od 14,2 lire za dolar, što je za više od 40 posto slabije nego na početku septembra.
Altan Elmas, predsednik udruženja građevinskih kompanija i investitora u stanogradnju Konutder, navodi da je priliv deviza od prodaje stambenih objekata tokom 11 meseci ove godine iznosio oko 8,5 milijardi dolara, nadmašivši prognoze te organizacije.
„Do kraja godine možemo da dostignemo 10 milijardi dolara. Najveća podrška novom ekonomskom programu u narednom periodu biće prodaja nekretnina strancima”, rekao je on.
Turski predsednik Tajip Erdogan zalaže se za agresivno smanjenje kamatnih stopa kako bi podržao svoj novi ekonomski program fokusiran na izvoz i kreditnu aktivnost, uprkos rastućoj inflaciji i brojnim kritikama koje na račun tog programa iznose ekonomisti i opozicioni poslanici.
Strancima je u novembru prodato 7.363 kuća i stanova, najviše u jednom mesecu od 2013. godine otkako se prikupljaju takvi mesečni podaci. Ubedljivo najveći broj stranih kupaca bili su državljani Irana, a slede Iračani i Rusi.
Najpopularnije destinacije u kojima su stranci kupovali kuće bili su Istanbul sa 2.922 prodatih nekretnina, zatim letovalište Antalija na jugu zemlje i glavni grad Ankara.

Šveđani i Portugalci grade fabriku za preradu litijuma
STOKHOLM – Švedski proizvođač baterija Nortvolt osniva zajedničko preduzeće sa portugalskom kompanijom Galp Enerdži za izgradnju fabrike za preradu litijuma u Portugaliji, zbog stalnog rasta potražnje za litijum-jonskim baterijama koje se ugrađuju u električna vozila.
U gradnju fabrike će, prema procenama, biti investirano oko 700 miliona evra.
Nortvolt, čiji je najveći akcionar Folksvagen, saopštio je da će fabrika, koja će se nalazi u Portugaliji, biti najveća u Evropi i da će početi sa komercijalnim radom 2026. godine.
Zajedničko preduzeće upravljaće fabrikom koja će imati početni godišnji kapacitet proizvodnje do 35.000 tona litijum hidroksida, ključnog materijala za proizvođače litijum-jonskih baterija, saopštila je švedska kompanija u utorak.
- Zajedničko preduzeće trenutno sprovodi tehničke i ekonomske studije i razmatra nekoliko mogućih lokacija, navodi Nortvolt u saopštenju.
Procenjuje se da će biti otvoreno 1.500 radnih mesta, a odluka o tačnoj lokaciji fabrike i o konačnom iznosu investicije tek treba da bude doneta, javio je Rojters.
Fabrika će moći da isporuči dovoljno litijum hidroksida za 50 gigavat sati proizvodnje baterija godišnje, pri čemu će Nortvolt koristiti do 50 odsto kapaciteta fabrike za proizvodnju baterija.
Dok je Kina još uvek dom za 80 odsto globalne proizvodnje litijum-jonskih ćelija, Nortvolt ima za cilj da preuzme velike azijske igrače kao što su KATL i LG Sjem.
- Proširenje novog evropskog lanca vrednosti uključivanjem sirovina od presudne je važnosti, rekao je suosnivač Nortvolta Paolo Čeruti.
Više polovine svetskog litijuma se koristi za pravljenje punjivih baterija, koje se takođe koriste u mobilnim telefonima i laptopovima.

Kijev odobrio učešće stranih vojnika u vežbama u Ukrajini
KIJEV – Ukrajinski parlament odobrio je danas nacrt zakona kojim se dozvoljava stranim trupama da učestvuju u vojnim vežbama tokom 2022. godine na teritoriji te bivše sovjetske republike.
Prema nacrtu zakona, koji je predložio ukrajinski predsednik Volodimir Zelenski, Ukrajina planira da održi 10 velikih vojnih vežbi sledeće godine, preneo je Rojters.
Ukrajina je pojačala vojnu saradnju sa zapadnim zemljama zbog povećanih tenzija sa Rusijom, javlja Tanjug.
Kijev je optužio Moskvu da je poslala oko 90.000 vojnika na granicu dve zemlje, dok je Moskva, kako navodi Rojters, odgovorila da je to potez defanzivnog karaktera i da ima pravo da šalje vojsku bilo gde na svojoj teritoriji.
Zamenik ministra odbrane Ukrajine Anatolij Petrenko izjavio je u parlamentu uoči glasanja o zakonu da će 21.000 ukrajinskih vojnika i 11.500 vojnika iz SAD, Velike Britanije, Poljske, Rumunije i ostalih zemalja učestvovati u vežbama na kopnu, moru i vazduhu.

Beloruski opozicionar osuđen na 18 godina robije
MOSKVA – Sergej Tihanovski, suprug beloruske opozicione političarke Svetlane Tihanovske, osuđen je danas na 18 godina zatvora zbog organizovanja masovnih nemira i izazivanja mržnje, javila je zvanična beloruska novinska agencija Belta.
Zajedno sa njim suđeno je i petorici njegovih pristalica koji su osuđeni na zatvorske kazne od 14 do 16 godina, preneo je Rojters.
Tihanovski je zatvoren u maju 2020. godine dok se pripremao da se kandiduje kao protivkandidat beloruskom predsedniku Aleksandru Lukašenku na predsedničkim izborima u avgustu te godine, ali on je negirao optužbe.
Njegova supruga Svetlana Tihanovska kandidovala se umesto njega na izborima, što je kasnije dovelo do višemesečnih masovnih protesta, jer je Lukašenko proglasio ubedljivu pobedu, a opozicija ga je optužila za lažiranje izbornih rezultata.
Nekoliko sati pre izricanja presude, Svetlana Tihanovska je suđenje svom suprugu nazvala „nezakonitim postupkom koji se ne sme tolerisati”.
„Komentarišući takozvanu presudu, postavljam sebi samo jedno pitanje: Šta da učinim s ovom vešću? Nastaviću da branim osobu koju volim i koja je postala lider milionima Belorusa. Pokušaću da uradim nešto veoma teško, možda i nemoguće, kako bi približila trenutak kada ćemo Sergeja videti u novoj Belorusiji”, rekla je ona u video poruci, prenosi Tanjug.
Svetlana Tihanovska je pobegla u susednu Litvaniju kako bi izbegla progon tokom sveobuhvatnog gušenja protesta posle izbora i od tada je postala istaknuta političarka koja se upoznala sa brojnim zapadnim liderima.
Suđenje njenom suprugu bilo je zatvoreno za javnost, a advokatima je zabranjeno da otkrivaju detalje o ovom slučaju.

Stoltenberg napušta NATO, kandidovao se za guvernera
BRISEL - Generalni sekretar NATO-a Jens Stoltenberg, čiji mandat ističe 2022. godine, kandidat je za mesto guvernera Centralne banke Norveške, saopštilo je danas Ministarstvo finansija te zemlje.
Stoltenberg, bivši premijer i ministar finansija, diplomirani je ekonomista i nalazi se na spisku od 22 kandidata za mesto guvernera.
„Kontaktiralo me je Ministarstvo finansija u novembru da me pita da li bih razmislio da se prijavim za tu poziciju. Jesam to učinio jer me to mesto veoma motiviše”, rekao je 62-godišnji Stoltenberg, kojem mandat generalnog sekretara NATO-a ističe 30. septembra 2022. godine, javlja AFP a prenosi Beta.
Centralna banka Norveške odlučuje o monetarnoj politici zemlje i nadgleda ogroman državni fond zemlje, koji se smatra najvećim na svetu.
Mandat guvernera traje šest godina.

Sputnjik vakcina se modifikuje za omikron soj
MOSKVA- Ruski Nacionalni istraživački centar za epidemiologiju i mikrobiologiju Gamaleja već modifikuje vakcinu Sputnjik kako bi je prilagodio omikron soju koronavirusa i ona je trenutno u prvoj fazi kliničkih ispitivanja.
"Zasad nema dokaza da će omikron potisnuti delta soj. Moguće je da vakcina treba da sadrži dve komponente koje će štititi i protiv delta i protiv omikron soja", rekao je direktor Centra Aleksandar Gincburg za kanal Rusija 24, prenosi TAS S.
Zbog toga će, kako je objasnio, biti neophodna nova platforma za stvaranje vakcina koju je trenutno Institut Gamaleja već izradio i trenutno je vakcina u početnoj fazi kliničkih ispitivanja, prenosi Tanjug.

Rekordna inflacija u Americi
VAŠINGTON - Podaci o rastu indeksa potrošačkih cena u Sjedinjenim Američkim Državama ne pokazuju signale skorog smirivanja inflacije. U novembru su cene porasle za 0,8 odsto u odnosu na prethodni mesec i 6,8 odsto u odnosu na isti mesec prošle godine, što je najveći rast cena od 1982. godine.
Rasle su cene svih dobara koja ulaze u indeks potrošačkih cena.
Rast cena hrane iznosi 6,1 odsto u odnosu na isti mesec prošle godine, što je najveći rast od 2008. Energija je poslednjih 12 meseci poskupela 33,3 odsto, a rast cene automobilskog goriva od 58,1 odsto je najveći od aprila 1980. i Druge naftne krize.
Cene ostalih roba osim energije i hrane su porasle 0,9 odsto na mesečnom i 9,1 odsto na godišnjem nivou. Nova vozila su poskupela 11, 1 odsto, a polovna vozila 31,4 odsto. Stanovanje je poskupelo 3,8 odsto, a zdravstvena nega 2,1 odsto.
Ukupni mesečni rast indeksa potrošačkih cena od 0,8 odsto i godišnji od 6,8 odsto je u skladu s očekivanjima analitičara. Izgleda da su berze već ugradile inflaciju u svoje prognoze, pa nije bilo negativne reakcije cena deonica.
Znakovi inflacije su se pojavili već početkom godine kako je ekonomija počela postepeno da se oporavlja kovid-19 krize. Do aprila je godišnja inflacija porasla na 4,2 odsto, a tokom leta se zadržala na oko 5,4 odsto.
U oktobru je bila iznad šest odsto, a kako se godina primiče kraju, sve je izvesnija inflacija na nivou godine od sedam odsto, koliko nije iznosila od kraja 70-ih i Druge naftne krize, preneo je portal Indeks.

Putin i Si o „agresivnoj retorici” NATO i SAD
MOSKVA – Portparol Kremlja Dmitrij Peskov izjavio je danas da će teme sutrašnjeg video razgovora predsednika Rusije i Kine Vladimira Putina i Si Đinpinga biti međunarodna pitanja i energetika.
„Situacija na međunarodnom planu, posebno na evropskom kontinentu, je veoma, veoma napeta i, naravno, zahteva razmatranje među saveznicima - Moskvom i Pekingom. Vidimo veoma, veoma agresivnu retoriku i NATO i Sjedinjenih Američkih Država”, rekao je Peskov, prenosi RIA Novosti, a javlja Tanjug.
Putin i Si će razgovarati sutra putem video konferencije. Kako je ranije saopšteno iz Kremlja, dvojica lidera sumiraće rezultate zajedničkog rada na razvoju rusko-kineskog strateškog partnerstva u ovoj godini i razmotriti prioritete saradnje u budućnosti.

Kličko: Spremamo se za invaziju Rusije
KIJEV - Gradonačelnik Kijeva Vitalij Kličko pozvao je međunarodnu zajednicu na podršku i vojnu pomoć Ukrajini zbog, kako tvrdi, opasnosti od ruske invazije.
"Mi se u celoj zemlji pripremamo na to da bi predsednik Rusije Vladimir Putin mogao dati naređenje za rat", napisao je Kličko u autorskom tekstu objavljenom u nemačkom dnevniku "Bild".
Bivši prvak sveta u boksu naveo je da je kao vojnik nekada položio zakletvu da će braniti zemlju i kaže da je spreman da se bori za svoju domovinu.
Napisao je da kao gradonačelnik ukrajinskog glavnog grada organizuje civilnu zaštitu, i da su njegove gradske vlasti već počele sa intenziviranjem regrutacije i obuke rezervista teritorijalne odbrane, preneo je Tanjug.
"Mi smo evropska zemlja kojoj je više nego ikada potrebna evropska podrška", zaključio je on.

U Britaniji se u novembru zaposlilo najviše ljudi od 2014.
LONDON– Britanski poslodavci su u novembru otvorili rekordan broj novih radnih mesta, što je još jedan znak da je tržište rada izdržalo ukidanje državnog programa plaćenih prinudnih odsustava.
Podaci britanske poreske službe pokazuju da je prošlog meseca broj zaposlenih na platnim spiskovima kompanija povećan za 257.000 ljudi, najviše otkako je 2014. godine počela da se vodi ta evidencija, izveštava Rojters.
Banka Engleske (BoE), koja je pod pritiskom da se na sednici ove nedelje pozabavi problemom brzorastuće inflacije, saopštila je da mora da bude sigurna da okončanje državne šeme plaćenih odsustava krajem septembra nije izazvalo skok nezaposlenosti pre bilo kakve odluke o prvom podizanju referentne kamate od početka pandemije, prenosi Tanjug.
Ipak, pojava omikron soja koronavirusa krajem novembra navela je investitore da smanje opklade da će BoE povećati kamate u četvrtak, na svojoj decembarskoj sednici o monetarnoj politici, poslednjoj u ovoj godini.
Podaci o platnim spiskovima, koje je objavila britanska poreska uprava, takođe pokazuju da je boj novozaposlenih u oktobru revidiran naniže na 74.000 radnika sa prvobitno prijavljenih 160.000.

"Tajm" imenovao Ilona Maska za ličnost godine
NjUJORK- Časopis "Tajm" imenovao je danas generalnog direktora kompanija za proizvodnju električnih vozila "Tesla" i za svemirska istraživanja "Spejseks" Ilona Maska za ličnost godine za 2021.
Mask je nedavno pretekao osnivača Amazona Džefa Bezosa kao najbogatija osoba na svetu pošto je rast cene "Tesle" podigao njegovu neto imovinu na oko 300 milijardi dolara. On je vlasnik oko 17 odsto udela u "Tesli".
"Tajm" koji ga naziva "klovnom, genijem, vizionarom, industrijalistom", naveo je niz Maskovih poduhvata od osnivanja "Spejseksa" 2002. do njegovog učešća u formiranju kompanije za alternativnu energiju "SolarSiti" pored "Tesle", najvrednije kompanije za proizvodnju automobila na svetu.
Časopis je takođe ukazao na uticaj koji Mask ima nad velikim brojem vernih pratilaca i investitora preko društvenih mreža. Pred svojih 66 miliona pratilaca na Tviteru on nudi neubičajenu pomoć svetu i izluđuje i sopstvene pratioce i investitore porukama koje mogu da poremete tržišta, prenosi Beta-AP.
Iako je postala profitabilna tek poslednjih godina kompanija "Tesla" je daleko najvrednija kompanija za proizvodnju automobila na svetu, u jednom trenutku ove godine je prešla tržištnu vrednost od 1.000 milijardi dolara.
Veliki proizvođači automobila iz Detroita "Ford" i "Dženeral motors "zajedno vrede manje od 200 milijardi dolara.
Ilon Mask (50), poznat je po svojoj ćudljivosti i ispadima preko Tvitera. Poreklom je iz Južne Afrike, posle čega je dobio kanadsko i kasnije američko državljanstvo.
Ova godina bila je dobra za Maska i njegove kompanije.
"Spejseks" je u aprilu dobio ekskluzivni ugovor sa američkom svemirskom kompanijom NASA za slanje prvih astronauta na Mesec od 1972. godine. U septembru kompanija je poslala u svemir četvoro svemirskih turista u prvu svemirsku misiju na kojoj nije bio profesionalni astronaut.
Mask je rekao prošlog meseca da će Spejseks pokušati da lansira svoju futurističku letelicu Staršip u orbitu u januaru. NASA ima ugovor sa Spejseksom da koristi Staršip za prevoz astronauta do površine Meseca, što se očekuje već do 2025. godine. Mask je rekao da planira da koristi te letelice da u dogledno vreme prevozi ljude na Mars.
U profilu provokativnog generalnog direktora Tajm je preneo jednu od njegovih tviter tirada u detalje i zaključio: "Ovo je čovek koji teži da spasi našu planetu i da nam nabavi novu planetu za život".
"Tajm" imenuje ličnost godine od 1927. Prošle godine to su bili aktuelni američki predsednik Džozef Bajden i potpresednica SAD Kamala Haris.
Poslednji šef neke velike američke kompanije koji je dobio tu titulu bi je generalni direktor Fejsbuka Mark Zakerberg, koji je bio ličnost godine 2010.

Blinken pozvao Kinu da obustavi agresivne akcije u indo-pacifičnom regionu
DžAKARTA- Šef američke diplomatije Entoni Blinken pozvao je Kinu da prekine svoje "agresivne akcije" u indo-pacifičkom regionu.
"Odlučni smo da garantujemo slobodu plovidbe u Južnom kineskom moru, gde agresivni postupci Pekinga ugrožavaju trgovinu vrednu više od 3.000 milijarde dolara godišnje", rekao je Blinken u govoru na Univerzitetu Indonezije, gde se nalazi u poseti u okviru turneje po regionu jugoistočne Azije.
Blinken je ponovo potvrdio privrženost Vašingtona "miru i stabilnosti u Tajvanskom moreuzu", gde su tenzije između dve svetske ekonomije.
Američki ministar, koji je insistirao na jačanju saveza sa državama regiona, obavezao se da će SAD "zaštititi pravo tih zemalja da izaberu sopstveni put, bez bilo kakvog pritiska ili zastrašivanja".
Blinken je optužio Kinu da "polaže pravo na otvoreno more kao sopstvenu teritoriju", da "ugrožava otvoreno tržište kroz subvencije svojim državnim preduzećima" i da "odbija izvoz ili ukida sporazume sa zemljama čiju politiku osporava", prenosi Beta.
"Zemlje regiona žele da se to ponašanje promeni, a i mi", dodao je šef američke diplomatije.
Peking smatra da je celokupno Južno kinesko more deo kineske teritorije, ali delove tog mora svojim smatraju i Vijetnam, Filipini, Tajvan, Malezija i Brunei.
Posle Indonezije, Blinken će boraviti u poseti Maleziji i Tajlandu.

Australija ublažava mere protiv korone uprkos novom talasu
SIDNEJ- Australija će nastaviti da ublažava mere protiv korona virusa pre Božića uprkos daljem porastu broja zaraženih, saopštile su tamošnje vlasti.
Država Novi Južni Vels, gde se nalazi Sidnej, zabeležila je više od 800 novih slučajeva zaraze od drugog oktobra, posebno zbog skupova organizovanih u okviru proslave kraja godine.
Vlasti su saopštile da to neće sprečiti ukidanje određenih mera kao što su nošenje maski u javnosti ili zabrana ulaska nevakcinisanim osobama u barove, restorane i druga mesta zabave.
"Odlučili smo da živimo sa virusom. Božić koji ćemo sada proslaviti predstavlja poklon koji su Australijanci dali sebi, zahvaljujući načinu na koji su radili zajedno i merama koje smo primenili", rekao je australijski premijer Skot Morison, prenosi Beta-AFP.
Posle dugog perioda karantina u Sidneju, Melburnu i drugim područjima, australijske vlasti su najavile da od sutra ponovo otvaraju unutrašnje i spoljne granice.
U Australiji je 93 odsto stanovništva primilo najmanje jednu dozu vakcine protiv koronavirusa, dok je 89 odsto potpuno vakcinisano.
U toj zemlji je registrovano 85 slučajeva zaraze novom varijantom koronavirusa, omikronom.
Od početka epidemije koronavirusa, u Australiji u kojoj živi 25 miliona ljudi, zaraženo je 230.000 ljudi od kojih je 2.113 osoba preminulo.

Veto Rusije na UN rezoluciju o klimatskim promenama
NjUJORK- Rusija je stavila veto na rezoluciju Ujedinjenih nacija, prvu ovog tipa, koja je klimatske promene predstavlila kao pretnju za međunarodni mir i stabilnost.
Nacrt rezolucije su napravili Irska i Niger, i u njoj se traži "uključivanje informacija o bezbednosnim implikacijama klimatskih promena“ kako bi Savet bezbednosti UN mogao "da posveti dužnu pažnju svim osnovnim uzrocima sukoba ili uvećanju rizika", preneo je AP.
Od generalnog sekretara UN Antonija Gutereša se tražilo takođe da bezbednosne rizike vezane za klimu učini "centralnom komponentom" strategije za prevenciju sukoba i da izveštava o tome kako da se reše rizici na konkretnim žarištima, prenosi Tanjug.
Od 193 članice UN, 113 je podržalo predlog, među kojima i 12 od 15 članica SB.
Međutim, Indija je bila protiv, Moskva je stavila veto, a Kina je bila uzdržana.

Lajčak: Nema alternative evropskim integracijama za Zapadni Balkan
LONDON- Specijalni izaslanik Evropske unije za dijalog Beograd i Prištine Miroslav Lajčak izjavio je nakon sastanka u Londonu sa ministrima spoljnih poslova zemalja Zapadnog Balkana da nema alternative evropskim integracijama za ovaj region, prenosi Tanjug.
"Imali smo vrlo koristan sastanak na nivou VB-EU-SAD plus Zapadni Balkan u Londonu. Nema alternative evropskim integracijama za taj region", naveo je Lajčak na svom Tviter profilu.
On je dodao da mu je drago da su se s tim složili svi učesnici sastanka.
    </div>

  </body>
 </text>
</TEI>