<TEI version="3.3.0" xmlns="http://www.tei-c.org/ns/1.0">
 <teiHeader>
  <fileDesc>
   <titleStmt>
    <title>Politika 2019-5-14</title>
   </titleStmt>
   <publicationStmt>
    <p></p>
   </publicationStmt>
   <sourceDesc>
    <p>https://www.politika.rs/sr/articles/archive/2019/5/14/page:1?url=</p>
   </sourceDesc>
  </fileDesc>
 </teiHeader>
 <text>
  <body>
    <div id="kolumna">
Ostavite generala na miru
Postalo je neprijatno i iritirajuće diplomatsko intervenisanje u vezi sa generalom Lazarevićem. Ne želim da se pozivam na svoje akademsko zvanje, poslovni autoritet, pa na kraju i na životno iskustvo duže od osamdeset godina, ali, što je mnogo, mnogo je. Nismo toliko plitki, ni po edukaciji ni po poznavanju političkih taktika, da bismo mogli da prihvatimo uporna ponavljanja o moralnom liku generala, samo zato što je pristupio međunarodnom ad hok tribunalu i osuđen, po nalogu, kako je osuđen.
Bez obzira na diplomatsko umeće, ipak treba imati osećaja i mere, pa i poštovanja prema narodu u čijoj je zemlji poslanik. Zna diplomata vrlo dobro profil izvedene krivice generala. Poznato mu je koliko je anulirano Interpolovih poternica i vraćeno slobodi ubica, sada u političkim odelima. Pravna nauka će tek dati svoje ocene o delovanju tog suda, o osuđujućim i oslobađajućim presudama i kvazisamostalnosti i slobodi odlučivanja postupajućih sudija. Autoritet tog suda već se ozbiljno kruni, počev od zakasnelih izliva savesti vrhovne tužiteljke. Ako je general osuđen i stoički izdržao svoju kaznu, on bar nije u ešalonu onih generala koji su naredili raketiranje staračkih domova, palanačkih mostova, dece u kupatilima i diplomatskih predstavništava. Želim da, kao građanin Evrope, zamolim cenjene diplomate da nas ne vređaju svojim protestima i ne podsećaju kako su njihove zemlje diplomatski istupale i kako još istupaju prema Srbiji. Ima general puno pravo da bude i pisac stručnih knjiga i da bude gost na tribini i u ešalonu ratnika. Znaju ovaj narod i građani, i bez partijske angažovanosti, gde stanuje istina. General bar nije nikada sedeo bez cipela sa već tada poznatim ubicama i silovateljima.
Apsolutno sam siguran da diplomata odlično i do u tančine poznaje, ne samo ratna zbivanja u pobunjenoj pokrajini, već i zločinački portfolio tamošnjih aktuelnih saveznika, i ko im omogućava siledžijsko ponašanje na evropskoj političkoj sceni.
Danilo Jovanović,
Beograd
    </div>
    <div id="magazin">
Život s milion lica
Svakog dana pred njima je beli papir i olovka. Uvek novi početak. A to je ono što je najlepše i, ujedno, najteže. Za mnoge ljude emisija „Eksploziv” TV Prva poslednja je nada. Nada da će ih neko čuti. Ponekad je bilo dovoljno da novinari ove emisije samo razgovaraju s njima i ukažu na način na koji mogu da reše problem, a ponekad je bilo potrebno i više od toga.
A sve je počelo pre devet godina kada je na adresu redakcije ove televizije stiglo pismo tužnog sadržaja.
– Dogodilo se da smo dobili pismo dede koji je ostao s unucima, starao se o njima i apelovao je da im se pomogne – kaže urednica Marija Prebeg. – Živeli su u teškim uslovima. Majka je decu napustila, otac se ubio, a deda star, narušenog zdravlja. Bez obzira na određene uredničke kompromise, nismo odustali od toga da im pomognemo i... tako je krenulo.
I očaj i smeh
Od 2.250 priča, koliko je prikazano, teško je reći koja je u „Eksplozivu” bila najbolja jer je svaka na svoj način bila posebna – imala karakterističnu crtu.
Bile su to slike života, onakav kakav ume da bude – nekada strašan, očajan, bezizlazan, nekada smešan, zabavan, intrigantan.
– To nema nijedna televizija – dodaje urednica. – Već devet godina emitujemo dokumentarne zapise. Svakim danom, od ponedeljka do petka, u 18.50, bavimo se raznim problemima i fenomenima. „Eksploziv” je život bez filtera. Iskren! Samo jedan dečji život da smo spasili, ja bih bila srećna. A mi smo toliko toga uradili. Čak smo gradili i kuće. Nije bitno kako to što radimo neko zove, da li je to dokumentarizam ili nije. Mi smo zadovoljni postignutim. Pristupamo prema svakom junaku priče isto, zahvalni smo što u nas imaju poverenje, volimo ih zbog hrabrosti i vitalnosti jer to je esencija života. Slušamo ih ne samo da bismo imali dobru priču, ili da bi nas neko potapšao po ramenu, već da bi nešto naučili o drugima, ali i o sebi. Eto, doživeli smo i to da ustanove socijalne zaštite upućuju ljude na nas. Sa svim tim centrima imamo odličnu saradnju.
Verovali ili ne, „Eksploziv” ima više nagrada nego godina. I, uz „Slagalicu”, najgledanija je emisija u našim zatvorima.
Čujemo da 23. septembra ova emisija ulazi u desetu sezonu i da već prikupljaju građu za novi serijal.
Urednik Dejan Vučenović pokazuje na tablu na kojoj je plan. „Želimo da se odužimo novinarskim velikanima, da uradimo lične priče o Aleksandru Tijaniću i Bogdanu Tirnaniću. Započeli smo pripreme i za emisije o Dušku Radoviću i Miki Antiću. Tokom leta obradićemo nekoliko istorijskih tema. Jako smo ponosni na specijal o Legiji stranaca, najčuvenijoj plaćeničkoj vojsci na svetu, poznatoj po surovoj obuci i čeličnoj disciplini. Da li ste ga gledali?

Urednici Marija Prebeg i Dejan Vučenović

Mladi i „eksplozivni”
Od urednice Marije Prebeg čujemo da su prošli višemesečne provere da bi dobili dozvolu da s kamerom uđu u glavnu bazu u Francuskoj. Priča nam i kako imaju stalno jezgro saradnika i da redakciju čine isključivo mladi ljudi. S puno poštovanja priča o kolegama Nataši Jovanović, Nataši Kejravi, Jasni Janković, Marku Novičiću, Jasni Đurović, Jeleni Kikić, Maji Obradović... Oni su novinari na zadatku, nikada istom, i posao su uvek osetili pod đonovima svojih cipela.
– Nataša Jovanović je neposredna, ne znam kako izvuče sve iz svojih sagovornika. Kao da im je komšinica, kao da svako jutro pije kafu s njima, iako ih prvi put vidi. Jasna Đurović sve radi na svoj način, unikatna je. Svaka njena priča je različita i ne bih mogla da seciram njen žanr i njen rad. A Nataši Kejravi da nacrtate tačku na beloj tabli dobićete provokativnu priču od deset minuta. Jasna Janković je ekspert za istorijske priče, dosta je putovala prethodnih godina. Obišla je Petru, bila u bazi Legije stranaca, snimila dva filma, priču o Bibliji, zaštitnici romske dece… Marko Novičić je četiri i po godine deo „Eksploziva”, prati ritam i puls mlade generacije. Prošle godine snimio je zapaženi serijal „Devedesete”, a jedna njegova reportaža bila je poput pozorišne predstave. Radilo se o babi koja je želela da proda svoju maloletnu unuku, iako su se tome protivili roditelji. Dve su nam saradnice na porodiljskom bolovanju. Jelena Kikić je karijeru počela na Studiju B, bila i novinar B92, a sada je kod nas. Sve ono što je danas u vestima, ona za sutra obradi.
Urednik Vučenović je siguran da na televiziji dobro znaju šta oni rade i da to cene. Kada su bile majske poplave 2014, prvi su izveštavali, a učestvuju i u svim specijalnim projektima Prve TV. Marija Prebeg kaže da imaju jednu vrstu autonomije što dovoljno govori šta odgovorni misli o njihovom radu. Do sada ih niko nije uslovljavao i nikada se nije dogodilo da njihov predlog bude odbijen. Desetu jubilarnu sezonu proslaviće radno.
Neka svi znaju: Una se izlečila
Voditelj i novinar „Eksploziva” Jasna Đurović je najponosnija na to što je devojčica Una Savić dočekala da sazna da je potpuno zdrava, iako su joj lekari davali mesec dana života
– Njeni roditelji su mi javili da Una uskoro kreće u školu, izlečila se, više nema leukemiju – kaže radosno naša sagovornica. – Mi smo ovde u redakciji svi novinari, ali na terenu smo i producenti i scenaristi. Druge televizije imaju celu ekipu, a mi smo kompletni autori.
Posle Makse – o Milji
Najmlađi saradnik Miljana Vuković pola godine je u „Eksplozivu”. Za kratko vreme prešla je sve žanrove. Ponosna je na svoj dokumentarni film „Maksa”, posvećen tragično nastradalom Draganu Maksimoviću Maksi. Posle dva i po meseca borbe lekara, poznati glumac podlegao je povredama zadobijenim novembra 2001, nakon što ga je na Zelenom vencu pretukla grupa skinhedsa. U karijeri, dugoj 25 godina, odigrao je više od 60 filmskih i pozorišnih uloga, a najbolju je ostvario u filmu „Petrijin venac”.
– Sada snimam drugi dokumentarac, o Milji Vujanović – kaže Miljana Vuković. – Dosta informacija sam prikupila. Izjave njene ćerke vrlo su zanimljive. Prvi put je otkrila neke zanimljive pojedinosti. Nažalost, nisam dobila snimke iz njene emisije na Trećem kanalu. Nijedna nije sačuvana. Razmišljam o tome kakav će efekat i posledice imati film.
„Selimirijada” ili Troja u Srbiji
– Uh, tog dana mi se desila potraga kakva se retko kome desi. Javio nam se čovek i reče: „Zovem se Selimir, iz sela Radovašnica kod Cera. Otkrio sam Troju u Srbiji” – priča nam Marko Novičić, koji je sedam godina u svetu novinarstva. – Očekivao sam nekog starijeg čoveka, od šezdesetak godina, a on je bio relativno mlad, 37 godina. Na osnovu njegove vizije, krenuli smo da tražimo osam reka o kojima je Homer pisao u „Ilijadi” i koje bi nam bile putokaz. A pronašli smo jednu gomilicu zemlje za koju je tvrdio da je Troja. Eto...
U tu priču je upleo i Jovana Deretića, publicistu, i Jana Husarika, slikara i tragača za Trojom, i tako je nastala reportaža „Selimirijada”.
    </div>
    <div id="kolumna">
Kakva je demografska budućnost Srbije
Broj stanovnika u svetu je u 2019. dostigao 7,7 milijardi, nastavlja da raste i do 2050. godine će premašiti 9,7 milijardi ljudi, a do kraja veka čak 11 milijardi, navodi se u Izveštaju Generalnog sekretara UN predstavljenom na 52. zasedanju Komisije za stanovništvo i razvoj u Njujorku (od 1. do 5. aprila ove godine). Povećanje stanovništva i ekonomski rast doveli su do ogromnog povećanja na skali proizvodnje i potrošnje, što je imalo evidentan uticaj i na životnu sredinu. Svetski prosek stope fertiliteta danas je 2,5 rađanja po ženi, a u 2030. ta stopa će biti oko 2,4, što je samo nešto iznad stope prostog obnavljanja stanovništva (2,1 rađanja po ženi). Prema prognozama, 2050. godine više od 70 odsto stanovnika u svetu živeće u državama gde će natalitet biti manji od mortaliteta.
 
Dinamičan rast i mobilnost stanovništva, povećanje udela starijih ljudi i urbanizacija dovode do neviđenih demografskih promena koje nameću ogroman teret po životnu sredinu, usložnjavaju ekonomske i socijalne probleme, ali i otvaraju neke nove mogućnosti. Tokom proteklih 25 godina znatno je smanjen broj ljudi koji žive u ekstremnom siromaštvu, stopa smrtnosti dece starosne dobi do pet godina smanjena je za 54 procenta, a životni vek ljudi je znatno povećan.
U periodu od 1994. do 2019. godine očekivano trajanje života u svetu povećano je sa 64,9 godina u 1994. na 72,3 godine u 2019, a do 2030. će se povećati za oko još dve godine. U svetu je znatno povećan i nivo blagostanja stanovništva. Što se tiče ljudi starosne dobi 65 i više godina, njihov udeo u ukupnom stanovništvu raste. Danas iznosi 19 procenata u Evropi i 16 odsto u Severnoj Americi, a do 2050. ove brojke će se povećati na 28 odsto i 23 odsto. Očekuje se da će se u tom periodu udeo starijih ljudi u Aziji, Latinskoj Americi i na Karibima povećati od sadašnjih osam odsto na 18 procenata. U Africi, gde je danas najmlađe stanovništvo, do 2050. udeo starijih ljudi dostići će devet odsto.
Imajući u vidu veličinu, strukturu i distribuciju svetskog stanovništva, savremeni trendovi razvoja imaju duboke implikacije po globalne napore za promovisanje i implementaciju ciljeva Agende održivog razvoja 2030.
Vladine politike koje se odnose na reproduktivne i zdravstvene usluge, uključujući planiranje porodice, kao i politika poboljšanja kvaliteta obrazovanja, zaslužuju posebnu pažnju. Obezbeđivanje održivih modela potrošnje i proizvodnje postavlja se kao imperativ za prosperitetnu budućnost generacija. Sve je više zemalja koje imaju stopu nataliteta ispod proste reprodukcije (od 2,1 rađanja po ženi), te beleže pad prirodnog priraštaja stanovništva. Srbija je među zemljama s najvišom negativnom stopom prirodnog priraštaja stanovništva u Evropi.
Koncentracija globalnog rasta stanovništva u najsiromašnijim zemljama predstavlja veliki izazov za izvršne vlasti pojedinih zemalja u sprovođenju Agende za održivi razvoj 2030, koja nastoji da okonča siromaštvo i glad, da se prošire i ažuriraju zdravstveni i obrazovni sistemi, da se ostvari rodna ravnopravnost i osnaži položaj žena, da se smanji nejednakost unutar zemlje i između zemalja i osigura da niko ne bi ostao iza. Sporiji svetski rast stanovništva je rezultat niže stope nataliteta. Međutim, uz to ide i proces sve dužeg trajanja života ljudi i starenje stanovništva, kao i implikacije koje ono nosi sa sobom. Starenje stanovništva imaće veliki uticaj na društva, povećavajući fiskalne i političke pritiske, s kojima će se verovatno suočiti sve zemlje u narednim decenijama. Reč je o sistemima zdravstvene zaštite, starosnim penzijama i socijalnoj zaštiti u mnogim zemljama, uključujući i našu.
Pored ublažavanja akutnog problema galopirajuće emigracije, za Srbiju je ipak prioritetna potreba da se proces klasičnog iseljavanja preokrene u cirkularnu migraciju. Ljudi treba da odlaze u inostranstvo, da stiču nove veštine i praktična znanja, ali i da se vrate u matičnu državu i ugrade stečena iskustva u razvoj otadžbine.
Kreatori politika morali bi ozbiljno da uzimaju u obzir i pripremu za povećanje imigracije u Srbiju. Čini se da bi valjalo kreirati pozitivnu klimu za useljavanje stranaca u Srbiju, kao i uspostaviti programe za reintegraciju povratnika i stranaca, kako bi u potpunosti mogli da koriste svoje potencijale. Zašto? Stanovništvo Srbije postaje sve starije. Stopa fertiliteta u Srbiji je nešto manja od 1,5 rađanja po ženi, znatno niže od stope reprodukcije. Tako, troškovi sve starijeg stanovništva i dugotrajne socijalne i zdravstvene zaštite u Srbiji će se dalje znatno povećati. Inače, postoje brojni činioci koji utiču na intenzitet emigracionih namera u nas. Među njima je i rizik od siromaštva.
Prema podacima Republičkog zavoda za statistiku Srbije, 2016. godine stopa rizika od siromaštva u Srbiji iznosila je 25,5 odsto, a stopa rizika od siromaštva i socijalne isključenosti 38,7 procenata, te takva situacija predstavlja potisni faktor koji deluje na ljude da traže bolje uslove za rad i život van svoje zemlje.
Prof. dr

Prištinske takse i arbitražni sud
Srbija je ispunila sva pravila CEFTA za pronalaženje rešenja u vezi sa prištinskim taksama. Naime, Vlada Srbije obratila se 27. novembra 2018, šest dana posle kršenja CEFTA i uvođenja prištinskih taksa od 100 odsto na robu iz centralne Srbije i BiH, Sekretarijatu CEFTA sa zahtevom za direktne konsultacije u okviru Zajedničkog komiteta.
Srbija u skladu sa CEFTA, ukoliko se problem ne reši za 90 kalendarskih dana, što je rok predviđen CEFTA sporazumom, može da pokrene postupak pred Arbitražnim sudom (čl. 43. CEFTA), što bi bilo prvi put u njenom dosadašnjem funkcionisanju. Arbitražni sud rešava spor u skladu sa odredbama CEFTA i drugim pogodnim pravilima međunarodnog prava. Sud bi uzimao u obzir informacije prijatelja suda od strane koja nije uključena u spor. Presuda Arbitražnog suda bila bi konačna i obavezujuća za strane u sporu.
Srpska vlada sada, između ostalog, razmišlja i da pokrene arbitražu zbog prištinskih taksa, pošto je 25. februara ove godine isteklo 90 dana od kada je poslala formalni zahtev da se održe direktne konsultacije. Beograd pažljivo odmerava šta bi mogao biti naredni korak, a pored domaćih pravnika konsultovani su i strani eksperti, kako bi, ako se odluči da uđe u arbitražu, dobro pripremio strategiju. Za sada se ne zna kako bi izgledao eventualni zahtev Srbije o pokretanju arbitraže, niti da li bi u njemu bila i stavka o nadoknadi štete, za koju postoji minimalna šansa da bi bila nadoknađena. Kako se saznaje, BiH još ne razmatra pokretanje arbitraže zbog taksa, ali prati korake koje priprema srpska strana.
Kada dođe do arbitraže, procedura koja je predviđena CEFTA regulisana je Aneksom 9, koji se odnosi na ustanovljenje i funkcionisanje Arbitražnog tribunala. Arbitražna odluka donosi se u roku od šest meseci od dana kada je imenovan predsednik Tribunala. Kad se formira Arbitražni tribunal, njegova ročišta se, po dogovoru dveju strana, mogu održavati u Stalnom arbitražnom sudu u Hagu (čije se prostorije nalaze u okviru Međunarodnog suda pravde). Inače, samoproglašeno Kosovo postalo je član Stalnog arbitražnog suda 2016.
Međunarodna zajednica kritikovala je odluku prištinskih institucija o uvođenju taksa koje krše CEFTA i SSP, pozivajući na njeno ukidanje, kako bi se dala šansa Briselskom dijalogu o normalizaciji odnosa i postizanju sporazuma. Srbija odlučno odbija da taj dijalog nastavi sve dok su takse na snazi.
Pošto Priština i pored (reklo bi se nedovoljno snažnog) međunarodnog pritiska neće da povuče takse, bar dok je sadašnja administracija EU i SAD na vlasti, a CEFTA je nemoćna da je na to natera, podnošenjem srpskog zahteva za bilateralne konsultacije u okviru Zajedničkog komiteta kao najvišeg tela CEFTA (koji odluke donosi jednoglasno), na koje se Priština nije odazvala, iscrpljene su sve mogućnosti, pa bi na red mogao doći Arbitražni sud. Međutim, samo sprovođenje međunarodne arbitraže relativno je dug proces, čiji je ishod vrlo neizvestan. Arbitraža se uglavnom vodi između suverenih i priznatih država, a u ovom slučaju bila bi reč o tome da država Srbija pokreće arbitražni postupak protiv subjekta koji je po Rezoluciji 1244 SB OUN carinska teritorija u njenom sastavu, a za koji je prilikom osnivanja CEFTA 2006. potpisala Misija UN za Kosovo – Unmik, pa otuda naziv Unmik/Kosovo.
Ovde je reč o veoma specifičnom slučaju, koji bi se prvi put pojavio u praksi, što bi prištinska strana, uz snažno lobiranje, mogla da upotrebi kao argument za priznavanje kosovske državnosti, pošto je tzv. Kosovo priznao znatan broj najuticajnijih zemalja. Zato Srbija treba veoma pažljivo i detaljno da prouči ceo ovaj složeni slučaj i sve moguće zamke u koje bi mogla da upadne, kao i posledice, pre nego što bi se odlučila da pokrene arbitražu u skladu s pravilima CEFTA.
Srbija nije uvela kontramere na nabavke sa KiM, jer bi zbog malih iznosa od oko dvadesetak miliona evra godišnje dale simbolične rezultate. Druge mere, poput zaustavljanja njihovih kamiona sa robom koji idu za EU ili naplate dažbina i davanje dozvola, bile bi kršenje SSP, a ako bi zaustavila i kamione iz EU koji idu ka tzv. Kosovu, Srbija bi imala problem i sa Evropom. Pominje se i opcija suspenzije Briselskog sporazuma, ali je to političko pitanje, mada je do toga u praksi već došlo.
Srbija razmatra razne opcije i vrste kontramera prema Prištini, iako bi želela da to izbegne, dok bi najbezbolnije rešenje bilo ukidanje taksa i da se sve vrati na početak. Ali, ukoliko takse i dalje potraju, a na snazi su već punih šest meseci, neke mere moraće da se preduzmu, mada je zbog velike nesrazmere u trgovini manevarski prostor mali.
Osim što je taksa u potpunosti blokirala pregovore Beograda i Prištine, a i direktne isporuke na KiM, čija je vrednost u 2018. iznosila oko 440 miliona evra, srpska privreda gubi milion evra dnevno, a ove godine samo kratkoročna šteta od taksa procenjuje se na oko 500 miliona evra.
Naučni savetnik – nekadašnji naš glavni pregovarač za bilateralne sporazume o slobodnoj trgovini u regionu, na osnovu kojih je nastala CEFTA

U crnom ogledalu
Tokom proteklih praznika, jedna od glavnih vesti bila je afera u kojoj su glavne uloge imali dvojica naših istaknutih sportista. Na tviter nalogu pojavile su se njihove nage fotografije i video-snimci. Pored njihovih, osvanule su slične degutantne fotografije još jednog broja muškaraca. Ovi snimci su se posle toga pojavili i na stranicama brojnih tabloida, portala...
Iz onoga što se po medijima kasnije videlo, bila je reč o uceni i kada su ovi akteri odbili da plate, ucenjivač ih je kaznio tako što je snimke pustio u javnost. Saznali smo da su dvojica fudbalskih reprezentativaca isto tako dugo predmet ucena sličnog tipa i da su se naplaćali silnog novca. Neki drugi haker navodno ima slične snimke još jednog broja poznatih ličnosti, ali za sada neće da ih pušta...
Jedan deo ovih snimaka nastao je tako što su sami akteri snimali sebe u polnim radnjama, a zatim to slali svojim partnerima ili onima koji su se tako predstavljali. Partneri se najčešće traže preko porno i erotskih sajtova, ali i preko „Fejsbuka” i drugih društvenih mreža. Tokom virtuelne erotske komunikacije, koja je sve češće dvosmerna, i partnerka traži od naručioca da se snima, šalje slike ili da uključi kameru. No, sve je više klasičnih navlačenja ili pecanja, gde partner sa druge strane često i ne postoji, nego koristi slike koje kupi sa interneta da bi od naručioca izvukao njegove kompromitujuće snimke. Kad se takvi snimci pribave, posle nekog vremena počinje iznuda. Ova seks-iznuda postaje sve raspostranjeniji biznis, jer su tehnološke mogućnosti za nju danas dostupne bukvalno svima.
Nekim ljudima su kradeni telefoni u kojima su čuvali takve slike, nekima su bivši partneri posle svađe i rastanka namerno objavljivali slike kao vid osvete. Reč je o nimalo bezazlenoj stvari, koja ne samo da ugrožava privatnost pojedinaca, već može da ima ozbiljne bezbednosne posledice i po društvo i po državu.
Tokom prve polovine ove decenije emitovano je pet sezona britanske serije „Crno ogledalo”, koja se upravo fokusira na moguće probleme koje uznapredovala tehnologija može da napravi društvu budućnosti. Gledaoci su mogli da vide zapanjujuće slučajeve povezane sa političkom manipulacijom, eugenikom, ponižavanjem premijera, totalitarnom prinudom lajkovanja, novim sistemima kažnjavanja itd. Treća sezona je donela epizodu pod nazivom „Zaćuti i pleši”, koja obrađuje upravo slučajeve iznude. Nepoznati hakeri ubacuju malvere u kompjutere i telefone običnih ljudi koji posećuju pornografske sajtove, četuju sa prostitutkama ili rade druge kompromitujuće stvari. Preko njih ne samo da skupljaju kompromitujući materijal, već preko kamera snimaju sve što ovi ljudi rade. Zatim im to pošalju i počinju da ih ucenjuju. U ovom slučaju scenaristi su do kraja radikalizovali sistem, u kome se od žrtava ne traži novac već se dodatno uvlače u krivična dela, a sve uz obećanje da će na taj način obezbediti da haker ne šalje materijal njihovim rođacima i prijateljima. Glavni junaci se tako uvlače u pljačku banke, a zatim i u privatnu borbu na smrt koju hakeri snimaju dronom. Na kraju epizode, posle svih tragedija u koje ih je uvukao, nepoznati haker još i šalje snimke drugima.
Ko je čitao knjigu ili gledao film „Snouden” zna da najveće svetske tajne službe odavno mogu preko ovakvih softvera da prisluškuju telefone i da preko kamera snimaju sve aktivnosti bilo koga ko drži laptop otvoren, ili selfi kameru usmerenu ka sebi. No, u međuvremenu su takve mogućnosti postale dostupne i običnim pojedincima, tako da smo danas kupujući telefone, tablete i laptopove i ulazeći u globalni svet komunikacija dobrovoljno rešili da se u potpunosti izložimo. Većina sveta, međutim, o tome nema pojma i to postaje ogroman problem. Pojam privatnosti ubrzano postaje iluzoran, iako bi pravo na privatnost moralo da bude jedno od osnovnih ljudskih i ustavnih prava koje imamo.
Svojevremeno sam čuo glasine bar za dvojicu top političara iz Srbije, koji su u to vreme bili na čelu stranaka, da su bili žrtve takvih obrada i iznuda. Dakle, na taj način se direktno može ugroziti nacionalna bezbednost, sigurnost podataka i druge vrlo osetljive stvari. U meri u kojoj se mogućnosti za ovo šire, postaje jasno da su kapaciteti manjih država da se sa tim adekvatno nose sve slabiji i da populacija ne može da računa na to da će svaki slučaj biti adekvatno obrađen, ili svaka žrtva zaštićena. Ono što bi i država i društvo, ali i tehnološke kompanije mogle da rade jeste da počnu sa ozbiljnom edukacijom populacije o ogromnim opasnostima koje ova tehnologija donosi. Na neki način, razorna snaga ove nove tehnologije po društvene, porodične, poslovne i druge odnose veća je nego snaga atomske bombe. Delovi političke, poslovne, bankarske elite koji se bave odlučivanjem, ali i potencijalni subjekti uticaja, morali bi da budu premet posebne zaštite i edukacije od ovakvih izazova. Nije čudo što Kina, Turska i druge zemlje počinju da ograničavaju slobodu u svom internet domenu, a Rusija počinje da pravi svoj paralelni zatvoreni internet sistem.
Naučni savetnik Instituta za evropske studije
    </div>
    <div id="magazin">
Specijaliteti sa Čubure
Još od momačkih dana trese me nedoumica da li „Sto ludih ručkova Libera Markonija” da smestim na policu kućne biblioteke sa kuvarima i kulinarskim priručnicima, na onu gde stoluje poezija ili među knjige koje je potpisao Slobodan Marković, a ima ih. Gde to pripada?
Naime, iako su u njoj recepti za jela koja bi svako rado video za trpezom, ta knjiga može da se čita i „na suvo”, u krevetu pred spavanje, u trolejbusu od Čubure do Terazija ili u kafanskoj bašti... Uvek iznova, a da ne dosadi. Ovaj moj primerak ima posebnu vrednost zbog posvete. Nečitkim, gotovo doktorskim krasnopisom piše – Mišku, decembra 1978. godine, Slobodan. Iskreni bibliofili bi dali ruku naživo za takvu posvetu.
Slobodana sam nasledio od roditelja, drugovali su još od skojevskih dana, samo što su oni odrasli, a on je ostao pesnik. Kada me je život preveo sa Dorćola na Čuburu i dodelio mi počasnu titulu njegovog komšije, kao da smo se orodili. A ponašao se prema meni očinski, ili pre kao brižni ujak: uobročeno mi je držao predavanja iz pisanja, ali i kafanskog zemljopisa sa hedonizmom, uz praktičnu nastavu sa čestim repeticijama, zbog utvrđivanja gradiva. Da sam bio bolji učenik, danas bih možda bio uvaženi somelijer, poštovani kelner ili vrhunski kuvar, a ne obično novinsko piskaralo.

Sa Desankom Maksimović ispred Politike, 1986. (Fotodokumentacija Politike)

Ipak, nikad nisam dokučio odakle je crpeo kulinarska znanja. Njegov hladnjak zaturen u budžaku ateljea iznad Južnog bulevara bio je uvek prazan, a „odlazak na pijacu” bila je samo šifrovana poruka da će tog jutra stolovati u „Kaleniću”, ređe u „Vrbasu”, ponekad u „Zelengori”. S druge strane, Žika Tlačinac je zbog njega u „Kaleniću” ustrojio poseban gurmanski jelovnik na koji su se navadili i ostali kafanski gosti: docnije je priznao da je većinu recepata kuvaru Geri u pero i kutlaču izdiktirao lično Slobodan! E, to je bila kuhinja, a ne ove danas.
Pio je isključivo vina s ukusima Metohije, iako je kao momak smislio slavni Koktel kapetana Kuka koji se spravlja od podgrejanog matroskog ruma sa 72 procenta alkohola i kafe u granulama, pije kao „bruderšaft” i na eks, a obara s nogu kao kroše boksera teškaša.
Bio je pesnik, pisac, scenarista, slikar, prevodilac i koješta drugo. Neki ruski akademici tvrdili su da su njegovi prepevi Jesenjina bolji i od originala! Prvi je objavio poeziju Miloša Crnjanskog i platio to debelo, uredničkim zvanjem, a umalo i glavom, ali je velikog pisca iz londonskog egzila doveo kući, na Čuburu. To sam saznao dockan, tek kada su Slobodana položili u grobnicu Aleje zaslužnih građana tik uz Crnjanskog.
Njegovu zbirku pripovedaka „Riđi potomak” poklonio sam drugarici sa fakulteta kad je diplomirala i krenula kući, u Opatiju, da bi mi, kad je pročitala, pošteno priznala da nikada u životu nije primila lepši dar.
Možda će neko pomisliti isto kad pročita recept pozajmljen iz „Sto ludih ručkova Libera Markonija”? Ko zna...
Lađarski pasulj

Pasulj se uveče potopi, a ujutru mu se posle dva vrenja bacaju prva i druga voda. Onda se u njega spušta malo kima i gnječena crna luka i kuva dok ne ogrezne u vodi.
Zaprška mu se pravi na ispranoj svinjskoj masti sa crnim brašnom i alevom paprikom. Kad je skoro gotova, baci se nekoliko češnjeva dobro izgnječenog belog luka i skoro istog trenutka izruči na pasulj u kome ima vrlo malo vode. Tek tada se pasulj izmeša i ostavi da još malo provri, a zatim se izmakne na ivicu šporeta.
U već pripremljeno crevo sipa se smesa od goveđeg i ovčijeg mlevenog mesa s belim lukom, tucanom paprikom, sirom, hlebom i biberom. Kobasica se istog časa prži na vreloj masti, pa se ubacuje u tanjir gde je sipan pasulj.
Usijanom mašću u kojoj se prže kobasice, pasulj se preliva.
Uz ovaj ručak jedu se kisele paprike žute kao suncokret. Inače, piju se bistra vina.
Melšpajz su jabuke pečene u rerni, pa poprskane sitnim šećerom. Koji se za njih uhvati i po površini ih obasja.
Posle ručka obavezno je malo prileći u kabini ispod palube i dobro se do guše pokriti starim ćebetom.
Sanja se po želji.
    </div>
    <div id="sport">
Mnogostruki značaj Đokovićeve nove titule
Trijumf Novaka Đokovića u Madridu na neki način je minijatura njegovog velikog povratka na Vimbldonu prošle godine. Iz perioda mlake i bezvoljne igre protiv osrednjih, naglo buđenje protiv najboljih, unutrašnji preobražaj koji prevazilazi granice sporta. Od mečeva preživljavanja, „vožnje u leru” i umrtvljavanja igre, do gotovo nestvarne budnosti i aktivnosti od prvog do poslednjeg minuta.
Ako su od Rolan Garosa 2016. do Vimblona 2018. morale da prođu dve godine, ove sezone smo bili svedoci takvog preobražaja posle samo tri meseca, od Melburna do Madrida. Neko će reći da turnir iz serije mastersa 1.000 ne može da se poredi sa četiri najveća, ali nije tako. Najpre, ovo je bio masters na podlozi koja Đokoviću najmanje odgovara, gde ima najviše problema sa publikom i gde je – do prekjuče – pobeđivao „samo” dva puta. Zatim, da bi se pripremio za namereni podvig, drugo osvajanje Rolan Garosa, jedan ovakav uspeh je bio neophodan, a najteže je pobeđivati po potrebi, u pravom trenutku, za ispravno tempiranje forme.
Konačno, ko su bili protivnici koje je potpuno nadigrao u polufinalu i finalu Madrida? Upravo dvojica za koje se pretpostavljalo da će mu predstavljati najveću pretnju u ovoj sezoni, mlađi teniseri koji su prethodne dve godine iskoristili da steknu pozitivne rezultate sa njim.
Dominik Tim se smatra najvećim specijalistom za šljaku posle Rafaela Nadala. Posle pet poraza od Đokovića u prvim susretima, naneo mu je na Rolan Garosu 2017. težak poraz (7:6, 6:3, 6:0), a slično neumoljiv je bio i u završnici meča na šljaci Monte Karla prošle godine (6:7, 6:2, 6:3).
Šest godina mlađi Austrijanac je ove sezone, u izuzetnim mečevima, dva puta pobeđivao Rodžera Federera posle zaostatka u setovima (u finalu Indijan Velsa i četvrtfinalu Madrida), a Rafaelu Nadalu je oduzeo već viđenu titulu u Barseloni, ubedljivom pobedom u polufinalu (6:4, 6:4), posle čega je serijom uzastopnih gemova „pregazio” Danila Medvedeva (6:4, 6:0).
Nije četvrtom igraču sveta nedostajalo ni samouverenosti ni borbenosti u polufinalu Madrida, ali najbolji mu je pokazao prednost iskustva i urođene sportske inteligencije. Čekao je, dugo i uporno, da reši duel kada su živci najtanji, u dva taj-brejka: 7:6(2), 7:6(4).
I posle tog meča su još mogla da se postavljaju pitanja Đokovićeve spremnosti – fizičke i mentalne – da osvoji Madrid i titulu koja mu nije značajna sama po sebi, već kao podstrek za krajnji cilj – Rolan Garos. Sve dileme su se raspršile u finalu, kada je na teren izašao rešen da dokaže da je najbolji na svetu, baš onako kako pokazuje ATP lista.
Sa druge strane smo videli buduću zvezdu, dvadesetogodišnjeg Stefanosa Cicipasa, tenisera kome pripada naredna decenija. Da se ne plaši najboljih pokazao je mnogo puta, pa i u dotle jedinom susretu sa Novakom, u Torontu 2018. Posle te pobede (6:3, 6:7, 6:3), slikovito je opisao ono što se događalo na terenu, rečima da „kao buldog” nije ispuštao prednost protiv našeg tenisera. Znao je da će tako morati da se bori i u finalu, u koje je ušao sa čak 27 pobeda ove sezone, a upravo proslavio i najvredniju, nad „kraljem šljake” Rafaelom Nadalom: 6:4, 2:6, 6:3.
Teško je reći šta je ostavilo jači utisak tokom finala i Đokovićevog puta ka 33. tituli na mastersima. Da li sportska inteligencija kojom je krotio neobuzdanu snagu 12 godina mlađeg rivala, ili sposobnost da od polufinala do finala bude dvostruko bolji, baš kao što je i u polufinalu dvostruko podigao nivo. Možda je, ipak, najupečatljivije kako je izbegavao i najmanji pad pažnje, bez perioda odmora koji su toliko karakteristični za njega. Posle sat i po, posao je savršeno završen: 6:3, 6:4.
Dobro, reći će sumnjičavi, imao je ovog puta toliko sreće sa žrebom, da mu Čilić preda četvrtfinale, da do polufinala i finala ima mnogo više vremena za odmor nego rivali, iscrpljeni prethodnim duelima sa Federerom, odnosno Nadalom...
Sreća ne dolazi sama od sebe, a kada dođe valja je iskoristiti. I tu pamet igra ključnu ulogu. Đoković nije više junoša koji juri svaku titulu, niti je Nadal, koji će „gaziti” u uvodnim kolima, dok se ne slomi u završnici. Njemu titula u Madridu nije bile neophodna, kao šti mu neće biti ni naredna u Rimu, ali kada dobije dobre karte iskoristiće ih maksimalno.
Uzgred, to je jedna od Đokovićevih prednosti u eri „veličanstvene trojice”. On čeka završna kola, da Federer i Nadal prvo izmore konkurente – ili da se sami izmore – i onda diže formu kada je najvažnije.
– Dobio sam najvažnije poene – to je jedno od madridskih objašnjenja tenisera koji nije ni najjači ni najviši, ali je u stanju da pobeđuje kada je najbitnije.
U sezoni sa malim brojem mečeva, Đoković je svojih 19 pobeda do sada najbolje rasporedio. Veoma su važne madridske, protiv trenutno četvrtog na svetu Tima i sedmog Cicipasa. Ne samo zbog „poruke” novoj generaciji, već i kao jedine u ovoj sezoni, posle onih u Melburnu (Nišikori i Nadal), protiv tenisera iz prvih 10. Đoković ima četiri poraza ove sezone, ali nijedan nije od najboljih.
Skorom od 4:0 protiv prve desetorice utvrdio je samopouzdanje za najvažnije mečeve i ujedno povisio vođstvo na listi najuspešnijih tenisera sadašnjice, prema statistici sa najboljima. Na toj listi ni Federer ni Nadal ne mogu da ga dostignu.
I nije to sve čime preobražaj u Madridu podseća na onaj sa Vimbldona. Ondašnja deoba radosti sa sinom Stefanom na tribinama, kao i ova, sa bratom Markom, govore o ličnom i porodičnom miru u duši, na čemu sve dobro počiva.

Vilander: Novak najbolji jer je najjači u glavi
Legendarni švedski teniser i nekadašnji broj jedan Mats Vilander družio se i držao čas u Beogradu pred više od 100 mladih tenisera i teniserki na terenima „Grin Bej”.
Vilander, koji gostuje u prestonici Srbije na poziv „Eurosporta”, delio je savete i razmenio nekoliko udaraca sa decom.
Osvajač 33 ATP titule i osam gren slemova, računajući singl i dubl, poručio je mladim teniserima da mu je drago što su izabrali da se bave tim sportom.
„Prvi put sam u Srbiji. Juče sam šetao da vidim koliko ima fotografija Novaka Đokovića... Mislim da bi trebalo da ih ima više”, rekao je Vilander okupljenima na terenu bivšeg Gemaksa.
On je objasnio i zašto je Đoković najbolji teniser na svetu i na čelu ATP liste.
„Razlog što je Novak najbolji nije što ima najbolji bekhend ili forhend, veh zato što je najveći atleta i što je najjaci u glavi. Nadam se da će te gledati Rolan Garos jer Novak najveći veliki favorit”, preneo je Vilander deci.

Pau Gasol propušta svetsko prvenstvo u Kini
MADRID – Najbolji španski košarkaš Pau Gasol neće igrati na Svetskom prvenstvu u Kini zbog povrede, potvrdio je selektor reprezentacije Španije Serđo Skariolo.
Centar En-Bi-Ej ligaša Milvokija pretrpeo je prelom kosti u stopalu i neće uspeti da se oporavi i bude spreman do kraja avgusta kada počinje Mundobasket.
„Pau je veoma važan za nas i njegovo odsustvo je veliki udarac. On je lider, igrač sa mnogo uspeha. Posle mnogo godina na velikom takmičenju bićemo bez Navara i njega”, rekao je Skariolo, prenosi Tanjug.
Stariji od braće Gasol osvojio je čak 11 medalja sa Španijom, među kojima su dva olimpijska srebra, jedno svetsko i tri evropska zlata.
Španija se na SP nalazi u grupi C sa Iranom, Portorikom i Tunisom i kasnije se ukršta sa grupom D u kojoj su Srbija, Italija, Filipini i Angola.

De Rosi napušta Romu posle 19 godina
RIM – Kapiten i „dete” Rome Danijele De Rosi napušta rimski klub posle 19 godina. Iskusni 35-godišnji vezni fudbaler neće završiti karijeru kao njegov mentor Frančesko Toti igrajući samo za Romu, već će na leto promeniti sredinu.
De Rosiju do kraja juna ističe ugovor i neće potpisati novi, pa će mu utakmica protiv Parme 26. maja biti poslednja u dresu voljenog kluba, objavila je Roma.
Za ukupno 19 godina, računajući i jednu u mlađim selekcijama, De Rosi je odigrao 614 mečeva i po tome je drugi u istoriji kluba, baš iza Totija (786), prenosi Tanjug.
„Budući kapiten”, kako glasi nadimak De Rosiju još dok je igrao sa Totijem, žaliće za samo jednom željom – što sa Romom nije osvojio Skudeto jer je u sezoni 2000/2001, kada je osvojen, nastupao za mladi tim, a kasnije nije uspeo da ispuni veliku želju.
Sudbina se poigrala sa činjenicom da je tada Roma osvojila titulu šampiona Italije pobedom nad Parmom (3:1) u poslednjem kolu, a „krug” zatvara isti rival na De Rosijevom oproštaju, takođe na stadionu Olimpiko.
Osvojio je dva Kupa Italije, uz jedan Superkup, a ostaće upisano da je sa reprezentacijom Italije uzeo trofej Svetskog prvenstva u Nemačkoj 2006. godine.

Skomina sudi finale Lige šampiona
MADRID – Slovenac Damir Skomina biće glavni sudija u finalu Lige šampiona između fudbalera Liverpula i Totenhema.
Skomina je dobio priliku da deli pravdu u trećem meču za trofej u organizaciji Evropske fudbalske unije (UEFA), nakon što je sudio finale Lige Evrope Ajaks – Mančester junajted 2017. i pet godina ranije Superkup Evrope Čelsi – Atletiko Madrid, javlja Tanjug.
On je već bio delegiran za finale LŠ iz 2013. godine, ali kao četvrti sudija u meču Borusije iz Dortmunda i minhenskog Bajerna.
Skomini će u finalu u Madridu pomagati sunarodnici Jure Praprotnik i Robert Vukan, dok je četvrti sudija Španac Antonio Matje Lahoz.
Finale se igra 1. juna na stadionu Vanda Metropolitano u Madridu.

Skupština FSS ozvaničila Zvezdinu titulu iz 1946. godine
Kada je prošlog petka Pravna komisija Fudbalskog saveza Srbije većinom glasova pokazala šta misli o činjenici da Crvenoj zvezdi bude priznat trofej iz 1946. godine, stekao se neodoljiv utisak da će skupština na svojoj redovnoj sednici samo ozvaničiti taj predlog.
Tako je i bilo, jer je na skupu u kući fudbala većinom, uz 40 glasova za, deset koji su bili uzdržani i šest koji su bili protiv tog predloga, Crvenoj zvezdi upisana još jedna titula, 30. po redu.
Zanimljivo je da je među uzdržanima bio predsednik FSS Slaviša Kokeza, nekadašnji član skupštine Crvene zvezde. U našem najtrofejnijem klubu nisu krili radost zbog ovog čina.
– Ponosan sam što smo na kraju uspeli da ozvaničimo titulu koju je Crvena zvezda osvojila na apsolutno regularan način. I to na terenu a ne za zelenim stolom. Takođe, smatram da su ponosni i oni igrači koji su tada nosili dres našeg kluba, jer je posle mnogo vremena ispravljena velika nepravda. Hvala skupštini koja je uvažila činjenično stanje. Ova sezona je u svakom pogledu istorijska za Crvenu zvezdu. Imamo puno razloga da slavimo u nedelju. Osvojićemo dve titule, a oni koji misle drugačije mogu samo da budu ljuti, istakao je Zvezdan Terzić po završetku zasedanja skupštine u Staroj Pazovi.
Ova fudbalska tema, koja u poslednjih godinu dana zaokuplja punu pažnju, tako je rešena na Zvezdino zadovoljstvo, dok su iz Partizana poručili da će se i dalje pravno boriti protiv ove velike nepravde i da neće ostati imuni na odluku skupštine.
Pre nekoliko dana jedan od članova komisije profesor Vladimir Vuletić je rekao da će Partizan ići sve do Ustavnog suda kako bi tražio pravdu, za ovu kako je naveo pravnu bruku.
Treba podsetiti da je te 1946. godine Crvena zvezda postala šampion uže Srbije (bez Vojvodine) takmičeći se u kvalifikacijama za prvo prvenstvo FNRJ.

PSŽ kupuje u Realu, na meti Kros, Isko i Bejl
PARIZ - Pari Sen Žermen pokazao je interesovanje za trojicu fudbalera Real Madrida Tonija Krosa, Iska Alarkona i Gereta Bejla.
Kako se navodi, Parižani će sa velikom pažnjom pratiti situaciju oko njihovog statusa u kraljevskom klubu i ukoliko je trener Zinedin Zidan spreman da ih se odrekne, biće spremni da reaguju.
Posebno će biti „pod lupom” Kros, profil i kvalitet veziste kakav je neophodan „svecima” nakon odlaska Adrijena Rabioa.
Bejl je na „izlaznim vratima” Reala, a ukoliko Julijan Draksler napusti Pariz onda će pokušati da ostvare transfer Velšanina i pojačaju ionako prejaku konkurenciju na krilnim pozicijama gde su Nejmar i Kilijan Mbape.
PSŽ bi za trojicu Realovih igrača trebalo da izdvoji čak 210 miliona evra - za Krosa 80 miliona, Bejla 70 miliona, a Iska 60 miliona.
Jasno je da je trofej Lige šampiona veliki san PSŽ-a, a njih trojica su po čak četiri doneli Realu, uz veliki doprinos, piše Parizijen, prenosi Tanjug.
    </div>
    <div id="magazin">
Zubi od slonovače
U prošlom i prvim godinama ovog veka ljudi veliku pažnju posvećuju zubima. Moderna tehnologija otvorila je put ka najrazličitijim mogućnostima u usavršavanju zuba i lepšem izgledu. Stomatolozi danas imaju na raspolaganju različite materijale i uređaje za pravljenje porcelanskih zuba, mostova, kao i veštačkih vilica.
Zbog toga oni koji imaju materijalnih mogućnosti u današnje vreme mogu da „izvoljevaju” u izboru i kvalitetu veštačkih zuba.
Hiljadama godina unazad ljudi su takođe vodili računa o „zbivanjima” u svojim ustima.
Drevni Etrurci su bili najbolji zubari Starog sveta. Oni su još oko 700 godina pre nove ere pravili parcijalne proteze sa zlatnim mostovima, a veštačke zube su izrađivali najčešće od slonovače.
Srednjovekovno zubarstvo zasnivalo se na teoriji da toplota desni uzrokuje truljenje zuba i zubobolju. Ipak, malo je činjeno da se kvarenje i na kraju ispadanje zuba spreči. Ljudi toga doba nisu mnogo vodili računa o popravci svojih zuba, već su, kada bi oni dotrajali i na kraju ispali, pokušavali da ih nadomeste na druge načine. Najčešće su praznine punili filcom ili nekom drugom finom tkaninom, ili raznim tvrđim materijalima. Naravno, sa ovakvim improvizovanim „zubima” nisu mogli da jedu, već su morali da ih skidaju.

Proteze koje su rađene u 16. i 17. veku, sastojale su se od pravih i veštačkih zuba povezanih svilenim koncem. Zubari toga vremena izrađivali su veštačke zube najčešće od slonovače, ali i od zuba drugih većih životinja. Prema nekim istorijskim podacima, jedno vreme tadašnji „stručnjaci” do zuba su dolazili tako što su siromašnima uz određenu novčanu naknadu vadili zdrave zube, a zatim od njih pravili proteze za bogate.
Nevolje sa ovim protezama počinjale su kada bi novopečeni vlasnik veštačkih zuba pokušao sa njom da jede. Gotovo svaki obrok u tom slučaju završavao se ispadanjem veštačkih zuba iz improvizovane proteze, pa su tadašnji zubari imali pune ruke posla.
U vekovima koji su usledili bili su u modi zubi izrađeni od čistog zlata. Bogataši i plemići su često zahtevali od zubara da im vade zdrave zube i ugrađuju zlatne, kako bi i na taj način istakli pripadnost višim slojevima društva.

Koji aerodrom je najbolji na svetu
BRISEL – U EU se nalazi osam od deset najgorih aerodroma u svetu, pokazalo je novo istraživanje vodeće grupe za zaštitu prava putnika.
Istovremeno su samo tri od deset najboljih svetskih aerodroma u zemljama EU.
Aerodromi u Francuskoj, Malti, Holandiji, Portugaliji, Rumuniji i Britaniji spadaju među globalno najgore po uslugama, uključujući poštovanje vremena leta.
Rang lista je napravljena na osnovu službenih podataka o letovima i istraživanju koje je obuhvatilo 40.000 putnika, prenosi Beta.
ErHelp, grupa koja tvrdi da je vodeći svetski stručnjak za prava putnika, zaključila je da je aerodrom Portela u Lisabonu najgori među 132 vazdušne luke u svetu obuhvaćene istraživanjem.
Holandski aerodrom u Ajndhovenu je na 130. mestu, aerodrom u Bukureštu je 129, Međunarodni aerodrom na Malti 128, aerodrom u Mančesteru 127, pariski Orli 126, aerodrom u Portu 125. a londonski Getvik 123.
Kriterijum verovatnoće da let bude na vreme, izračunate na osnovu statističkih podataka, doprinosi ukupnom skoru sa 60 odsto a usluge za potrošače (rad službi za korisnike, redovi, čistoća) i mogućnosti za obrok i kupovinu na aerodromu sa po 20 odsto.
ErHelp je istraživao samo „popularne aerodrome” i one za koje je mogao da prikupi dovoljno podataka.
Rang lista je pokazala da je najbolja vazdušna luka u svetu, kao i godinu dana ranije, katarski međunarodni aerodrom Hamad, a sledi aerodrom u Tokiju.
Među deset najboljih su samo tri iz EU: atinski međunarodni aerodrom je na trećem mestu dok je 2018. bio drugi, peti je aerodrom u Gdanjsku, a deveti Tenerife nort.
Stručnjaci za avijaciju rekli su da, s obzirom da kriterijum leta na vreme ima tako veliki udeo u ukupnom skoru, ne čudi što su Hamad, Atina i Tenerife tako dobro pozicionirani jer na njima gotovo da nema kašnjenja zbog vremenskih prilika.
Nepovoljne vremenske prilike razlog su što među deset najboljih aerodroma nema američkih na kojima su uobičajena kašnjenja zbog nevremena.
Najbolje plasirani američki aerodrom je onaj u Atlanti, na 34. mestu.
Podaci Eurostata pokazuju da je svako šesto putovanje u EU u 2017. obavljeno avionom odnosno da je registrovano 218 miliona putovanja avionom od ukupno 1,3 milijarde.

Špijuniranje preko „Vocapa”
LONDON - Špijunski softver izrađen od strane „naprednog hakera” uspeo je da „upadne” u više mobilnih telefona putem popularnog „Vocap” programa za komunikaciju, i to bez intervencije korisnika kroz glasovne pozive u aplikaciji.
List „Fajnenšel tajms” je kao mogućeg hakera u ovom slučaju označio izraelsku grupu NSO.
Špijunski softver NSO-a je više puta otkriven u hakovanju novinara, advokata, branitelja ljudskih prava i disidenata.
Softver je uspeo da prodre u telefone kroz propuštene pozive putem funkcije glasovnog pozivanja aplikacije izjavio je portparol „Vocapa” i rekao da je softverom koji je otkriven početkom maja zaražen nepoznat broj uređaja.
Navodi se da korisnik nije imao mogućnosti da se odbrani, a prema rečima stručnjaka, jedini način zaštite u ovom slučaju je bio da „Vocap” aplikacija uopšte nije instalirana u telefon korisnika, javlja AP prenosi Tanjug.
Najznačajnije je da je špijunski softver upleten u ubistvo saudijskog novinara Džamala Kašogija, koji je prošle godine ubijen u saudijskom konzulatu u Istanbulu, i čije telo nikada nije pronađeno.
    </div>
    <div id="vesti">
Ustaški simboli i govor mržnje na plakatima SDSS-a u Zagrebu
Uznemiravajućom porukom išaran je predizborni plakat SDSS-a u Zagrebu sa likom Milorada Pupovca, u okviru kampanje „Rođen u Hrvatskoj”.
Plakat je ispisan ustaškim simbolima uz poruke: „Zakolji srpsku djecu” i „Ubi Srbina”.
Na Fejsbuku se oko ovog incidenta oglasio i Milorad Pupovac:
„Zagreb, moj grad. Grad moje dece, mojih studenata i mojih prijatelja. Grad koji mi je dao koliko i moji roditelji.
Grad kojem dajem koliko deca mogu dati roditeljima. Ovo nije poruka mojeg grada. Zagreb je i Zagreb!”, napisao je Pupovac.

Kako je Crna Gora postala polje za igru interesa velikih sila
Od našeg stalnog dopisnika
Podgorica – Niko nije verovao da će presuda optuženima za „Državni udar”, izrečena nedavno u višem sudu u Podgorici, naići na toliko interesovanje velikih aktera globalne politike. Ambasada SAD u Crnoj Gori s oduševljenjem je pozdravila preko 68 godina zatvorskih kazna izrečenih optuženima za ova slučaj, a tekst čestitke crnogorskom pravosuđu je postavljen i na zvaničnom sajtu Stejt departmenta. Osim SAD, zadovoljstvo presudom pokazala je i Velika Britanija.
Međutim, posle početnog ushićenja ovakvim epilogom iz sudnice podgoričkog Višeg suda, SAD su pokazale da baš i nije sve tako. Časopis „Forin polisi” je prvi primetio, a svetski mediji uskoro detektovali, da je čestitka Crnoj Gori za presude u slučaju „Državni udar” na volšeban način – sklonjena.
Kako se bliži poseta američkog državnog sekretara Majka Pompea Rusiji, mediji ocenjuju da je ovakav potez američkih zvaničnika inspirisan svrhom Pompeove misije u razgovorima sa Vladimirom Putinom. Pompeo je procenio, kako tumače analitičari, da će mu apostrofiranje ruske uloge u crnogorskom „državnom udaru” biti smetnja za ostvarivanje dijaloga sa Kremljom, budući da Moskva neprestano ističe da je celo suđenje politički motivisana farsa.
Aferu u slučaju „Državni udar” pratile su i neke druge, u najmanju ruku neobične okolnosti. Tako je srpska državljanka Branka Milić, koja je osuđena tri godine zatvora za pokušaja terorizma u ovom slučaju, na početku procesa sklonila u prostorije ambasade Srbije u Podgorici i još uvek se tamo nalazi. Njoj Viši sud nije izrekao meru produženja pritvora, ali je ostalo nepoznato, i niko iz pravosuđa to ne želi da komentariše, da li joj je ukinuta poternica koju su raspisali nadležni organi Crne Gore. Njen advokat Jugoslav Krpović rekao je i za naše novine da se „sud nije uopšte izjašnjavao o Brankinom pritvoru, što znači da joj nije ukinuo pritvor i ona se i dalje nalazi u ambasadi Srbije u Podgorici”.
Politički analitičar i predsednik NVO Sloboda narodu Boško Vukićević za „Politiku” kaže da nema nikakve sumnje da montirani proces i presuda liderima srpskih stranaka predstavlja nastavak diskriminacije Srba u Crnoj Gori i njihovog pokušaja potčinjavanja.
„Diskriminacija srpskog naroda u današnjoj Crnoj Gori poprima dramatične razmere. Ona se ogleda pre svega u mizernoj zastupljenosti Srba u javnoj upravi; oni u najvećem broju slučajeva ne dobijaju posao i siromašniji su od drugih samo zato što se izjašnjavaju poput svojih predaka. Većinski srpski jezik doveden je u podređen položaj u odnosu na manjinski i novokomponovani – crnogorski, a poznato je kako su prošli profesori koji su se suprotstavili toj diskriminatorskoj odluci”, kaže Vukićević i podseća na sveprisutnu diskriminaciju Srpske pravoslavne crkve i dodaje da se vlast odlučila da ovakvom presudom dobije prostor za daljnje „taktiziranje, iznurivanje i mrcvarenje naroda” i biranje povoljnog trenutka za nedostojnu akciju.

Za Srbe nema mesta u kantonalnoj vlasti
Od našeg dopisnika
Sarajevo – Ignorisanje ustavnih prava malobrojnih Srba koji žive na teritoriji Federacije BiH (FBiH) postalo je tradicija koja nije prekinuta ni nakon poslednjih opštih izbora. Na tu činjenicu ukazuju iz Odbora za zaštitu Srba u FBiH i potkrepljuju je tvrdnjom da i u novokonstituisanim vladama u polovini kantona u federaciji (ima ih ukupno 10) ili nema dovoljno Srba ili ih nema uopšte.
Iz pomenutog odbora najavljuju da će, u cilju zaštite prava Srba na zastupljenost u kantonalnim vlastima, pokrenuti procedure pred nadležnim sudovima i zatražiti preispitivanje i stavljanje van snage odluka o izboru vlada u pojedinim kantonima. Pozvaće se, kažu, na odredbu Ustava FBiH kojom je propisano da „zastupljenost konstitutivnih naroda i pripadnika ostalih u vladama kantona mora odražavati popis iz 1991. godine do potpunog sprovođenja aneksa 7 Dejtonskog sporazuma (taj aneks tretira povratak svih izbeglih i raseljenih).
U slučaju kantona Sarajevo, kao najvećeg, u kome je prema popisu iz 1991. godine živelo 27,2 odsto Srba, to bi trebalo da znači da bi na tri ministarske pozicije u vladi tog kantona morali biti Srbi. Međutim, taj princip nije poštovan, ne samo prilikom izbora najnovije vlade u kojoj je tek jedno mesto dodeljeno Srbima nego i u svih 11, koliko ih je do sada bilo.
„Na poštovanju aneksa 7, političko Sarajevo istrajava i predstavlja ga kao sveto slovo samo kada je u pitanju popunjavanje Kluba Srba u Domu naroda federalnog parlamenta, a potpuno ga zanemaruje i smatra apsolutno nevažnim kad se sastavlja kabinet vlade u sarajevskom ili nekom dugom kantonu”, kaže za „Politiku” Đorđe Radanović, predsednik Odbora za zaštitu Srba u FBiH.
To je, napominje on, deo smišljene politike koja se „kreira u sarajevskim političkim krugovima” i kojom se „svesno i namerno” krše ustavne odredbe, a sve s ciljem da u kreiranju i donošenju kantonalnih odluka ne učestvuju i Srbi.
„Mnoge od tih odluka su od izuzetnog značaja za poboljšanje života svih građana u kantonu, pa tako i Srba koji su ostali na svojim predratnim ognjištima, jer kantoni su u određenim  nadležnostima jači od Vlade Federacije BiH”, ističe Radanović.
Sarajevski kanton jeste upečatljiv primer posleratne diskriminacije Srba koji su preživeli progon i ostali da žive u FBiH, ali nije, nažalost, i jedini. Odredbe Ustava BiH prilikom izbora novih vlada nisu poštovane i u nekim drugim kantonima, kao što je to Unsko-sanski i Posavski, u kojima su formirane vlade bez ijednog Srbina. Prema popisu iz 1991. godine na teritoriji današnjeg Unsko-sanskog kantona živelo je 20,6 odsto Srba, što znači da bi, da su poštovane ustavne odredbe, na dve ministarske pozicije u novoj vladi bili Srbi.
„Pitam se šta bi bilo i ko bi sve reagovao da se ustavna načela krše u Republici Srpskoj i da nekim slučajem u Vladu RS nije, od ukupno 16 ministara, izabrano pet ministara Bošnjaka i tri Hrvata”, kaže Radanović i poručuje da će odbor na čijem je čelu učiniti sve da i Federacija, konačno, počne poštovati ustavna prava Srba koji žive na njenoj teritoriji.

Izlivanje Sane u Prijedoru i Ključu
Gradonačelnik Prijedora Milenko Đaković upozorio je da je stanje u toj lokalnoj zajednici teško i neizvesno jer se izlila reka Sana. Kako javlja reporter „Dnevnog avaza” sa lica mesta, voda još nije ušla u gradsku zonu, tako stanje nije ni blizu onome kakvo je bilo 2014. godine.
Vodostaj Sane dostigao je nivo od 460 centimetara, što je za 40 centimetara više u odnosu na kritični nivo vodostaja ove reke, kada se proglašava prvi stepen pripravnosti mera zaštite od poplava.
Meštani su se celu noć borili sa vodenom stihijom, a mnoga domaćinstva su poplavljena. U tom gradu je pre dva dana došlo do izlivanja bujičnih voda, zbog čega je poplavljeno oko 200 objekata.
Poplave u Bosni i Hercegovini nisu zaobišle ni Ključ. Na ulazu u grad vidljivi su visoki vodostaji Sane, koja se izlila u dvorišta kuća. Podrumi domaćinstava su već bili poplavljeni, a voda je ušla i desetak kuća.

Stepenište spomenika kulture izdali ugostiteljima
U želji da što više napune gradsku kasu, vlasti Splita nisu štedele ni spomenike kulture, a ni turiste i lokalno stanovništvo. Svako ko poželi da sedne na stepenike na Peristilu, delu splitske Dioklecijanove palate, mora taj užitak da plati konzumacijom pića iz jednog od obližnjih kafića. Grad je, naime,  taj prostor iznajmio ugostiteljima koji su na stepenike uz ulaz u katedralu Svetog Dujma postavili jastučiće za sedenje, navodi „Slobodna Dalmacija”.
Prema tvrdnjama lista, nedavno je jedan mladić konobaru rekao da ne želi da naruči piće, već samo da sedne na nekoliko minuta, nakon čega ga je konobar oterao. Mladić se navodno branio da ne sedi na jastučićima i da ga zato ne mogu udaljiti, na šta je konobar odgovorio da kafić plaća zakup za stepenište antičke građevine pod zaštitom Uneska.  
Grad Split od ovog poslovnog poteza zaradi mesečno oko 345 evra, objavio je list dodajući da se i prostor južno od ulaza u katedralu u večernjim satima pretvara u letnju baštu, zaključujući da se na Peristilu gotovo nigde ne može sesti bez naručenog pića.
Splitski konzervatori smatraju da na ovakvim lokalitetima ne bi trebalo da se dozvoli postavljanje bašta ocenjujući da je sadašnja situacija prihvatljivija nego što je bila pre nekoliko godina kad je kafana bila nasred trga.

Hrvati uvode novo odlikovanje – Franjo Tuđman sa lentom
ZAGREB - Hrvatska predsednica Kolinda Grabar-Kitarović predložiće ustanovljenje odlikovanja Velereda Franje Tuđmana s lentom i Velikom Danicom koje bi se dodeljivalo hrvatskim državljanima kao izraz najvišeg državnog priznanja za promovisanje nacionalnog jedinstva.
To novo visoko državno odlikovanje biće u redu najviših priznanja koje dodeljuje Hrvatska, odnosno u rangu Veleredova, kojih je do sada bilo četiri, a prema predlogu predsednice, novo odlikovanje s imenom prvog hrvatskog predsednika Tuđmana biće peto odlikovanje u nizu i u grupi veleredova koji nose imena kralja Tomislava, kraljice Jelene, kralja Petra Krešimira 5. i Dmitra Zvonimira.
Kako se navodi, može se očekivati da bi se Velered Franje Tuđmana dodeljivao visokim civilnim i vojnim zvaničnicima, verskim poglavarima, državnim institucijama i vojnim ustanovama za posebne zasluge u izgradnji, promovisanju i zaštiti hrvatskih nacionalnih interesa, za bitan doprinos u razvitku hrvatske državotvorne misli i drugo, piše “Večernji list” a prenosi Tanjug.
Da bi sprovela ovu inicjativu, predsednica Grabar Kitarović moraće da izmeni Zakon o odlikovanjima i priznanjima Hrvatske, prema kojem Hrvatska dodeljuje 18 raznih državnih odlikovanja i spomenica.

Državljanka Srbije ispala iz voza u Sutomoru
PODGORICA – Državljanka Srbije M. P. iz Beograda zadobila je teške telesne povrede frakturu lobanje kada je ispala iz voza na stanici u Sutomoru.
Nesreća se dogodila u subotu, 11. maja, oko 5.30, a prema pisanju podgoričkog lista Dan, trenutno se nalazi na lečenju u Kliničkom centru Crne Gore, prenosi Tanjug.
Iz Železničkog prevoza Crne Gore potvrđeno da je došlo do incidenta na vozu koji je saobraćao na relaciji Podgorica - Bar.
„Prilikom otpreme pomenutog voza, dežurni otpravnik vozova, koji je radnik Železničke infrastrukture Crne Gore, primetio je žensku osobu da leži na peronu. Prema izjavi otpravnika vozova, nije video iz kojih kola je osoba izašla, jer su sva vrata na vozu prilikom otpreme bila zatvorena”, saopšteno je iz Železničkog prevoza.
Kako se navodi, Železnički prevoz Crne Gore radi na utvrđivanju činjenica i pojedinosti koje su dovele do nesreće.
Iz Centra za železnička istraživanja ranije su u više navrata apelovali na Železničku infrastrukturu i Železnički prevoz da se odgovornije odnose prema organizaciji saobraćaja i poboljšanju kvaliteta usluga prevoza putnika i da povedu više brige o bezbednosti pruge, vozova i infrastrukture.

Izlile se Sana u Prijedoru, Vrbas u Lazarevu
BANjALUKA - U banjalučkom naselju Lazarevo, noćas oko 1.30 izlio se Vrbas, dok se u Prijedoru izlila Sana.
Kako prenosi lokalna ATV televizija, nivo vode nastavlja da raste, i to 10 centimetara po satu.
Trenutni nivo Sane u Prijedoru je 460 centimetara, a kritična tačka je na 420 centimetara, dok je u naselju Gomjenica počelo postavljanje vreća sa peskom kako bi se sprečilo izlivanje reke.
U pojedinim delovima Bosne i Hercegovine stanje s poplavama znatno se pogoršalo tokom noći - u delovima Doboja naređena je evakuacija, u delovima Banjaluke proglašeno je vanredno stanje, a u nekim mestima je otkazana školska nastava.
Opštine Bosanska Krupa i Sanski Most proglasili su stanje prirodne nesreće zbog poplava, koje je prouzrokovala obilna kiša u poslednja dva dana.
Na sinoćnoj vanrednoj sednici Štaba civilne zaštite Unsko-sanskog kantona (USK) konstatovano je da ipak nema elemenata da se donese takva odluka za područje celog kantona, s obzirom da je situacija u drugim gradovima i opštinama trenutno pod kontrolom.
Policija Opštine Doboj Jug naredila je sinoć evakuaciju stanovništva naselja Matuzići čiji se domovi nalaze uz reku Usoru koja preti da se izlije iz korita, stanovništvo je obavešteno da napusti domove, a kao alternativni smeštaj navedena je lokalna škola, pišu „Nezavisne“ a prenosi Tanjug.
Ministarka prosvete i kulture u Vladi RS Natalija Trivić saopštila je sinoć da je obustavljena nastava u Banjaluci, Tesliću, Novom Gradu, Čelincu, Trnu i Laktašima.

Živanku Radovančevu francuski orden
Za poseban doprinos poljoprivredi i srpskom mlekarskom sektoru, kao i razvoju ekonomskih odnosa između Francuske i Srbije, Vlada Republike Francuske odlikovala je Živanka Radovančeva, savetnika kompanije „Mlekoprodukt”, koja je deo grupe „Savencia Fromage and Dairy”, ordenom za zasluge u oblasti poljoprivrede. Priznanje Radovančevu, nekadašnjem ministru poljoprivrede u Vladi Srbije, uručio je ambasador Francuske u Srbiji Frederik Mondoloni, na svečanosti u ambasadi u Gračaničkoj ulici.
Radovančevu je orden dodeljen u svojstvu nekadašnjeg direktora ove zrenjaninske kompanije, kada je, kako se navodi u obrazloženju, posle kupovine od strane francuske grupe „Savencia” odigrao ključnu ulogu u razvoju poslovanja u Srbiji.
– Počastvovan sam ovim visokim i posebnim priznanjem Francuske. U svom radnom i životnom veku koji još traje dobijao sam brojna i različita odlikovanja, a svako od njih je svedočanstvo da ste radili nešto što je prepoznato i vrednovano. Međutim, ovo koje sam sada primio pripada i svima onima uz čiju sam saradnju, podršku i poverenje radio, živeo i funkcionisao – istakao je Radovančev. On je naglasio da će orden koji je dobio biti deo svedočanstva bogate saradnje i prijateljstva dva naroda.
Ambasador Mondoloni osvrnuo se na činjenicu da je karijera Radovančeva izuzetna sa više stanovišta – u kompaniji „Mlekoprodukt” počeo je kao inženjer, specijalizovao se za oblast prerade mleka, napredovao do zvanja tehničkog direktora, a zatim bio imenovan za ministra poljoprivrede u Vladi Srbije između 2000. i 2001. Sve ovo, kako navodi Mondoloni, razlozi su da Radovančev dobije Orden za zasluge u poljoprivredi u rangu viteza.
– Želim da zahvalim Radovančevu na ključnoj ulozi koju je imao u razvoju ekonomskih odnosa između Srbije i Francuske, ali i šire. Sa uspehom je obezbeđena transformacija jednog društvenog preduzeća u deoničarsko društvo sposobno da posluje u tržišnoj privredi, a zatim, nakon što je preduzeće preuzela grupa „Bongrain – Savencia”, uspešno su povezane dve kulture, na dobrobit „Mlekoprodukta” – rekao je ambasador i dodao: – Radovančev je nesebično delio savete našoj ambasadi, posebno ekonomskom odeljenju, i svojim posredovanjem olakšao kontakte sa Vladom Republike Srbije.
Među zvanicama na svečanosti bili su ministri u vladi Goran Knežević, Aleksandar Antić, Branko Ružić i Slavica Đukić Dejanović.

Čumićevo sokače obnavljaju sledeće godine
Čumićevo sokače sledeće godine postaće i zvanično art kvart čemu on već desetak godina teži zahvaljujući entuzijazmu domaćih dizajnera koji su uspeli da zapušteni prvi tržni centar prestonice pretvore u dizajnerski distrikt. To znači da brojni zakupci i vlasnici lokala u trgovačko-zanatskom centru izgrađenom 1989. godine više ne moraju da strepe da će Čumićev, podignut sa privremenom građevinskom dozvolom, biti porušen jer je na tom mestu, kako kaže zamenik gradonačelnika Goran Vesić, prema planu, predviđena garaža. Da bi opstao na sadašnjoj lokaciji, grad će promeniti plan detaljne regulacije, raspisaće arhitektonski konkurs za uređenje sokačeta, omogućiti vlasnicima lokala među kojima je i grad da ih legalizuju i uknjiže.
– Deo sredstava obezbediće grad, a deo zakupci. Prošle nedelje sastali smo se sa ljudima iz Čumića i za desetak dana imaćemo još jedan sastanak na kome ćemo se dogovoriti o sledećim koracima. Ideja je da to bude autentičan umetnički kvart koji će biti važan za imidž Beograda – kaže Vesić.
U rekonstrukciju bi trebalo da budu uključeni vlasnici i zakupci lokala koji su unikatnu garderobu i obuću, posuđe, nakit, antikvitete i umetničke slike uselili u izloge i privukli posetioce i strane turiste.
– Kada sredimo ovaj javni prostor, važno je da tu budu umetnici koji stvaraju unikatna dela jer strance koji nas posećuju ne interesuju svetski brendovi koje mogu da nađu u bilo kom gradu u svetu. Ideja je da ovde između ostalog napravimo galeriju, gde bi mladi, ali i afirmisani umetnici mogli da izlažu, i modnu pistu, da ozelenimo krovove i zasadimo još drveća – ističe Đorđe Masniković, vlasnik galerije u Čumiću duže od četvrt veka i jedan od predstavnika vlasnika lokala i zakupaca.
On i njegove kolege godinama ulažu u ovaj prostor, ali to nije dovoljno. Zbog oronulosti, brojni Beograđani zaobilaze ovo mesto umesto da ga koriste jer je ono najkraća veza između Trga Nikole Pašića i Trga republike.
Gradonačelnikovo ime
Čumićevo sokače početkom 20. veka postalo je trgovačko-zanatski centar. Ime je dobio po Aćimu Čumiću koji je 1871. postao predsednik Beogradske opštine, odnosno gradonačelnik, a kasnije i ministar policije i predsednik vlade. Pre toga prolaz se zvao Kuzmanovićev po vlasniku tog velikog placa Živku Kuzmanoviću.
Uspone i padove nizao je i pre Drugog svetskog rata. Radionice koje su uspešno poslovale početkom tridesetih godina 20. veka nestale su, a prolaz je pretvoren u neuslovno naselje. Zato su ga gradske vlasti 1940. porušile.

Pripreme za polaganje male mature od besplatnih do skupih
Upis u srednju školu podrazumeva odluku o budućem zanimanju, ali pre toga neophodno je obezbediti bodove koji se nose iz osnovne škole, kao i dobar rezultat na maloj maturi. A za to neophodna je i dobra priprema.
Učenike očekuju testovi iz srpskog, matematike i kombinovani. Neki đaci uče samostalno, a neki idu na pripremnu nastavu. Gradske opštine organizuju besplatne časove srpskog i matematike. Pripreme se održavaju subotom i nedeljom, u opštinskim prostorijama ili u školama.
Budući srednjoškolci sa Čukarice, u zavisnosti od mesta stanovanja, mogu da biraju da li će da pohađaju časove u zgradi opštine ili u jednoj od osmoletki na Banovom brdu, Ceraku, Železniku i Sremčici. Najmlađi žitelji Savskog venca takođe imaju mogućnost da se besplatno pripremaju za maturski ispit u prostorijama opštine. Đaci su podeljeni u manje grupe, a na raspolaganju im stoji 16 nastavnika.
Na Paliluli pripremna nastava se održava u 17 osnovnih škola, a starogradska opština, kao i prethodnih devet godina, vodi računa o svojim osmacima, pa oni mogu da idu na časove u samu opštinu. Ni Zemunci i Novobeograđani nisu uskraćeni za besplatnu nastavu. Oko 1.150 zemunskih đaka pohađa časove u osnovnim školama, a o njihovom znanju vodi računa dvadesetak nastavaka. Nekoliko stotina novobeogradskih osmaka ide na pripreme iz matematike i srpskog jezika.
Opštine Novi Beograd i Stari grad među prvima su počele da organizuju besplatne pripreme osnovaca, a ostale su sledile ovaj primer.
Deca koja su odlučila da se spremaju za prvi važan ispit samostalno imaju mogućnost da uče i uz pomoć interneta. Postoje platforme za učenje koje učenicima nude proveru znanja i praćenje kurseva. Već godinama projekat „Mala matura” omogućava deci da uče na daljinu. Ovaj edukativni servis osmislili su profesori Savremene gimnazije i IT škole.
U virtuelnim učionicama osmaci mogu da se pripremaju za testove u bilo koje doba dana i noći, kao i da se nebrojeno puta vrate na lekciju koja im nije jasna. Njima su na raspolaganju pripreme iz srpskog, matematike, ali i za kombinovani test, a u slučaju da nešto ne razumeju na raspolaganju su im i profesori. Sa njima mogu da komuniciraju mejlom ili na fejsbuk stranicama.
Da li zbog roditeljske brige ili uverenja da se živa reč najduže pamti, najviše dece pohađa neku vrstu pripremne nastave. Neki su, ipak, najsigurniji kada uče „jedan na jedan”, što podrazumeva uzimanje privatnih časova ili upis kurseva. U nekim institutima i školama stranih jezika postoji pripremna nastava za malu maturu. Ovo „zadovoljstvo” nije nimalo jeftino, ali se može plaćati na više rata. Roditelji imaju mogućnost i da plaćaju po dvočasu. Đaci mogu da se pripremaju za sva tri testa. Svaki kurs plaća se pojedinačno, a u nekim školama, ako odluče da decu upišu na više tečajeva, mame i tate dobijaju popust. Cena zavisi i od fonda časova. Negde 16 školskih časova iz srpskog i matematike staje 11.200, a negde 32 časa koštaju 14.800, ali „paketi” znaju da pređu i 20.000 dinara. U pojedinim privatnim ustanovama pripremna nastava za kombinovani test traje duže i skuplja je nego za druga dva predmeta. Budući srednjoškolci su u toku aprila polagali probni ispit, a „vatreno krštenje” očekuje ih 17, 18. i 19. juna.

Aristofanov obračun sa političkim moćnicima
Glumci Narodnog pozorišta iz Subotice gostovali su sa predstavom „Lisistrata” starogrčkog komediografa Aristofana na sceni „Rade Marković” Beogradskog dramskog pozorišta. Režiju i izbor muzike uradila  Jovana Tomić. Napisan u četvrtom veku pre nove ere, ovaj komad je satirični Aristofanov obračun sa političkim moćnicima tog vremena. Način da okončaju besmisleni Peloponeski rat žene nalaze u uskraćivanju seksualnih odnosa nedokazanim muškarcima.
Naslovnu ulogu tumačila je Jovana Belović, a u velikom glumačkom ansamblu bili su i Bojana Milanović, Suzana Vuković, Sanja Moravčić, Kristina Jakovljević, Danilo Brakočević, Milan Vejnović, Srđan Sekulić, Igor Greksa i Zoran Bučevac.
Dramaturgiju potpisuje Dimitrije Kokanov, koreografiju je osmislila Maja Kalafatić, scenografiju Marija Kalabić, a za kostimografiju je bio zadužen Marko Marosiuk.
„Antičku komediju o seksualnom štrajku žena adaptirali smo u analizu odnosa moći unutar ljubavnog odnosa heteronormativnog para, koji se preliva u sliku pozicija moći čitave zajednice kao osnova, politička paradigma. Fenomen služi kao ogledni model za istraživanje (ne)ravnopravnih odnosa partnera u odnosima želje za vlašću, kapitalom, pozicijom i autokratijom u svakom smislu”, poručio je autorski tim.

„Kar go” sa USAID-om o novim tehnologijama i poslovanju u Srbiji
Predstavnici udruženja građana „Kar go” i USAID-a sastali su se juče kako bi razgovarali o razvoju novih tehnologija i inovacija, ali i o pritiscima kojima su izloženi članovi „Kar goa”, navedeno je u saopštenju ovog udruženja.
U razgovoru sa Brokom Birmanom, pomoćnikom direktora USAID-a za Evropu i Evroaziju, Aleksandar Vučić, predsednik udruženja građana „Kar go”, ukazao je da je ovo udruženje primer „kako se ugrožavaju pravo na udruživanje i pravo na rad, zbog konstantnih pritisaka, pretnji hapšenjima, zastrašivanja i napada kroz koji prolaze članovi udruženja”.
 – Mi smo broj jedan po broju elektronskih transakcija u celoj zemlji, pravi primer digitalizacije, ali na svaki način pokušavaju da nam onemoguće da radimo. Taksi kartel i njihovi eksponenti menjaju zakone preko noći, ugnjetavaju i zastrašuju, međutim, mi ne odustajemo – naglasio je Vučić.
On je pozvao SAD da nastave da podstiču razvoj vladavine prava u našoj zemlji.
– U narednom periodu „Kar go” će razgovarati i sa investitorima sa američkog kontinenta, što je od ključnog značaja za dalji razvoj inovacija u Srbiji – dodao je Vučić.
Iz „Kar goa” navode da je ovim sastankom nastavljena serija razgovora sa predstavnicima međunarodnih organizacija i institucija, čime žele da podignu svest o značaju stabilnog poslovanja u Srbiji.

Privatnim kantama protiv deponija
U roku od tri meseca domaćinstva u opštinama Novi Beograd, Čukarica, Voždovac i Palilula dobiće više od 2.400 kanti za reciklažni i kućni otpad. Kante su već podeljene na Novom Beogradu i Paliluli, a sada je na redu deo Čukarice i Voždovca.
U toku ovog vikenda po dve kante dobilo je 570 domaćinstava u ulicama Petra Drapšina, Vinograda i Avalski put na Čukarici. Do kraja meseca još 600 domaćinstava će se priključiti novoj tehnologiji sakupljanja i odvoženja otpada. Ovo je samo nastavak akcije koja traje skoro deceniju i po. Za 14 godina više od 60.000 domaćinstava uključeno je u ovaj sistem odvoženja otpada.
– Tehnologija sakupljanja, selektovanja i odnošenja otpada do sada je dala odlične rezultate jer znatno utiče na smanjenje formiranja divljih deponija, ali i povećava količinu otpada koja ide na dalji proces reciklaže, čime se smanjuje opterećenje deponije u Vinči – rekao je Marko Popadić, direktor JKP „Gradska čistoća”.
– Nastavićemo razvoj ovog načina rada, tako da će kante za otpad za reciklažu dobijati i skupštine stanara u centralnim gradskim opštinama, sa kojima ćemo potpisati i ugovor o preuzimanju ambalažnog otpada, čime se sprečava nesavesno raznošenje sekundarnih sirovina koje se mogu reciklirati – kaže Popadić.
Svako domaćinstvo u naseljima u kojima se prelazi na tehnologiju odvoženja otpada PVC kantama dobija po dve takve kante. Plava kanta namenjena je odlaganju reciklabila, a kanta zelene boje odlaganju klasičnog kućnog smeća. Kante su zapremine 240 litara.
U „Čistoći” napominju i da je održavanje kanti, ali i njihova popravka ili eventualna zamena usled oštećenja, isključivo obaveza korisnika.
Kante su namenjene samo za odlaganje komunalnog i reciklabilnog otpada, zbog čega se apeluje na njihove nove vlasnike da kante ne koriste za odlaganje šuta, zemlje, pepela i žara jer to dovodi do trajnog oštećenja kante koju će morati da zamene o sopstvenom trošku.
Akcija besplatne podele kanti sugrađanima koji žive u naseljima sa individualnom izgradnjom pokrenuta je sa ciljem da se poboljša organizacija odnošenja smeća, a i da se reši problem u uskim ulicama gde nije moguće postaviti kontejner.

Sud za otpad mora biti ostavljen ispred kapije
Kante će se uručivati svakog vikenda do kraja meseca od 8 do 14 časova, a sugrađanima će biti predočena dinamika pražnjenja i odvoženja smeća, tako da je jedina njihova obaveza da određenim danom u nedelji kante ostavljaju ispred svojih kapija, na ulici, jer radnici „Čistoće” nemaju pravo da ulaze na privatan posed. Svi sugrađani koji ne budu u mogućnosti da sudove za otpad preuzmu u toku ove podele naknadno se mogu javiti pogonima na opštini Voždovac i Čukarica kako bi dobili kante za svoje domaćinstvo.

Migranti očistili prilaz Centru za azil u Krnjači
Zahvaljujući dobroj volji migranata i zaposlenih u Komesarijatu za izbeglice, a uz pomoć mehanizacije i zaposlenih iz JKP „Gradska čistoća”, očišćen je prilaz Centru za azil „Krnjača”. Cilj ove akcije u kojoj je učestvovalo i lokalno stanovništvo bilo je stvaranje zdravije i čistije sredine za sve žitelje ovog dela grada.
– Ovo je jedna od 2.000 aktivnosti čišćenja koje je JKP sproveo u poslednjih pet godina. Sa ove divlje deponije odneto oko 100 kubika smeća i ukladišteno na deponijama predviđenim za ovu vrstu otpada – rekao je Darko Glavaš, gradski sekretar za poslove odbrane, vanredne situacije, komunikaciju i koordinaciju odnosa sa građanima. On je apelovao na građane da se uključe u uređenje grada i prijavljuju divlje deponije.
Da se migranti rado odazivaju ovakvim pozivima i vole da budu vredni članovi zajednice, istakla je Jelena Marić Luković, predstavnica Podrške Evropske unije upravljanju migracijama u Republici Srbiji. Isto je potvrdila i Đurđa Šurlan iz Komesarijata za izbeglice i migracije. Ona je dodala da je u Centru za azil „Krnjača” trenutno smešteno oko 550 migranata, pretežno iz Avganistana i Pakistana.
Tokom ove akcije prolećnog čišćenja postavljene su i upozoravajuće table sa porukama o zabranjenom odlaganju otpada na ovoj površini, a Gradska uprava u narednom periodu postaviće i video-nadzor i rasvetu duž prilaza Centru i objektima u okolini.

Koncert povodom početka obnove kompleksa Marijanum
Povodom početka velike obnove kompleksa Marijanum – Katedralne crkve Uznesenja Blažene Device Marije sa pratećim objektima, u ovoj crkvi na Neimaru priređeno je euharistijsko slavlje i dobrotvorni koncert „Ekumenskog muškog hora”.
Beogradski nadbiskup Stanislav Hočevar kazao je da se radi o izgradnji novog središta okupljanja svih pozitivnih snaga na Balkanu. To bi, prema njegovim rečima, trebalo da postane centar duhovnog preobraženja, bez koga nema budućnosti Evrope.
Nadbiskup je u svom pozivu na molitvu i solidarnost istakao da je ovo impozantno svetilište u Hadži Milentijevoj ulici – koje nažalost nikada nije dovršeno, a tokom poslednjih decenija je ugroženo vlagom – svedok neobične istorije, dragocenog susreta naroda i crkava, kao izraz najautentičnijeg vapaja za duhovnošću, vredan spomenik kulture i umetnosti, prilika za nova povezivanja, i da vapi za neodložnom obnovom i dovršenjem.
Projekat obnove i uređenja je složen i odvijaće se u nekoliko faza. Sledećeg meseca počeće sanacija vlage.
Katedrala na Neimaru je središte župe Uznesenja Blažene Device Marije i od 1988. godine ima status Katedrale Nadbiskupije beogradske.
Francuski redovnici asumpcionisti, predvodnici župe od njenog osnivanja 1927. godine, planirali su pred Drugi svetski rat da podignu Spomen-crkvu francuskim i srpskim borcima palim na Solunskom frontu, sa željom u doba nadirućeg nacizma da afirmišu srpsko-francuske veze, učvršćene u Prvom svetskom ratu. Tim povodom formiran je Memorijalni odbor od istaknutih Francuza i srpskih uglednika. Tako je 1938. godine počela gradnja crkve po projektu srpskog arhitekte Branislava Marinkovića.
Do Drugog svetskog rata završeni su zidovi crkve i prvi nivoi zvonika, a tek krajem osamdesetih godina iniciran je završetak izgradnje.

Leskovac posle napada na Rome
Leskovac – U Leskovcu, u tri naselja žive Romi. Najnovija dešavanja, u pojedinim sredstvima informisanja predstavljena su kao da su huligani opremljeni noževima, palicama i drugom sredstvima, toliko zapretili žiteljima Podvorca (gde žive i Srbi), da su se svi uplašili i počeli da beže „glavom bez obzira”.
Prema saopštenju PU, u dva izdvojena slučaja, van romskih naselja, sedam maloletnih osoba učestvovalo je u incidentu u kojem su napadnuti pripadnici romske nacionalnosti. Kako smo već javili, policiji je prijavljen i treći događaj, odnosno da je na veselju u romskom naselju nekoliko ženskih osoba romske nacionalnosti napalo više nepoznatih muškaraca. Radom na ovoj prijavi, i posle obavljenog razgovora sa organizatorom proslave i nekoliko gostiju, utvrđeno je da nije bilo napada.
Gradonačelnik Leskovca dr Goran Cvetanović u jučerašnjem saopštenju naglašava: „Najoštrije osuđujem napade na pripadnike romske nacionalne manjine. Grad Leskovac ulaže napore kako bi se položaj Roma poboljšao i pruža podršku njihovoj inkluziji. Romi su ravnopravni građani. Lokalna samouprava se trudi da Romima obezbedi adekvatne uslove za život i rad, a najvažnije je da se svi naši građani osećaju sigurno. Imam poverenje u rad nadležnih institucija i verujem da će slučaj napada biti rešen i da će biti preduzete sve mere da se ne ponovi.”
Godinama, pa i decenijama, u Leskovcu, kao i drugde u Srbiji, bilo je sporadičnih sukoba između Srba i Roma, ali kako je više puta naglašavano i na zvaničnim sastancima u lokalnoj samouprava i romskim mesnim zajednicama, nisu bili organizovani i inspirisani nacionalnom ili verskom netrpeljivošću.
Pre osam godina na zidu zgrade na trgu Marko Crni, u kojoj se okupljaju mladi Romi, u leskovačkom naselju Podvorce, bio je ispisan grafit uvredljive sadržine i to na engleskom jeziku „welcome to GTA – cigani teritory”.
Grupa navijača „Leskovački vukovi”, koja je pomenuta u nekim novinskim izveštajima, navela je na svom fejsbuk nalogu: „Želimo da se obratimo svima i da kažemo da naša grupa nema nikakve veze sa tim napadima, sa grupom od 50 huligana koja je šipkama i noževima napala Rome (ako je uopšte i došlo do tog napada), kao što pišu mediji. Mi se kroz to naselje vraćamo već šest godina i nikad nije bilo problema!”
Ovogodišnje obeležavanje Međunarodnog dana Roma u svečanoj sali grada Leskovca možda na najbolji način odslikava odnose Srba i romske zajednice. Zamenica gradonačelnika dr Jasmina Ranđelović, koja je predstavnicima romske nacionalnosti čestitala praznik, u svoje ime i u ime gradonačelnika Leskovca dr Gorana Cvetanovića, kazala je: „Zadatak Leskovca je da svim građanima obezbedi adekvatne uslove u kojima će raditi i na taj način doprineti razvoju grada i države u kojoj žive, ali i razvoju njih samih. Srbija je jedna od retkih država u kojoj nacionalne manjine imaju podjednake uslove za život i delovanje, te i za obrazovanje i školovanje.”
Ona je dodala da su Romi poznati po svojoj okretnosti, talentu za pesmu, igru, a najviše po svom veselom duhu, koji je njihov saveznik u svim teškim vremenima, koje su kao nacija doživeli u raznim ratovima.
Direktor Doma kulture Roma u Leskovcu Srećko Živković zahvalio je zamenici gradonačelnika dr Jasmini Ranđelović na toplom prijemu i lepim rečima.
Na području grada Leskovca, prema poslednjem popisu, živi oko 8.000 pripadnika romske nacionalne manjine. Svetski dan Roma obeležava se u čast Prvog svetskog kongresa Roma, održanog 8. aprila 1971. godine u Londonu, kada je za himnu Roma izabrana pesma „Đelem đelem”, i ustanovljena romska zastava plavo-zelene boje sa točkom u sredini.
U Leskovcu je evidentirana 1.221 nezaposlena osoba koja se izjašnjava kao pripadnik romske zajednice, a među njima je 521 ženskog pola. Nezaposlene osobe na evidenciji NSZ čine osam procenata. Kvalifikaciona struktura nezaposlenih Roma u Leskovcu je izuzetno nepovoljna jer oni sa prvim stepenom stručne spreme (nezavršena, delimično i završena osnovna škola) čine 87 odsto od ukupnog broja. U trećem i četvrtom stepenu (srednja stručna sprema) evidentirano je 136 osoba, dok je sa šestim stepenom tri, a sa sedmim stepenom četiri nezaposlene osobe.

Mađarski graničari tretiraju putnike kao ljude loših namera
SUBOTICA – Predsednik Saveza vojvođanskih Mađara Ištvan Pastor izjavio je danas da je ovo što vidimo na graničnim prelazima sa mađarske strane skandal, za koji nema objašnjenja, i da je nedopustivo da pogranične službe putnike tretiraju kao ljude loših namera.
„To je osnovni ton koji je vidljiv i iz kratkog razgovora koji se obavlja sa putnicima. Mislim da je to skandalozno”, rekao je Pastor za Panon RTV, prenosi Tanjug.
Povodom situacije da je proteklih desetak dana u nekoliko navrata, kako je zvanično rečeno, pao informatički sistem, te da su zbog toga nastali zastoji, Pastor kaže da je neprihvatljivo da u drugoj deceniji 21. veka sistem nekoliko puta pada u kratkom vremenu.
Prema njegovim rečima, ili ne znaju da organizuju posao, ili neće da rade.
„Razumljivo je, pošto je u pitanju Šengenska granica, da su mađarski pogranični organi temeljni, i ne želim da se bavim tehničkom stranom koja je izuzetno važna. Ali, ovo je i granica gde putnik prvi put stiče utiske o Mađarskoj, i ne vidim zašto vozačima na granici treba da rade alko test, da se šetkaju od kola do kola, sve se čini da se oteža i mnogostruko uspori prelazak”, rekao je Pastor.
On je dodao da očekuje da će radna grupa sagledati situaciju i doneti neko rešenje, jer je ovo realan problem.
„Nisam zlonameran, ne radujem se ovoj situaciji, ne želim na ovoj temi političke poene, ali se nadam da će poruka stići do onih kojima je zadatak da se bave ovim poslom, jer sadašnje stanje je neodrživo”, zaključio je Pastor.

Fotografija kao hronika
Zrenjanin –  Fotografska umetnička kolonija, osnovana prošle godine u gradu na Begeju, održana je drugi put protekle nedelje. Tim povodom na glavnom gradskom trgu otvorena je izložba fotografija starih majstora, a ovde su se pojavila i poznata imena naše fotografije.
Postavka fotografija sadrži petnaest panela u velikom formatu. U pitanju je oko četrdeset fotografija snimljenih između 1853. i 1940. godine, među kojima su i one, do sada neobjavljene, a svojevrsna su hronika o postavljanju spomenika kralju Petru I Karađorđeviću od 1924. do 1928. godine u tadašnjem Bečkereku. Taj spomenik su početkom Drugog svetskog rata srušili Nemci koji su okupirali Banat, a na tom mestu ponovo je podignuto slično obeležje 2004. godine.
Na izložbi „pod otvorenim nebom” našle su se i fotografije iz svakodnevnog života grada iz privatnih kolekcija Stevana Radišića, Ivana Pančića, Danijela Vrške i Duška Malbaškog, a zastupljene su i slike iz fototeke Narodnog muzeja. Autor izložbe je Jovan Njegović Drndak, organizator je Savremena galerija Ečka u saradnji sa Fotografskim dokumentacionim centrom koji su osnovali zrenjaninski entuzijasti. Otvaranju izložbe prisustvovali su i poznati fotografi učesnici pomenute Kolonije koja se održava u Ečki i na Carskoj Bari, rezervatu prirode. Ljubitelji fotografije imali su priliku da u zrenjaninskoj Savremenoj galeriji provedu vreme uz Voju Mitrovića, laboranta najvećih fotografa 20. veka, koji živi i radi u Parizu. Među fotografima je i Tomislav Peternek, jedan od naših najpriznatijih majstora fotografije. Ovde je boravio i Nino Rakićević, profesor fotografije na Institutu Bruks u Santa Barbari u Kaliforniji. Predstavio se i promovisao svoju novu knjigu Borivoje Mirosavljević, majstor srpske i jugoslovenske fotografije. Potpisan je i protokolo o zaštiti fotografije u kulturi.
  Na Foto koloniji učestvovali su Vukica Mikača, Gordan Pomorišac, Sanja Knežević, Martin Candir, Zoran Jovanović Mačak, Gordana Hajdinović i Sonja Žugić. Od radova nastalih na Koloniji biće priređena izložba, čije se otvaranje očekuje u septembru. Radove za postavku odabraće umetnici fotografije Miroslav Predojević, Imre Sabo i El Gvojos.
– Fotografska umetnička kolonija podstiče foto stvaralaštvo i zaštitu fotografskog nasleđa. U godini kad se slavi 180. godina od pronalaska fotografije u svetu, a povodom otvaranja Kolonije  dobili smo obećanje gradskih čelnika da ćemo dobiti neophodnu podršku za osnivanje  Muzeja fotografije u Zrenjaninu – kaže osnivač Kolonije Jovan Njegović Drndak.
Muzeju je ovde mesto i zbog toga jer je u Bečkereku još 1853. Ištvan Oldal osnovao fotografski atelje, prvi u ovom delu Evrope, koga je kasnije preuzeo Đuro Roknić.
    </div>
    <div id="kultura">
,,Joakim Vujić“ u Kraljevu
Kraljevo – Kraljevačko pozorište će prvi put biti domaćin poznatog festivala profesionalnih pozorišta ,,Joakim Vujić”. Biće to 55. smotra pozorišta, koja imaju profesionalne glumačke ansamble iz više gradova Srbije bez Beograda, a trajaće od 15. do 22. maja.
Od ukupno 24 prijavljene predstave, od kojih su čak 17 rađene po tekstovima domaćih autora, selektorka ovog festivala Branislava Ilić, dramaturškinja, odabrala je sedam, koje će biti u konkurenciji za nagrade.
Tako će festival otvoriti domaćini, kraljevačko pozorište, predstavom ,,Sumnja“, koju je po tekstu Džon Patrika Šenlija režirao Jug Đorđević. Naredne večeri glumci pozorišta iz Prištine i Šapca izvešće predstavu ,,Banović Strahinja“, za koju je tekst napisao Borislav Mihajlović Mihiz, a režirao Nebojša Bradić. Treće festivalske večeri nastupiće glumci iz Kruševca sa predstavom ,,Animals“ po tekstu Uglješe Šajtinca i režiji Snežane Trišić. U subotu 18. maja publici će se predstaviti Knjaževsko-srpski teatar iz Kragujevca predstavom ,,Negri“, za koju je tekst napisao njihov osnivač Jakim Vujić, a u ulozi rediteljke je Anđelka Nikolić. Sutradan uveče sledi predstava ,,Triptih o radnicima“ autora T. Grumića, S. Mađarevića i S. Radojkovića, a u režiji Juga Đorđevića, u izvođenju glumaca pozorišta iz Čačka.
Pretposlednjeg dana festivala nastupiće užičko pozorište sa predstavom ,,Ali grad me je štitio“, urađenoj po tekstu Tanje Šljivar, a u režiji Bojana Đorđeva. Festival zatvaraju glumci iz narodnih pozorišta Lazarevca i Vršca predstavom ,,Naši preci jedite sa nama“, za koju je tekst napisao Goran Milenković, a režirao je Stevan Bodroža. Programom je predviđeno da u čast nagrađenih šabačko pozorište izvede predstavu ,,Pretposlednja panda ili statika“ po tekstu Dina Pašuta, a i režiji Maksima Miloševića.
U razgovoru sa Miodragom Dinulovićem, direktorom kraljevačkog pozorišta, doznajemo da će pored nagrada za najbolju predstavu, koju će proglasiti stručni žiri ali i kritičari, učesnici okruglog stola koji će tokom festivala raspravljati o izvedenim predstavama, biti dodeljeno još deset nagrada.
Inače, pokrovitelj 55. festivala ,,Joakim Vujić“ je resorno ministarstvo i grad Kraljevo, a ta ravnopravnost važi i u podeli troškova, tj. obezbeđenja festivalskog budžeta od skromnih dva miliona dinara.

Život nije video-igra da kreneš ispočetka
Ovo je prvi put da radim u Srbiji, profesionalno. Nemanja Ranković, umetnički direktor Narodnog pozorišta iz Užica, pročitao je moj tekst „Kako život”, dopao mu se i evo iščekujemo njegovu premijeru, kaže za „Politiku” Nina Mitrović, jedna od vodećih hrvatskih dramskih autorki mlađe generacije, povodom premijere svoje drame „Kako život” u užičkom pozorištu.
Naslov drame „Kako život” nudi mnogo metafora. Šta se zapravo krije iza njega odgovara Nina Mitrović:
– Način na koji živimo. Pitanje znamo li živeti. Katkad pomislim da imam 40 godina i da pojma nemam ni o čemu i da možda nikada ni neću znati kako treba živeti, obuzme me tuga. A opet, možda bez te tuge ne bih napravila neke stvari na koje sam ponosna. Potrebno nam je i jedno i drugo. I bol i radost. Ali ovo je doba koje potire negativne emocije. Tera nas da ih držimo u sebi i kad ih se previše nakupi, čovek se izgubi. Ne zna ko je. Pukne. Ili se samo ugasi. Odustane od sebe. I pusti da ga život nosi u nekom smeru koji ni on sam ne prepoznaje. A nema opet. Život nije video-igra da kreneš ispočetka. Zato i ima težinu koju ima.
Radnja drame „Kako život” teče kao i život – bez stajanja. U središtu priče je ljubavni trougao dva muškarca i jedne žene u sedamdesetim godina, njihova žaljenja i spoznaja da nikada nije kasno uzeti vlastiti život u svoje ruke. Zašto je i kako spojila u ovoj priči četiri junaka Andriju Kekeza, Milu Bauer, Branka Rubčića i Suzanu Mandić-Lovrenčić naša sagovornica odgovara:
– Ovaj je tekst bio naručen od strane pozorišta „Moruzgva” iz Zagreba i uslov je bio da su maksimalno četiri glumca i da su stari ljudi u centru. Mene su tada zanimala žaljenja, okupirala me godinama ta tema i u svet starih ljudi ona se savršeno uklapa. Ali, žaljenja imamo svi, posle određenih godina deo su nas. Ljudi smo, pravimo greške, neke oprostimo, neke teže otpustimo što je šteta. I konačno, napravimo najbolje što možemo u datom momentu, samo nekad nismo najbolje verzije samih sebe. Nisu te greške bez veze tu. Iz njih možemo naučiti nešto o sebi, kako da budemo bolji ljudi. Prema sebi samima i onima oko nas.
Komad „Kako život” govori o ljubavi i usamljenosti. Drama je nastala na osnovu istraživanja koje je Nina Mitrović radila u razgovoru sa starim ljudima i osobljem staračkih domova na zagrebačkoj Trešnjevci...
– Otvorenost starih ljudi me dirnula. Oni imaju znanje i iskustvo i od njih možemo mnogo da naučimo. Ako smo voljni da slušamo. Ali u današnje doba stari ljudi kao da ne postoje iako ih je na ulicama više nego mladih koji se brzinom svetlosti pakuju i beže iz zemlje. Društvo je izokrenuto, vrednosti nema, čast i moral zvuče poput nekih stvari iz prošlosti. Ljubav je svuda oko nas, ali ne i u nama, preselila se na reklamne panoe, njome se prodaju proizvodi, a ona je nešto što treba negovati. Rađa se iz davanja, tu je kad budimo ono najbolje jedni u drugima. Malo mi zaista govorimo o ljubavi, ne cenimo dobrotu, ne poštujemo jedni druge, i kako da onda očekujemo da su nam životi ispunjeni? Za takvo nešto je potrebna prisutnost, da smo tu, u momentu, a ne negde drugde. Pogledajte oko sebe, ljudi sede po kafićima, restoranima, u tramvajima, zajedno su, a nisu, lajkuju, slikaju se, objavljuju, stvaraju narative vlastitog super života koji teško da iko od njih u stvarnosti može stići. I onda neko objavi sliku bez šminke, i to je vest dana. Vrhunac iskrenosti. I u tom trenu ne možeš a da se ne zapitaš: pa dobro, ko je ovde lud – kaže Nina Mitrović i ujedno odgovara na pitanje koje sama izgovara: Kako živiš? Živiš li onako kako želiš ili si već odustao od samoga sebe?
– Ima dana kad mogu, kao i dana kad ne mogu. U jednom trenutku života osećala sam da sam izneverila samu sebe, to je najgori osećaj koji možeš iskusiti jer si samo ti odgovoran. Uskratiti sebi da budeš onaj koji jesi, pogrešno je. I kad shvatiš da si to napravio, treba da budeš blag prema sebi. Reći u redu, samo sam čovek od krvi i mesa, imam pravo na grešku. To pravo na grešku kao da smo sami sebi oduzeli. Jurimo za perfekcionizmom, a pri tom se stvari obavljaju na tako amaterski način da samo čekam da jedno jutro ustanem i vidim kako sistem puca po šavovima i sam se urušava. Kapitalizam je poput štakora, snaći će se i da nuklearna bomba padne. A kako i ne bi kad svako gleda kako da se uspne samo još jednu, pa još jednu i još jednu stepenicu više. Nisu nam neprijatelji korporacije, neprijatelji smo sami sebi. Društvo koje danas imamo je naša tvorevina. Svi smo za njega odgovorni i dok tu odgovornost ne prihvatimo, nema šanse da ćemo se maknuti sa mrtve tačke.

Akteri predstave „Kako život” (Foto: Radovan Vujović)

Tekst pun emocija 
Užice – Komad „Kako život” Nine Mitrović, u režiji Slavenka Saletovića, koji govori o ljubavi i usamljenosti, biće premijerno izveden večeras od 20 sati na velikoj sceni Narodnog pozorišta u Užicu.
Scenografiju je uradila Marijana Zorzić Petrović, kostime Tatjana Jovanović, muziku Saša Milekić, scenski pokret Ivica Klemenc. U glumačkoj ekipi su: Slobodan Ljubičić, Divna Marić, Momčilo Murić i Ivana Pavićević Lazić.
Reditelj Slavenko Saletović ističe da je video jednu vodilju, svetlo sa svetionika koje ga je, kao i ansambl, vodilo kroz pokušaj stvaranja predstave po ovom sjajnom tekstu: duboko umnom, punom emocija, iskrenosti, jednostavnosti i elegične nasmešenosti prema ljudskom biću u njegovom dugom, trećem, poznom trajanju... U predstavi igraju glumci užičkog pozorišta Slobodan Ljubičić, Divna Marić, Momčilo Murić i Ivana Pavićević Lazić.
B. P.

Džim Džarmuš za festivalski početak
Od našeg specijalnog izveštača
Kan – Pet godina posle kanskog nastupa vampirskog „Samo ljubavnici opstaju” legendarni američki nezavisni reditelj Džim Džarmuš vraća se sa nekom vrstom zombi-filma „Mrtvi ne umiru”, sa Bilijem Marejem, Kloe Sevinji i Adamom Drajverom u glavnim ulogama, kako bi sa njim svečano večeras otvorio 72. Kanski festival i započeo trku za ovogodišnju „Zlatnu palmu”.
Džarmuš je u zvaničnoj konkurenciji zajedno sa Pedrom Almodovarom, Markom Belokijom, Terensom Malikom, Kenom Loučom, braćom Darden, Sulejmanom, Deplešenom, Dolanom, Porumbojuom (jedini predstavnik istočne Evrope) i četiri žene rediteljke: Hosnerovom, Trijeoovom, Diopovom i Sjamaovom (osim Džesike Hosner sve su debitantkinje). Prvobitno objavljenoj zvaničnoj takmičarskoj listi od 19 filmova u poslednjem trenutku priključila su se još dva. Tjeri Fremo je dočekao da u takmičenje ubaci nove filmove Kventina Tarantina i Abdelatifa Kešiša.
Tarantinov deveti film u karijeri – „Bilo jednom u Holivudu“ je trosatna saga o Los Anđelesu i filmskoj industriji 1969. godine. Dakle, na vrhuncu „novog Holivuda”, hipi revolucije, eksplozije kontrakulture i bujanja komuna, među kojima je bila i ona pod liderstvom masovnog ubice Čarlsa Mensona. Ovaj film, osim samog Tarantina koji je svoju prvu „Zlatnu palmu“ osvojio pre 25 godina sa „Petparačkim pričama“, dovodi na crveni tepih 72. Kana i velike glumačke zvezde poput Breda Pita i Leonarda di Kaprija, koji igraju uz Al Paćina, Majkla Medsena, Kurta Rasela, Dakote Fening i Berta Rejnoldsa. Obožavaoci Kventina Tarantina očekuju od ovog upravo završenog filma (u Kan stiže posle četiri meseca provedenih u montaži) nemilosrdnu akciju i puno krvi na velikom filmskom platnu, ali i vernu rekonstrukciju Mensonovog surovog zločina nad trudnom suprugom reditelja Romana Polanskog – Šeron Tejt koju tumači glumica Margo Robi.
Drugi u poslednjem trenutku ubačeni takmičar – Abdelatif Kešiš, dobitnik kanske „Zlatne palme“ 2013. za film „Plavo je najtoplija boja“, vraća se Kanu sa četvoročasovnim filmom iz već započetog serijala „Mektub moja ljubavi“, čiji je prvi deo pod nazivom „Kanto unu“ bio prikazan pre neku godinu u Veneciji. Kešiš sada nudi nastavak svojevrsnog, vizuelno snažnog, ljubavno-društvenog lamenta nad vremenom prošlim i to pod nazivom „Intermeco“.

Pred sam početak festivala obelodanjeno da će ovde stići i Silvester Stalone


Tik pred početak Kanskog festivala obelodanjeno je i da će ovde stići i Silvester Stalone kako bi lično prisustvovao premijeri petog nastavka kultnog američkog mačoističko-ratnog serijala „Rambo“. Stalone je ponovo u jednom od najpoznatijih filmskih likova na svetu, u liku Džona Ramba, i to u filmu nazvanom „Rambo V: Poslednja krv“. I prvi film iz ovog popularnog serijala koji je imao podnaslov „Prva krv“ i planetarno proslavio Silvestera Stalonea, biće prikazan na 72. Kanskom festivalu i to u 4D formatu. Naime, reč je o rekonstrukciji i restauraciji same filmske kopije, ali i materijala nastalih tokom snimanja ovog filma reditelja Teda Kočifa 1982. godine.
Tokom uzbudljivih i napornih kanskih dana do 26. maja čuveni „Randevu“ sa novinarima i publikom osim samog Stalonea i legendarnog Alena Delona, ovogodišnjeg dobitnika počasne „Zlatne palme“, imaće i kineska filmska zvezda Žang Žiji, kao i reditelj Nikolas Vinding Refn čiji se novi akcioni film prikazuje van konkurencije. Kanski master klas rezervisan je ove godine za nemačkog reditelja Vernera Hercoga i američku glumicu Džulijen Mor, dok će se među ponoćnim projekcijama u Teatru Limijer naći i upravo pridodati film „Lux terna“ francuskog reditelja Gaspara Noea, sa Beatris Dal i Šarlot Gejnzbur u glavnim ulogama.
Srpski film, osim na štandu Filmskog centra Srbije i projekcijama na Maršeu, predstavljaće i rediteljka Mila Turajlić i to kao izabrani mladi filmski producent u okviru manifestacije „Producenti u pokretu“ pod okriljem asocijacije Evropska filmska promocija čiji je Srbija član sa godišnjom članarinom.
Muke po Fremou
Kan – Još prošle godine su uvedene novine na najznačajnijem evropskom, pa i svetskom filmskom festivalu koje su znatno uznemirile populaciju od 4.600 akreditovanih novinara.

Tjeri Fremo, umetnički lider festivala u Kanu


Uvedena je institucija embarga na objavljivanje bilo kakvih informacija o filmovima pre njihovih zvaničnih svetskih premijera u Teatru Limijer, satnice novinarskih projekcija bile su ispremeštane što je znatno remetilo rad dnevnih izveštača, a sada dodatno uvedene festivalske novine prete da izazovu priličan haos.
Kako bi sprečio burno negodovanje čitave armije kritičara i filmskih novinara koji rade za dnevne štampane novine, koji po novouvedenom pravilu mogu da gledaju glavne takmičarske filmove tek u poslepodnevnim i kasnim večernjim satima, a neke čak dan posle premijere (što onda znači da će tekstovi o njima pred čitaoce dolaziti sa dva dana zakašnjenja), festivalski čelnik Tjeri Fremo zakazao je pred sam početak festivala specijalni susret sa predstavnicima štampanih medija čiji je ishod u ovom trenutku još uvek neizvestan.
Na 72. Kanskom festivalu prioritet će imati radijski i televizijski izveštači i naravno francuski mediji čiji su kritičari (ogromnom većinom) već imali priliku da u Parizu, u danima pre festivala, pogledaju najveći broj takmičarskih filmova za koje prikazivačka prava imaju francuske distributerske kuće. Uz nove „regule“ i najezdu onih koji pišu za vebsajtove i po društvenim mrežama, čini se da kansko vreme za štampane dnevne novine polako ističe...

Retrospektiva Dragana Ilića
Retrospektivna izložba Dragana Ilića (Re)evolucija biće otvorena sutra u 19 časova u Muzeju savremene umetnosti u Beogradu. Izložba pravi presek kroz višedecenijski stvaralački opus ovog umetnika prikazom najznačajnijih konceptualnih celina i odabranih umetničkih projekata u različitim medijima koje je realizovao u Australiji, SAD, Japanu, ali i u Beogradu – u SKC-u, CZKD-u i drugim institucijama. Ilić je beogradskoj publici prevashodno poznat po radikalnim interaktivnim performansima gde je publika pozvana da umetnika gađa velikom količinom narezanih olovaka, crtežima koje radi uz pomoć robota, kao i umetničkom prostoru ITS-Z1 koji je osnovao u Ritopeku.
Nazivom izložbe (Re)evolucija pokreće se diskusija o budućnosti saradnje i interakcije čoveka i robota, biologije i tehnologije i sve značajnijoj ulozi veštačke inteligencije u različitim proizvodnim, tehnološkim, ali i društvenim procesima.
    </div>
    <div id="ekonomija">
S MMF-om o ukidanju penala za prevremeno penzionisanje
Predstavnici Saveza samostalnih sindikata Srbije razgovaraće sutra s misijom Međunarodnog monetarnog fonda, koja od prošlog petka boravi u Beogradu. Tema razgovora između ostalog biće ukidanje trajnih penala za prevremeno penzionisanje za šta je ovaj sindikat podneo inicijativu na Socijalno-ekonomskom savetu još pre tri godine.
– U sredu popodne sastajemo se s MMF-om i pošto nismo od njih dobili nikakav predlog tema za razgovor, postavićemo im konkretno pitanje oko ukidanja penala za sve one koji odu u penziju pre 65. godine. Kako je to tema koja zanima sve buduće penzionere pa i one koji su se penzionisali, očekujemo da dobijemo ubedljive argumente za i protiv – kaže Ljubiša Orbović, prvi čovek ovog sindikata.
Na konstataciju da se ministar rada, Zoran Đorđević, o tome već negativno izjasnio ističući u intervju za „Politiku” da, kada je o ovom zakonu reč, trenutno se ne razmišlja o izmeni istog.
Orbović kaže da se ne pita samo ministar za to, već da odluka treba da bude rezultat argumenata.
U Srbiji prema raspoloživim podacima od 2015. do danas oko 30.000 penzionera plaća penale za prevremeno penzionisanje. Ove kazne mogu maksimalno da idu do 20,4 odsto za pet godina.
Orbović kaže da će se s MMF-om razgovarati uopšte o tome kako oni vide funkcionisanje PIO sistem i da li ima načelnog dogovora kako će se ubuduće usklađivati penzije, jer formule za to još nema, pa najstariji ne znaju ni za koliko će im se, ni kada će im se penzije korigovati.
– Osim toga hoćemo da proverimo da li se novim izmenama Zakona o PIO sprema pooštravanje uslova za odlazak u starosnu penziju, jer sam svedok da je svaki novi predlog ili nacrt zakona, bilo da je reč o penzijama ili radu, uvek mnogo lošiji po one na koje treba da se primeni od prethodnog – kaže Orbović.
Na dnevnom redu s MMF-om biće i Zakon o agencijskom zapošljavanju koji je doživeo mnogo izmena, ali još uvek nema konačne verzije.
– Smatram da nema smisla da na snazi ostanu trajni penali, već da se ukinu kada penzioner napuni 65 godina. Predočićemo MMF-u činjenicu da je među onima koji plaćaju ove penale mnogo onih koji su protiv svoje volje ostali bez posla i morali prevremeno da se penzionišu. Svima njima za svaki mesec obračunava se umanjenje od 0,34 odsto na penziju – kaže on.
Zvaničnici tvrde da su trajno smanjenje visine penzije, penali ili prevremeno penzionisanje, uvedeni zato što u proseku radnik, koji ode u prevremenu starosnu penziju, duže prima penziju (što znači da će primiti veći broj penzija i ukupno više novca) u odnosu na osiguranike koji odu u starosnu penziju nakon što navrše opštu starosnu granicu, a pritom su imali istu dužinu staža i visinu zarada i doprinosa tokom osiguranja. To je praksa i u velikom broju evropskih država. Na taj način se visina penzije dovodi u vezu sa dužinom staža, uplaćenim doprinosima i očekivanom dužinom njenog korišćenja.

Turski tok počinje isporuku gasa do kraja decembra
SANKT PETERBURG - Do kraja decembra poteći će prve količine gasa kroz Turski tok, najavio je zamenik izvršnog direktora Gasproma Oleg Aksjutin.
„Očekujemo da isporuke gasa preko Turskog toka počnu do 31. decembra. Očekujemo da će pun nivo spremnost biti u novembru, tako da ciljamo na poslednji deo decembra”, rekao je on na konferenciji za novinare, prenosi TASS.
Projekat Turskog toka predviđa izgradnju gasovoda preko Crnog mora do evropskog dela Turske i dalje do granice sa Grčkom.
Isporuka gasa preko prvog kraka gasovoda trebalo bi da zadovolji rastuće tursko tržište, dok bi drugim krakom, kako je planirano, gas trebalo da bude isporučen zemljama južne jugoistočne Evrope. Gasprom vidi Grčku, Italiju, Bugarsku, Srbiju i Mađarsku kao potencijalna tržišta, prenosi Tanjug.

Rok za plaćanje poreza na imovinu ističe sutra
Rok za izmirenje druge rate poreza na imovinu je 15. maj i plaćaće se prema novim poreskim rešenjima za 2019, bar kada je reč o stanovnicima glavnog grada.
Sekretarijat za javne prihode Beograda štampao je 700.000 rešenja za sve gradske opštine i već je trebalo da stignu na adrese svih obveznika, navode u ovoj gradskoj instituciji. Ako je bilo povećanja u odnosu na poslednji kvartal prošle godine, prema kome je plaćana prva ovogodišnja rata, ta razlika se izmiruje po prijemu rešenja, odnosno uz ratu za drugi kvartal.
U slučaju da u nekom gradu još nisu stigla nova rešenja obveznici su dužni da do sredine maja plate porez na imovinu u visini poslednje rate za četvrti kvartal 2018. Inače, zakonski nije određen rok u kojem se mora obračunati zaduženje i doneti rešenje kojim se utvrđuje porez za tekuću godinu.
Ali, budući da se poreska osnovica svake godine određuje u novembru, već tada se zna koliko će iznositi porez na imovinu za narednu godinu. U većini gradova Srbije ovaj namet u 2019. skoro da nije uvećan ili je to povećanje bilo minimalno, a u nekima je i umanjen u odnosu na prethodnu godinu.
Povećanje u Beogradu iznosi najviše dva odsto za pravna i fizička lica, ali samo u zonama u kojima je vrednost kvadratnog metra nepokretnosti uvećana. Konkretno za stan od 60 kvadratnih metara u opštini Palilula iznosi 12.282 dinara, što je za 240 dinara više nego prethodne godine.
Gradska uprava Novog Sada najavila je da će nova poreska rešenja na kućne adrese stići u maju. Porez na imovinu u ovom gradu, takođe, u 2019. nije značajno promenjen u odnosu na prošlu godinu. Za stan u prvoj zoni, površine 50 kvadratnih metara, ova dažbina staje 9.530 dinara, što je 11 dinara više nego lane.
Dok je u Kragujevcu, ukupan razrez poreza na imovinu uglavnom manji nego prošle godine. Porez na imovinu na kuće je smanjen u svim zonama, osim u trećoj zoni u kojoj je povećan oko sedam odsto. Porez na stanove u trećoj zoni je manji, u ekstra i prvoj zoni skoro isti kao 2018, dok je u drugoj zoni veći oko sedam odsto.
Međutim, Fiskalni savet ne gleda blagonaklono na ovako blagu poresku politiku. Njihove stručne analize pokazuju da najveći broj  lokalnih samouprava vodi politiku relativno blagih poreskih stopa – više od 50 odsto njih je imalo poreske stope niže od zakonskog maksimuma.
Prihod od poreza na imovinu 2018. iznosio je 45 milijardi dinara. Ako bi se povećao obuhvat i poboljšala naplata, prema proceni Fiskalnog saveta, mogao bi da bude uvećan oko pet milijardi dinara.
Beograd je već uspeo da unapredi naplatu. Sa nepunih 16 milijardi dinara u 2016. dogurao je do 17,5 milijardi u 2018. Dobrim delom to je zahvaljujući povećanju obuhvata nepokretnosti oko osam odsto, pošto je grad izdao oko 60.000 rešenja više nego pre dve godine. Novi Sad ima efikasnost naplate čak 85 odsto. Prihod od poreza na imovinu u Kragujevcu dostigao je oko milijardu dinara, što je povećanje oko 400 miliona dinara u odnosu na 2016. zahvaljujući povećanju poreske stope kod stanovništva sa 0,2 odsto na 0,3 odsto ali i širenju obuhvata nepokretnosti oko 18 odsto.
Branislav Milić, stručnjak na švajcarskom programu „Reforma poreza na imovinu” kaže da je kroz ovaj program popisana imovina u 44 opštine.
– Trenutno se podaci unose u baze podataka o nekretninama i sredinom juna će se znati koliko je tačno svaka opština imala nekretnina van poreske evidencije, i šta je sve sada popisano – kaže Milić.
 Za sada se zna da je u Ćupriji oporeziva površina povećana 23 odsto i naplata 25 odsto. U Vranju je podneto dodatnih 5.840 poreskih prijava i popisano novih 426.850 kvadratnih metara za oporezivanje. Bor ima novih 3.500 poreskih prijava i 10 miliona dinara veće zaduženje za porez na imovinu...

Sunovrat akcija „Bajera” zbog kazne od dve milijarde dolara
FRANKFURT  - Akcije nemačke hemijske i farmaceutske kompanije „Bajer” pale su rano jutros za čak 5,9 odsto, nakon što je kalifornijski sud naložio kompaniji da jednom bračnom paru obolelom od kancera isplati odštetu od preko dve milijarde dolara.
Ta suma će pripasti Alvi i Albertu Piliod, starijem bračnom paru koji tvrde da su dobili tumor (ne-Hodžkinov limfom) zbog izloženosti „roundup-u”, sredstvu za suzbijanje korova na bazi glifosata koji je proizveo američki „Monsanto”, prenosi „Fajnenšel tajms”.
Rojters javlja da je to prouzrokovalo da deonice Bajera padnu na najniži nivo u gotovo sedam godina.
Bajer je prošle godine kupio tu američku kompaniju za sumu od 63 milijarde dolara.
Presuda, koju je izrekla porota u u Ouklandu (Kalifornija), treći je po redu sudski poraz za Bajer i ona će, kako ocenjuje FT, sigurno povećati pritisak na Bajerov menadžment, koji je već pod pritiskom akcionara ljutih zbog serije parničnih sporova i rezultirajućeg kolapsa cena deonica grupacije, prenosi Tanjug.

Dojče vele: „Folksvagen” u Bugarskoj ili Turskoj
BON - Folksvagen je saopštio da kreće u „konkretne pregovore” sa predstavnicima „preostalih potencijalnih” lokacija za izgradnju fabrike u jugoistočnoj Evropi, javlja radio Dojče vele, dodajući da Rojters prenosi da su, prema insajderima, u igri ostale Bugarska i Turska.
Skupština akcionara Folksvagena koja se održava danas (14. maj) bila je sa nestrpljenjem iščekivana i širom jugoistočne Evrope. Više zemalja, uključujući Srbiju, nadalo se privlačenju velike investicije automobilskog giganta, a „pobednik” je trebalo da bude obznanjen ovih dana.
Od toga izgleda neće biti ništa, ocenjuje DV i napominje da je Folksvagen saopštio da su nadzorni i upravni odbor u ponedeljak odlučili da krenu u „konkretne pregovore” o preostalim potencijalnim lokacijama.
„Bližih zvaničnih informacija nema, a za DV je u ponedeljak u kompaniji kratko rečeno da je i dalje na snazi njihovo saopštenje da konačna odluka nije doneta. Međutim, agencija Rojters, pozivajući se na insajdere, prenosi da su u igri ostale još samo lokacije u Bugarskoj i Turskoj”, navodi se u tekstu, prenosi Tanjug.

Počinje gradnja najsavremenijeg kampusa na Novom Beogradu
Potrebni su nam pamet i nove tehnologije, poručuje predsednik Srbije Aleksandar Vučić, uz ocenu da je investicija američke kompanije NCR u izgradnju najsavremenijeg tehnološkog kampusa na Novom Beogradu jedna od pretpostavki za bolju budućnost naše zemlje.
Vučić je, na polaganju kamena temeljca za kampus, rekao da i ova investicija pokazuje da odnosi između Srbije i SAD mogu da budu neuporedivo bolji.
Dodao je da će novi NCR kampus biti veći od kampusa te kompanije u Atlanti.
„Mi smo mali da bi menjali budućnost SAD, ali verujem da možemo u skladu sa našom veličinom da doprinesemo da SAD bude za nijansu još uspešnija”, rekao je Vučić.
Prema njegovim rečima, danas se vraća osmeh na lice Srbije.
„Donosimo osmehe ne samo za do sada zaposlenih 3.135 ljudi i novih 1.000 koji će biti zaposleni u kampusu, već vraćamo osmeh na lice celoj Srbiji”, naglasio je Vučić.
Predsednik Srbije i predsednik korporacije NCR Majkl Hejford prethodno su položili kamen temeljac za izgradnju najsavremenijeg tehnološkog kampusa, koji podiže američka kompanija NCR na Novom Beogradu.
Zatim su temeljac položili i na digtalan način polaganjem šaka na digitalnu „crnu kocku”.
Vučić kaže da veruje da zajedničkim radom možemo da stvorimo uslove za bolju budućnost našeg naroda.
Vučić je istakao da je Srbija podržala taj projekat sa 14 miliona evra, kao i da su Srbiji potrebne nove tehnologije i pamet, koja će sve da doživaljava kao izazov koji treba rešiti, a ne kao problem.
Ovde će raditi 4.000 ili 5.000 ljudi dnevno i stvarati uslove za bolju budućnost naše zemlje.
Kaže da je pisac Vilijam Gibson stvorio izraz „sajber spejs” svojevremeno rekao da je budućnost već ovde, samo nije ravnomerno raspoređena.
„Sa NCR i sa ovim kampusom i sa našom pameću mi činimo baš ono čemu Gibson teži, raspoređujemo ravnomerno budućnost i uzimamo deo koji nam pripada. I učestvujemo u njenoj izgradnji i izbegavamo najgori scenario za svaku državu da zaostanemo u budućnosti i samim tim iz nje budemo izbačeni”, naglasio je Vučić.
Srbiji danas, ističe, potrebne su više nego bilo šta pamet i nove tehnologije.
„Što više ovakvih mesta otvorimo i što više razvijamo svoju pamet i upotrebljavamo za rešavanje konkretnih situacija i izazova, to će nam i budućnost biti bliža onome što Mičio Kaku, tvorac čuvene knjige Fizika budućnosti, zove bajkom i mestom na kojem je sve moguće”, istakao je predsednik Srbije.
Zbog toga nam je NCR tako važan jer je to kompanija koja nam pokazuje da je moguće ono što nam se dugo činilio nedostižno, zato što nas uči da smo sposobni za velika dela i da nema ciljeva i zadataka koji se ne mogu ostvariti.
„To je put kojim je Srbija definitvno krenula i od kojeg više nećemo da skrenemo”, rekao je predsednik Srbije.
Vučić je takođe obelodanio da je Srbija prvi put uvrštena na listu svetskih destinacija za softvere, naučne inovacije i tehnologije - peti smo u svetu po broju talenata za softvere i blokčejn, a jedini u regionu.
I to pokazuje, dodaje on, da smo ovo zaslužili zahvaljujući znanju i pameti mladih ljudi .
I na to me moramo da radimo na imamo više takvih ljudi.
„Sa ponosom mogu da vam dam još jednu informaciju, da u gimnazijama do 17. maja primamo prijave za specijalizovana odeljenja - za internet, za softverske tehnologije i do sada je prijavljeno 1.630 mladih ljudi”, rekao je Vučić.
Kako kaže, verujemo da će u budućnosti biti još više jer njima je garantovan dobar posao, dobre plate i sigurna i dobra budućnost u našoj zemlji.
„Srbija želi da ulaže u svoju pamet i hoće projekte, da sa kompanijama poput NCR nagrađujemo i razvijamo našu pamet”.
On je naglasio da nije lako dovesti NCR i da to nikada ne bismo učinili bez više potpredsednice za korporativni marketing Marije Živanović koja se u Americi, Atlanti i Vašingtonu, borila za svoju Srbiju.
„Voleo bih kada bismo imali više takvih primera. Hvala Vam Marija što volite Srbiju, na energiji, trudu i znanju koje ste uložili u pomoć Srbiji”, poručio joj je predsednik.
Vučić je podvukao da je Srbija pomogla projekat NCR sa 14 miliona evra i da to bilo moguće zahvaljujući merama fiskalne konsolidacije, jer je država sada na stabilnim nogama, a javne finansije pod punom kontrolom.
Verujem da će i ovo što ćete ovde da izgradite biti nešto čime će se Srbija odužiti i NCR-u i vama lično i SAD, jer ćemo moći da doprinesemo i napretku kompanije, pa i SAD, poručio je Vučić.
Imajući sve u vidu, predsednik je rekao da je uveren da ćemo doživeti iznenađenje, ravno onom od pre jednog veka, kada su i pored članka u Njujork tajmsu da su „leteće mašine nemoguće”, braća Rajt uspela da polete.
„Uspećemo i mi da poletimo i da stignemo do visina o kojima sanjamo”, poručio je Vučić i dodao da je zato kampus na Novom Beogradu važan.
On je naveo da saradnja donosi donosi bolje, sadržajnije i odnose koji će da budu zasnovani na drugačijim osnovama i na još većem poštovanju Srbije i SAD.
„Želimo još više američkih kompanija. Ovo je američka kompanija koja zapošljava najveći broj ljudi u Srbiji i na tome sam im zahvalan. Ali, zahvalan sam i našim ljudima, pre svih mladima koji ovde rade i koji su podigli Beograd i Srbiju na pijadestal i pokazali da može da se takmiči sa svetom i da bude uspešnija od mnogih”, rekao je predsednik.
On se obratio američkim partnerima iz kompanije obećavši im da će košarkaška reprezentacija Srbije da se bori i da u Kini na svetskom prvenstvu.
„Verujem, pošto smo dve najbolje košarkaške nacije u svetu, nadam se da ćemo i u savremenih tehnologijama i modernim uslugama, moći da napravimo saradnju i budemo najuspešniji u svetu. A, iz ovog kampusa dobijamo nov vrednost, novo znanje i drugačiju budućnost”, podvukao je predsednik.
Na kraju, poželo je uspeh u radu kompanije.
NCR kampus će biti najveći tehnološki kampus te kompanije u Evropi, a završetak radova je planiran za početak 2021. godine.
Investicija u novi kampus je vredna oko 90 miliona dolara i nalaziće se u Bloku 42 u Bulevaru Milutina Milankovića, preko puta ulaza u Super Vero, prenosi Tanjug.

Od subote autoputem kroz Grdeličku klisuru
Potpredsednica Vlade Srbije i ministarka građevinarstva, saobraćaja i infrastrukture Zorana Mihajlović izjavila je danas da je završetak izgradnje i puštanje u saobraćaj auto-puta kroz Grdeličku klisuru velika pobeda domaćih građevinara, ali i svih građana Srbije.
„U subotu će biti pušten kompletan južni krak Koridora 10, imaćemo auto-put od severa do juga, od Horgoša do Preševa. To je najpre pobeda naših građevinara, ali i pobeda svi građana i nešto na šta mogu da budu ponosni”, rekla je Mihajlovićeva na TV Hepi.
Kako je saopšteno iz njenog kabineta, ona je dodala da će auto-putem od Niša do Soluna moći da se stigne za oko tri sata, a od Vranja za dva sata, ali da je najvažnije da je sve urađeno tako da nova saobraćajnica bude bezbedna.
„Izgradnja auto-puta kroz Grdeličku klisuru je najkomplikovaniji projekat kod nas, ali i u Evropi, zbog geologije. Na tim deonicama ugrađeno je 250.000 tona asfalta, sklonjeno 650.000 kubika kamena, izgrađena su dva tunela i 33 mosta, uključujući i dva najviša mosta u Srbiji, izmeštani su železnička pruga i rečno korito”, rekla je Mihajlovićeva.
Ona je dodala da očekuje da do Vidovdana (28. juna) bude puštena u saobraćaj i deonica od Obrenovca do Čačka, u decembru deonica Surčin-Obrenovac, a tokom leta biće pušten u saobraćaj i preostali deo istočnog kraka na Koridoru 10.
Podsetila je i da je Srbija i devedesetih i u dobrom delu posle 2000. godine, dok su druge zemlje završavale svoje koridore, stajala u mestu.
„Danas mi završavamo projekte koje smo nasledili i počinjemo nove, a na infrastrukturnim projektima u Srbiji rade najbolje evropske, kineske, ruske, američke kompanije. Ove godine počinjemo da gradimo četiri nova auto-puta, a prvi među njima biće auto-put Preljina-Požega, gde radovi počinju ove sedmice. Vrednost izgradnje ove deonice je 450 miliona evra, a trećinu trase čine mostovi i tuneli, od kojih će neki biti duži od najdužeg u Grdeličkoj klisuri. Na leto počinju radovi na auto-putu Beograd-Sarajevo, od Sremske Rače do Kuzmina, i na Moravskom koridoru, gde radove izvodi američki 'Behtel', a na jesen i na auto-putu i brzoj saobraćajnici Ruma-Šabac-Loznica”, rekla je Mihajlovićeva, prenosi Tanjug.
Ona je dodala da je zbog povećanja tranzita kroz Srbiju važno što se posle 30 godina završava i beogradski prsten, odnosno obilaznica oko Beograda, koja se trenutno gradi na deonici od Ostružnice do Bubanj potoka, a biće izgrađen i nastavak do Pančeva.
    </div>
    <div id="vesti">
Zločince najviše plaši kastracija
Najokoreliji kriminalci, svirepe ubice i počinioci najtežih krivičnih dela ne plaše se zatvora, jer je to ambijent koji im odgovara. Tu imaju društvo, tri obroka dnevno, higijenu i sve što im je potrebno, rekli su krivičari na međunarodnoj naučnoj konferenciji koja se održava na Tari.
– Ono čega se ubice plaše su obavezno psihijatrijsko lečenje i medicinske mere koje se prema njima mogu primenjivati do kraja života. Jedna od njih je hemijska kastracija za silovatelje i pedofile – rekli su prof. dr Dragan Bataveljić sa Pravnog fakulteta u Kragujevcu i mr Ratomir Antonović sa Fakulteta „Konstantin Veliki” u Nišu.
Osuđenicima za krivična dela protiv polne slobode u mnogim zemljama se umanjuje dužina trajanja kazne zatvora ukoliko pristanu na hemijsku kastraciju. Niko ne može biti prisilno kastriran, već samo uz izričiti pristanak, ali bi u tom slučaju kazna bila blaža.
– Princip hemijske kastracije je zastupljen u nekim evropskim zemljama, kao što su Nemačka, Češka, Slovačka, dok je u Poljskoj kastracija obavezna, ukoliko je žrtva mlađa od 15 godina. U slučaju odbijanja, osuđenik se upućuje na obavezno psihijatrijsko lečenje. U Moldaviji se svaki osuđeni pedofil hemijski kastrira, nezavisno od njegovog pristanka, dok je u Rusiji ova kazna obavezna za učinioce krivičnih dela prema osobama mlađim od 14 godina. U Makedoniji se ovi zločinci dobrovoljno izlažu medicinskom tretmanu smanjenja seksualnog nagona, uz umanjenje kazne zatvora. U slučaju da ponovo počine zločin, tada se kod njih obavezno primenjuje hemijska kastracija – naveli su dr Bataveljić i mr Antonović na naučnoj konferenciji „Odgovornost i sankcija u krivičnom pravu” u organizaciji Udruženja za međunarodno krivično pravo.
Navodeći niz argumenata protiv uvođenja kazne doživotnog zatvora, uz uvažavanje inicijative fonda koji nosi naziv ubijene devojčice Tijane Jurić, naglasili su da se ta kazna može staviti u isti rang sa smrtnom kaznom.
– Izricanjem doživotne robije osuđenik doživljava građansku smrt. On gubi sva prava, kao i eventualnu mogućnost da se ponovo adaptira u društvo. Njegov život se svodi na puko egzistiranje van socijalne i porodične sredine, u iščekivanju samrtnog časa – rekli su naši sagovornici.
S obzirom na to da se kazna doživotnog zatvora smatra izvršenom kada nastupi smrt osuđenika, ukoliko nije došlo do uslovnog otpusta, onda je jasno, navode krivičari, da doživotna robija za jednog ubicu može da traje nekoliko godina, a za drugog nekoliko decenija. U svetu su zabeleženi slučajevi da su osuđenici na doživotnu kaznu veoma brzo po prijemu u zatvorsku ustanovu izvršili samoubistvo.
Osim toga, kod ove grupe osuđenika postoji veliki rizik od bekstva, kao i od ubistva drugih zatvorenika i stražara.
Podsetio je na podatak da jedan osuđenik državu košta oko 14 do 15 evra dnevno, pa je postavio pitanje koliko će poreske obveznike u Srbiji koštati jedan doživotni osuđenik i koliko država ima gubitka po glavi svakog osuđenog.
– Osuđenici ne smeju biti uključivani u proces rada mimo njihove volje. To nalažu evropski standardi. Moraju imati adekvatan prostor za život, kvalitetnu hranu, bogatu vitaminima, ugljenim hidratima, belančevinama i drugim neophodnim namirnicama, higijenske uslove, prostor za rekreaciju i razonodu. Izgradnjom posebnog objekta za osuđenike na doživotnu robiju ušlo bi se u neracionalne troškove, jer oni ne mogu državi i društvu da donesu bilo kakav proizvod ili korist, već samo veliki gubitak i štetu – kazao je mr Antonović.
O ulozi straha od doživotne kazne zatvora, kao meri sprečavanja najtežih zločina, teško je govoriti, jer je i dosadašnja kazna od 40 godina, smatraju krivičari, bila slična pretnja, a ni smrtna kazna nije sprečavala najteže zločine. Zaključili su da doživotna robija ima za cilj izolaciju odnosno trajno isključivanje zločinca iz društva, zbog toga što je potencijalno opasan za svakog građanina. Posle 27 godina iza rešetaka, osuđeni za neke teške zločine mogli bi da traže uslovni otpust, ali sud ne bi imao nikakvu obavezu već samo mogućnost da donese odluku o uslovnom puštanju na slobodu. Dr Bataveljić je posebno naglasio da bi Srbija mogla da ima ozbiljan problem sa Evropskim sudom za ljudska prava u Strazburu ukoliko se prihvati predlog da za neke najteže oblike krivičnih dela nema mogućnosti uslovnog otpusta. To bi predstavljalo kršenje člana tri Evropske konvencije za zaštitu ljudskih prava i osnovnih sloboda.
– Praksa Evropskog suda za ljudska prava pokazuje da se nemogućnost uslovnog otpusta tretira kao mučenje, nečovečno i ponižavajuće postupanje i kažnjavanje. U presudi „Vinter i drugi protiv Ujedinjenog Kraljevstva”, sud u Strazburu je zauzeo stanovište da kad nacionalno pravo neke države potpisnice Evropske konvencije ne daje mogućnost uslovnog otpusta, odnosno ocene nadležnog organa da li se osuđenik rehabilitovao, ovakvo postupanje predstavlja kršenje člana tri Konvencije, koji propisuje: „Niko ne sme biti podvrgnut mučenju ili nečovečnom ili ponižavajućem postupanju ili kažnjavanju” – naveo je dr Bataveljić.
On smatra da bi se zločini nad decom mogli sprečiti uz bolji nadzor školskih i predškolskih ustanova i njihove okoline, kao i edukacijom dece i maloletnika o opasnim ljudima i opasnim situacijama.
Pojačani nadzor nad manijacima
Krivičari su naglasili potrebu za ažurnom evidencijom podataka o svim osobama osuđivanim za krivična dela protiv polne slobode.
„Nad njima se mora obavljati pojačani nadzor, kako bi se u svakom trenutku znalo kuda se kreću”, rekao je mr Antonović. Takođe, njima treba onemogućiti boravak u blizini škola i vrtića, a posebnu pažnju trebalo bi posvetiti njihovom lečenju.

Pucnjava u centru Brusa
Više metaka ispaljeno je iz vatrenog oružja u pravcu restorana „Centar-M” u centru Brusa, javio je danas RTS.
Javni servis navodi da je vlasnik restorana otac javnog tužioca u Brusu i da je objekat u vreme pucnjave, koja se dogodila u ranim jutarnjim satima, bio zatvoren.
Tanjugu je u MUP rečeno da su pripadnici policije izašli na lice mesta po prijavi da su u jednoj trgovinsko-ugostiteljskoj radnji u centru Brusa pronađeni tragovi projektila.
Navodi se da nije bilo povređenih, te da je o incidentu obavešteno Osnovno javno tužilaštvo u Brusu po čijem nalogu deluje i policija.
RTS navodi da su na licu mesta istražni sudija i pripadnici policije.

Uhapšeni prilikom kupoprodaje heroina
Pripadnici Ministarstva unutrašnjih poslova u Smederevu uhapsili su P.A. (49) iz Topole i P. A. (39) iz Aranđelovca, zbog postojanja osnova sumnje da  izvršili krivično delo neovlašćena proizvodnja i stavljanje u promet opojnih droga, a P. A. (49) se tereti i za neovlašćeno držanje opojnih droga.
Policijski službenici su osumnjičene uhapsili u trenutku kupoprodaje četiri paketića heroina, a kod njih su našli još četiri takva paketića, saopšteno je iz MUP-a Srbije. Osumnjičenima je određeno zadržavanje do 48 sati i oni će, uz krivičnu prijavu, biti privedeni višem javnom tužiocu u Smederevu.

Izdat međunarodni nalog za hapšenje za Radetu i Jojića
HAG - Međunarodni rezidualni mehanizam za krivične sudove u Hagu saopštio je danas da će se članovima Srpske radikalne stranke Vjerici Radeti i Petru Jojiću, koji su optuženi za nepoštovanje suda, suditi u Hagu a ne u Srbiji.
Tu odluku doneo je sudija Liu Daćun 13. maja i istovremeno izdao novi nalog za njihovo hapšenje, a Srbiji da ih bez odlaganja izruči Mehanizmu u Hagu.
Ovom odlukom poništena je ranija odluku da se njihov predmet ustupa Srbiji, a u obrazloženju sudija Liu naveo je da su ključni svedoci u ovom predmetu izjavili da neće svedočiti ako suđenje bude u Srbiji zbog „zabrinutosti za svoju bezbednosti i bezbednost svojih porodica”.
Liu je usvojio argument tužiteljke Dijane Elis da su iskazi tih svedoka od vitalne važnosti za održivost tri tačke optužnice protiv Jojića i Radete, i istakao u obrazloženju da bi to što ne žele da svedoče u Srbiji značajno potkopalo sposobnost optužbe da prezentuje svoje dokaze i ometalo bi ceo proces.
„U interesu pravde je da im se sudi u Hagu”, obrazložio je sudija.
Funkcioneri Srpske radikalne stranke (SRS) Radeta i Jojić optuženi su za nepoštovanja suda, odnosno, da su navodno zastrašivali, pretili i nudili mito svedocima u slučaju protiv predsednika SRS-a Vojislava Šešelja, prenosi Tanjug.

Zaplenjeno pola tone kokaina u Francuskoj
PARIZ - Francuske vlasti zaplenile su krajem prošlog meseca u severnoj luci Dankerk pola tone kokaina vrednog oko 40 miliona evra, saopštio je danas francuski ministar za budžet Žerald Darmanen.
Navodi se da je droga pronađena 29. aprila u brodu s kontejnerima koji je prevozio banane iz male južnoameričke države Surinam, javio je Rojters a preneo Tanjug.
„Francusko Državno tužilaštvo sprovodi dalju istragu”, piše u saopštenju Darmanena.

O naknadama za porodilje verovatno tek krajem godine
Uprkos najavama ministara Vlade Srbije da će se izmene i dopune Zakona o finansijskoj podršci porodicama sa decom naći pred republičkim poslanicima u prvoj polovini ove godine, ovaj zakon se, po svemu sudeći, neće naći na dnevnom redu prolećnog zasedanja, koje se završava 31. maja. Kako u razgovoru za naš list ističe Tatjana Macura, narodna poslanica i predstavnica inicijative „Mame su zakon”, ovaj zakon se ne nalazi u skupštinskoj proceduri, što znači da su šanse da stigne na dnevni red zasedanja samo teoretske.
– Mislim da se o ovom zakonu neće pričati sve do jeseni, ali ne očekujem da će se bilo šta konkretno dogoditi do decembra, kada počne rasprava o budžetu za 2020. godinu ili kada se usvoji novi budžet. Sudeći po najavama resornih ministara, promene će biti kozmetičke, a ne suštinske i njima neće biti obuhvaćena najveća grupa žena koje su oštećene ovim zakonom. To su, pre svega, žene koje nemaju 18 meseci radnog staža u kontinuitetu i porodilje koje su radile na crno ili su godinama volontirale u nekoj firmi. Mislim da će se promene odnositi samo na žene sa visokim primanjima, koje su po novom obračunu dobijale tri umesto pet prosečnih plata, i na poljoprivrednice od kojih zakonodavac zahteva da imaju osiguranje od 24 meseca, za razliku od ostalih porodilja, koje za ostvarivanje naknade za porodiljsko odsustvo i odsustvo sa rada radi nege deteta moraju da imaju osiguranje 18 meseci – ističe naša sagovornica.
Tatjana Macura podseća da Inicijativa „Mame su zakon” traži izmenu onih tačaka zakona koje ugrožavaju porodilje koje su radile manje od 18 meseci u kontinuitetu, majke preduzetnice, majke koje imaju decu sa invaliditetom, decu koja su rođena kao treće i četvrto dete u porodici pre 1. jula a imaju manje od deset godina i majke koje zarađuju više od tri republičke prosečne plate. Njihov predlog izmene zakona sadrži jasne tačke, među kojima je i ta da nijedna porodilja ne sme da prima nadoknadu manju od minimalca u Srbiji.
Na pitanje kakva je sudbina Zakona o finansijskoj podršci porodicama sa decom, u Ministarstvu za rad, zapošljavanje, boračka i socijalna pitanja odgovorili su nam da je Radna grupa za praćenje i procenjivanje efekata primene zakona, na čijem se čelu nalazi dr Slavica Đukić Dejanović, ministarka bez portfelja zadužena za demografiju i populacionu politiku, na osnovu dosadašnjeg rada i dobijenih podataka predložila moguće izmene i dopune pojedinih odredaba zakona, koje neće narušiti njegovu suštinu, a koje bi bile u okviru sadašnjih mogućnosti budžetskog sistema. O predloženim izmenama potrebno je da se izjasni i Ministarstvo finansija. Po dobijanju izjašnjenja, nastaviće se dalji rad na izradi nacrta zakona o izmenama i dopunama Zakona o finansijskoj podršci porodici sa decom, kako bi bio upućen u skupštinsku proceduru.
U kabinetu dr Slavice Đukić Dejanović, ministarke bez portfelja zadužene za demografiju i populacionu politiku, nismo dobili nikakav odgovor kada smo postavili pitanje o sudbini Zakona o finansijskoj podršci porodici sa decom.
    </div>
    <div id="vreme">
Pao sneg na Zlatiboru i Kopaoniku
U gotovo celoj Srbiji pada slaba ili umerena kiša, a na Zlatiboru i Kopaoniku sneg.
Prema podacima Republičkog hidrometeorološkog zavoda za 20 sati, na Zlatiboru i u Sjenici pada slab sneg, a na Kopaoniku sneg je umerenog intenziteta. Na Zlatiboru je temperatura jedan stepen, a u Sjenici i na Kopaoniku je na nultom podeoku, prenosi Tanjug.
U upozorenju RHMZ, do kraja dana i u toku noći na području Srbije ukupna količina padavina u većini mesta biće od 20 do 40 milimetara, lokalno i oko 60 mm.
Na području Beograda do kraja dana i u toku noći se očekuje oko 30 mm kiše.
    </div>
    <div id="vesti">
Institutu za onkologiju potrebno proširenje
Uradiću sve što mogu da smanjim liste čekanja na preglede, da medicinari koji vredno rade budu adekvatno nagrađeni i da ustanova dobije proširenje kapaciteta, koje je neophodno zbog velikog broja pacijenata. Ovim rečima u razgovoru za „Politiku” prof. dr Danica Grujičić, neurohirurg sa Klinike za neurohirurgiju Kliničkog centra Srbije, otkriva svoje prve planove za „dovođenje u red” Instituta za onkologiju i radiologiju Srbije, ustanove čiji je v. d. direktora postala.
Profesorka Grujičić ističe da je Institut ustanova sa kojom tesno sarađuje već duže od tri decenije i da ga ne doživljava kao tuđu kuću, a da je sa mnogim lekarima koju tu rade sarađivala i da ima lepo iskustvo sa njima. Za prof. dr Radana Džodića, koji se do sada nalazio na čelu ustanove, ima samo reči hvale, jer smatra da je uradio mnogo lepih stvari za kliniku i da je zaslužan za stvaranje dobre atmosfere u ovom kolektivu.
– Zgrada Instituta je stara, potiče iz 1939. godine i ne sme da se nadziđuje. Postoji plan da se dogradi novih 2.000 kvadratnih metara, što znači da bi se zgrada „širila” ka zgradi patologije ili medicini rada. Osim toga, trebalo bi uraditi sve kako bi se olakšao boravak pacijentima koji dolaze na lečenje. Nije lako kada vidite da na desetine kreveta imate tri, četiri toaleta – ističe dr Grujičić.
Zadovoljna je što je ova ustanova dobila četiri savremena aparata za zračenje, ali jedan od sledećih koraka trebalo bi da bude borba za nabavku savremenih lekova, pri čemu ističe da se mora gledati da li su skupi lekovi efikasniji za pacijente.
– Pozvana sam da dođem na čelo Instituta i svojim autoritetom pomognem da se neke stvari promene. Očekujem da ću imati dobar tim ljudi i da će mi oni u tome pomoći. Mislim da sastanke konzilijuma treba organizovati malo drugačije, jer je pomalo zastrašujuće kada se vide gužve u hodnicima ispred vrata ordinacija. Isto tako mislim da u lečenje onkoloških bolesnika treba da se uključe u Beogradu i Kliničko-bolnički centar „Dr Dragiša Mišović” i „Zvezdara”. Jer, kada su Zemunska bolnica i KBC „Bežanijska kosa” mogli to da postignu, mogu i oni. Važno je i da se osnaži radijaciona terapija. Nekome će moje ideje da se dopadnu, nekome ne, ali, najvažnije je da pacijenti budu stavljeni u prvi plan – dodaje naša sagovornica.
Iako je pred njom težak posao rukovođenja jednom od najznačajnijih zdravstvenih ustanova u zemlji, dr Grujičić ne namerava da se odrekne onkološke hirurgije. I dalje će nastaviti da operiše tumore na mozgu u KCS-u, jer je uverena da dobrom organizacijom čovek sve može da postigne. Ponosna je na dvoje mladih ljudi koje je prethodnih godina obučavala svom poslu i koji sada mogu samostalno da operišu teške slučajeve. Iako će raditi na dva mesta, misli da joj pripada samo plata koju već prima, ali to će već sve biti regulisano kako zakon nalaže.
– Pre desetak godina sam se zapitala šta će biti kada dobri stručnjaci odu u penziju. Ko će da ih nasledi? Zbog toga sam krenula u obuku mladih ljudi koji će nastaviti našim stopama. Osim toga, sredom ću i dalje primati pacijente na ambulantne preglede, a Fondaciju „Zajedno za mlade prof. dr Danice Grujičić” vodiće mladi ljudi pred kojima je budućnost. Ja sam samo tu kao neko kome se veruje da će sakupljeni novac otići kome je potreban. Mladi ljudi su budućnost i srećna sam što su nedavno sakupili 10.000 evra da pomognu srpski živalj na Kosmetu – kaže dr Grujičić.
Jedan od prioriteta za našu sagovornicu biće i nabavka aparata „proton bim”, koji se smatra ubicom tumora. Taj uređaj ne bi se nalazio u Institutu za onkologiju, već u novoj zgradi KCS-a, koja je u izgradnji. Uređaj je vredan oko 35 miliona evra, omogućava zračenje protonima i spada u domen radioterapije. Bitan je jer precizno uništava samo bolesno tkivo, a ne zrači okolno koje je zdravo.
Bogata biografija
Ministarstvo zdravlja predložilo je dr Danicu Grujičić na mesto direktora Instituta za onkologiju i radiologiju Srbije jer su smatrali da je to najbolje rešenje s obzirom na njenu posvećenost poslu i angažovanost na uvođenju novih tehnologija u lečenje obolelih od karcinoma, pre svega malignih tumora mozga, ili metastaza tumora drugih organa na mozak, na čiju je inicijativu država kupila gama i sajber nož za KCS. Rođena je u Užicu 1959. godine, a srednju školu završila je u Moskvi. Studije medicine započela je upravo u tom gradu, ali ih je, ipak, završila u Beogradu, sa prosečnom ocenom 9,60. Magistrirala je 1987. godine i doktorirala 1996. godine na Medicinskom fakultetu u Beogradu. Od 1984. godine zaposlena je na Klinici za neurohirurgiju KCS-a, gde je 2007. postala načelnica Odeljenja za neuroonkologiju. Objavila je više od 250 naučnih radova, poglavlja i monografija. Članica je Udruženja neurohirurga Srbije, Srpskog lekarskog društva i Evropske asocijacije neurohirurških društava.

Mokri kolovozi otežavaju saobraćaj
Vozače i večeras očekuju mokri kolovozi u većini krajeva Srbije, što utiče na otežano odvijanje saobraćaja, dok teretna vozila na graničnom prelazu Batrovci na izlasku iz zemlje čekaju 10 sati, saopštio je Auto-moto savez Srbije.
Vozačima se savetuje da povećaju odstojanje između vozila i smanje brzinu, jer mokar kolovoz povećava zaustavni put, a oštećenja na kolovozu se ne vide jer su ispunjena vodom, prenosi Tanjug.
Podseća se i na opasnost od odrona kojih ima na putevima kroz useke ibarske, đerdapaske, sićevačke i grdeličke klisure, a da treba voziti oprezno i smanjite brzinu na ulazu i izlazu iz tunela.
Prema najnovijim podacima Uprave granične policije, teretna vozila na graničnom prelazu Batrovci na izlasku iz zemlje čekaju 10 sati.
Na graničnom prelazu Šid teretnjaci na izlazak iz zemlje čekaju osam sati, na Bačkoj Palanci šest sati, a po jedan sat su zadržavanja na Horgošu i Sremskoj Rači.

Šesta tribina Hemofarm fondacije „Na kafi sa psihologom”
Šesta tribina Hemofarm fondacije u okviru projekta „Na kafi sa psihologom” donosi razgovor na temu – Kako preboleti razvod? Kako okrenuti novi list i iz svega lošeg izvući najbolju poruku? Priča o razvodu, zapravo je priča o gubitku, i to na više nivoa. Nije reč samo o gubitku fantazija o večnoj ljubavi ili delova sebe koje smo „smestili” u partnera, fantazija o očuvanju celovite porodice, već i o nestanku zajedničkih planova, snova i nada, često zajedničkih prijatelja, užitaka, obaveza.
Pozivamo vas da u sredu, 15. maja, kada se širom sveta obeležava Međunarodni dan porodice, prisustvujete tribini na kojoj će o razvodu i njegovom uticaju na pojedinca, porodicu i celokupno društvo ali i šansi za sklapanje novog, funkcionalnog saveza onih koji ostaju doživotno vezani kao roditeljski par, otvoreno razgovarati Slavica Đukić Dejanović, ministarka bez portfelja zadužena za demografiju i populacionu politiku, Zorana Filipović, psiholog i porodični psihoterapeut, Klinika za psihijatrijske bolesti „Dr Laza Lazarević” i Dragan Ilić, psiholog i novinar.

Projekat „Na kafi sa psihologom”, Hemofarm fondacija realizuje u partnerstvu sa Institutom za psihologiju Filozofskog fakulteta u Beogradu i Art komunom Dorćol Platz. U okviru dvomesečnog projekta, priznati stručnjaci i poznate ličnosti svake srede razgovaraju o aktuelnim temama poput depresije, stresa na poslu, balansa karijere i porodice, razvoda, zavisnosti, kako se izboriti sa bolešću ili saznanjem da neko blizak boluje od teške bolesti, kao i kako deci ograničiti upotrebu elektronskih uređaja. Teme o kojima se razgovara dodatno su obrađene i kroz blogove stručnjaka – psihologa i psihoterapeuta, koje su dostupne na veb-sajtu Hemofarm fondacije, dok je snimak dosadašnjih radionica dostupan na Youtube kanalu fondacije.

Nove deponije u 14 opština
Ministarstvo zaštite životne sredine objavilo je spisak od 14 opština koje ispunjavaju uslove za izradu projekata sanacije i remedijacije postojećih nesanitarnih gradskih ili opštinskih deponija - smetlišta.
Na spisku, koji je deo odluke Ministartsva, su jedan grad – Leskovac, i 13 opština: Blace, Ljig, Vrnjačka Banja, Irig, Merošina, Ćuprija, Ražanj, Zrenjanin, Bački Petrovac, Gadžin Han, Žabalj, Lapovo i Šid.
Konkurs za izbor lokalnih samouprava ministarstvo je raspisalo 20. februara, a onda je sredinom marta objavilo preliminarni spisak opština i gradova koje ispunjavaju uslove propisane javnim pozivom. Na toj preliminarnoj listi je bilo 32 opštine i grada.
Prilikom izbora lokalnih samouprava u obzir je uzet i stepen razvijenosti opštine ili grada u skladu sa Uredbom o utvrđivanju jedinstvene liste razvijenosti regiona i jedinica lokalne samouprave za 2014. godinu, kao i stepen ugroženosti životne sredine i direktnog uticaja projekta na ostvarivanje prioriteta utvrđenih strateškim dokumentima i planovima.
Ministarstvo je u skladu sa Zakonom o budžetu Republike Srbije za 2019. godinu u okviru razdela 25 Program 0406 – Integrisano upravljanje otpadom, otpadnim vodama, hemikalijama i biocidnim proizvodima, obezbedilo finansijska sredstva za izradu projekata sanacije i remedijacije postojećih nesanitarnih gradskih (opštinskih) smetlišta, stoji u saopštenju, ali nije navedeno o kojoj sumi je reč.
Izrada projekta sanacije i remedijacije postojećih nesanitarnih deponija obuhvata projektno-tehničku dokumentaciju izrađenu u skladu sa propisima.
Na konkurs su mogle da se prijave lokalne samouprave koje nemaju dugove po osnovu dospelih obaveza za javne prihode, koje nisu dobile sredstva za iste namene iz budžeta ili drugih izvora finansiranja, kao i one koje su pripremile Plan prilagođavanja postrojenja.

Komandant ruskog Zapadnog vojnog okruga u poseti Srbiji
Ministar odbrane Aleksandar Vulin sastao se sa komandantom Zapadnog vojnog okruga Ruske Federacije general-pukovnikom Aleksandrom Žurovljevim, saopštilo je Ministarstvo odbrane Ocenjeno je da se saradnja u oblasti odbrane između Srbije i Rusije sve više razvija, naročito na planu vojno-vojne saradnje. Tome, pre svega, doprinosi izvođenje zajedničkih vežbi, među kojima se izdvaja vežba Zapadnog vojnog okruga, na kojoj su prošle godine učestvovali pripadnici Kopnene vojske Vojske Srbije.

Genereali Igor Sericki i Milan Mojsilović na paradi u Nišu (Foto Ministarstvo odbrane)
Vulin je zahvalio na učešću predstavnika Oružanih snaga Ruske Federacije, koje je predvodio zamenik komandanta Zapadnog vojnog okruga general-pukovnik Igor Sericki, i na sredstvima vojne tehnike na nedavno održanom prikazu sposobnosti u Nišu povodom obeležavanja Dana pobede, što je takođe potvrda veoma razvijene saradnje.

Ruski oficiri i vojnici snimljeni posle parade (Foto M. Galović)
Ministar odbrane je naglasio da je strateški cilj saradnje u oblasti odbrane sa Ruskom Federacijom dalji razvoj vojnoekonomske i vojnotehničke saradnje, radi opremanja Vojske Srbije savremenim naoružanjem.

U Obrenovcu spremno dočekuju kišu
Kada meteorolozi najave nešto veće padavine žitelji Obrenovca i sada, pet godina kasnije, pretrnu. Slike nezapamćene poplave koja je pogodila ovu beogradsku opštinu i potopila grad mnogima su još u sećanju. Ali, nevreme koje je ovih dana protutnjalo iznad Hrvatske i Bosne i Hercegovine i napravilo pravi ršum izgleda da neće biti takve jačine u Srbiji. Na putu ka našoj zemlji ciklon koji je vitlao iznad ove dve susedne države delimično je promenio pravac, tako da neće imati snagu kao pre dan, dva.
– Ova situacija je neuporediva sa 2014. godinom. Tada je u aprilu i početkom maja bilo dosta padavina. Odjednom je palo oko 120 litara kiše po kvadratnom metru. Sada su reke potpuno mirne, vodostaj je u domenu niskog ili srednjeniskog – rekao je Dejan Vladiković, koordinator hidrološke prognoze i upozorenja Republičkog hidrometeorološkog zavoda Srbije.
Kiša će danas padati ceo dan, pa će prestati sutra, da bi je ponovo bilo u četvrtak. Od petka se očekuje lepo vreme.
– Padavine bi mogle malo da se odraze na nivo vode u Kolubari i njenim pritokama Tamnavi, Ljigu, Ubu, ali to ne bi trebalo da naruši ni prvi nivo odbrane od poplava – objasnio je Vladiković.
Bez obzira na to, nadležni u Obrenovcu spremili su se da eventualno nevreme dočekaju kako treba.
– Nivo Save, Kolubare i Tamnave je ispod redovne odbrane od poplava. I dalje imamo dvadesetčetvorosatna dežurstva na rekama, angažovani su i članovi civilne zaštite, nadležni u opštini, potrebno ljudstvo i tehnika. Od tehnike, već su pripremljeni kamioni, buldožeri i takozvani grajferi, koji po potrebi mogu da uđu u vodu i vade zaglavljeno granje – rekao je Miroslav Čučković, predsednik opštine Obrenovac.
Situacija u Obrenovcu iz još nekoliko razloga je drugačija nego što je to bilo 2014. godine. Od tada do danas očišćeno je 65 kilometara odvodnih kanala. Zbog toga su korita reka, u slučaju nepogode, spremna da prime mnogo više vode.
Kako je rekao Marko Blagojević, direktor Kancelarije za upravljanje javnim ulaganjima, u Obrenovcu je obnovljena sva infrastruktura koja je bila oštećena u poplavama. Reč je o nasipima i obaloutvrdama, naročito ka Savi.
– Posle četrdeset godina prvi put su očišćena korita Kolubare i Tamnave i uklonjeni svi nanosi. Obnovljena je obaloutvrda, a očišćeno je i korito Baričke reke. U ovom trenutku radi se na projektovanju potpuno nove infrastrukture, koja bi trebalo da obezbedi dodatnu zaštitu za Obrenovac. Jedan od njih je i projekat izgradnje dva akumulaciona jezera u Ubu i Koceljevi, kako bi se osigurao specifičan vodotok Kolubare. Ove akumulacije obuzdaće bujične vodotokove Kolubare u kišnom periodu i obezbediti dovoljno vode za navodnjavanje u sušnom – objašnjava Blagojević.
Za poslove otklanjanja posledica poplave na rekama koji su u poslednjih pet godina urađeni u Obrenovcu izdvojeno je više od dva miliona evra. U to se ne računa čišćenje odvodnih kanala, što je rađeno preko Evropske unije.
– Poplave 2014. godine pogodile su 119 opština i gradova. Od tada do danas u okviru lokalne infrastrukture, obuhvatajući i poplave 2016, 2017. i 2018, obnovljeno je 137 mostova, 42 vodovodna i kanalizaciona sistema, sanirano je 46 vodotoka i 42 klizišta. Kada je o obnovi lokalne infrastrukture reč, mi smo do sada od početka do kraja izveli 275 projekata. Ima još nekih poslova koji su u toku, među njima je uređenje 16 lokalnih vodotokova. „Srbijavode” su završile više od 500 projekata, čija je vrednost oko pet milijardi dinara – istakao je Blagojević.
U lokalnu infrastrukturu investirane su oko četiri milijarde dinara, a za projekte koji su u toku izdvojene su 1,4 milijarde dinara.
– Ovo su ulaganja u vodoprivredu koja Srbija ne pamti – napomenuo je Blagojević.

Kineska delegacija obišla Vojnu akademiju
Delegacija Univerziteta nacionalne odbrane NR Kine posetila je Univerzitet odbrane, objavljeno je na sajtu Vojne akademije. Delegaciju je predvodio rektor tog univerziteta general-potpukovnik Zeng He, a načelnik Vojne akademije general-major prof. dr Bojan Zrnić bio je domaćin susreta u ovoj obrazovnoj instituciji.
Gostima iz Kine predstavljeni su organizacija, delokrug rada, studijski programi i usavršavanja svih nivoa, te naučno-istraživački rad na Univerzitetu odbrane, kao i njegova saradnja sa  institucijama u zemlji i inostranstvu.
Kineska delegacija upoznata je i sa istorijatom, organizacijom, misijom i obrazovnim procesom na Vojnoj akademiji, kao i sa radom Instituta za strategijska istraživanja. Generali Zeng i Zrnić su izrazili zadovoljstvo zbog dobre saradnje dve armije u oblasti vojnog obrazovanja i istakli da ima prostora za njeno dalje unapređenje. Predstavnici kineskog univerziteta obišli su deo Vojne akademije.
Rektotra Univerziteta nacionalne odbrane NR Kine primio je i ministar odbrane Aleksandar Vulin koji je podsetio da je u proteklom periodu značajno unapređena vojnoekonomska i vojnotehnička, a ulažu se napori i ka unapređenju vojnomedicinske saradnje.
Kako je saopštilo Ministarstvo odbrane, značajna saradnja ostvaruje se i na polju vojnog obrazovanja, o čemu svedoči i činjenica o dosadašnjem školovanju pripadnika dve vojske  na različitim oblicima usavršavanja u univerzitetima odbrane u Pekingu i Beogradu.
    </div>
    <div id="vreme">
Nevreme sa obilnom kišom i gradom u Bačkoj
NOVI SAD  - Nevreme s gradom, jakim i olujnim vetrom i obilnom kišom zahvatilo  je kasno poslepodne delove Bačke.
Nevreme je donelo grad, obilnu kišu i jak vetar, a u mestu Drljan, između Bečeja i Bačke Topole, za manje od jedan sat palo je 30 litara kiše po metru kvadratnom.
Kako navodi „Vojvodina Meteo”, njive su mestimično zabelele od količine leda, a štetu je za sada nije moguće proceniti.
Oblačnost je u međuvremenu oslabila i donosi kišu i pljuskove uz ređu pojavu grmljavine na krajnjem severu i severozapadu Vojvodine.
Prema Vojvodini stiže novi sloj oblačnosti, koji će na jugu Vojvodine izazvati slabu i umerenu kišu, navodi Tanjug.
    </div>
    <div id="politika">
Izbori 19. maja referendum za opstanak srpskog naroda na KiM
KOSOVSKA MITROVICA - Pomoćnik direktora Kancelarije za Kosovo i Metohiju Petar Petković i kandidat Srpske liste za gradonačelnika Kosovske Mitrovice Goran Rakić izjavili su da predstojeći izbori za gradonačelnike četiri opštine na severu KiM predstavljaju referendum za i protiv opstanka i ostanka srpskog naroda na ovim prostorima.
„Ova pobeda je neophodna da bi dokazali da je odlučnost srpskog naroda da brani svoje dostojanstvo nesalomiva. Građani sa severa KiM su uvek bili spremni za samopožrtvovanje da bi odbranili svoje pravo na postojanje”, rekao je Rakić.
On je za TV Most, gde je gostovao zajedno sa Petkovićem, pozvao sve da izađu u nedelju na biračka mesta kako bi Albanci i njihovi sponzori još jednom čuli da ne mogu da nas umore i iznure stalnim napadima i provokacijama.
„Nema načina da ubijete volju srpskog naroda da se bori za svoje postojanje i svoja prava”, poručio je Rakić i pozvao sve da nedelja u kojoj su izbori bude „srpski sabor” za opstanak srpstva na KiM i da potvrdimo koliko smo čvrsti i snažni.
Prema njegovim rečima, izbori su još jedan referendum za ili protiv opstanka Srba na KiM.
Kako je naveo, za Prištinu je Srpska lista „trn u oku” i učiniće sve kako bi oslabila Srbe uz ocenu da bez naših organa vlasti koji će istinski raditi u interesu svog naroda „nama nema opstanka”.
„Naše četiri opštine na severu KiM su već neka vrsta zajednice srpskih opština i mi pokazujemo da i bez Prištine možemo da budemo efikasni i obavljamo svoje poslove”, naglasio je kandidat za gradonačelnika severne Kosovske Mitrovice.
Jedini način da izdržimo je da se ne delimo i da suspendujemo sve političke nesuglasice koje imamo, ocenio je Rakić i pozvao građane da izađu na izbore u što većem broju kako bi svima pokazali jedinstvo i želju da ostanemo i opstanemo na ovim prostorima, prenosi Tanjug.
Petković je istakao da je Srpska lista projekat od nacionalnog značaja za opstanak srpskog naroda na KiM te da je ta lista postala brana svemu onome što dolazi iz Prištine, a ima za cilj da se naš narod protera sa vekovnih prostora.
„Pobeda Srpske liste znači odgovor na eskalaciju svih pritisaka, agresivnosti i histerije koji dolaze iz Prištine koja je mislila da instalira ovde neke svoje marionete pa da pokušaju da i odavde proteraju srpski narod. To im neće poći za rukom”, poručio je Petković.
Kako je rekao, Srpska lista je pokazala kako se na pravi način brane interesi srpskog naroda na KiM, a čine je ljudi koji se istinski bore za svoj narod i „garant su da se očuva pupčana vrpca između srpskog naroda na KiM i države Srbije”.
Petković je naglasio i da je pobeda Srpske liste garant i da će se nastaviti svi oni projekti pokrenuti od strane predsednika Srbije Aleksandra Vučića, Vlade Srbije i direktora Kancelarije za KiM Marka Đurića i podsetio da je ovo godina najvećih investicija u južnu pokrajinu što je omogućeno omogućeno odgovornom politikom predsednika Vučića - punom državnom kasom i ekonomskim snaženjem Srbije.
On je rekao i da je drugo ime za Srpsku listu - jedinstvo srpskog naroda ističući da, dok te liste nije bilo, srpski politički korpus nije bio jedinstven što je odgovaralo Prištini.
„Dolaskom predsednika Vučića situacija se promenila i Srpska lista ima vise od 90 odsto podrške srpskog naroda na KiM i stoga je od presudne važnosti da na čelnim mestima budu ljudi iz Srpske liste jer će se oni boriti za interese svoga naroda”, podvukao je Petković i ukazao da Prištini ne odgovara jaka Srpska lista, jer u njoj neće naći marionete koja će raditi bilo šta na štetu svog naroda.

Kuburović sa Osovskim o Poglavlju 23 i reformama
Ministarka pravde Nela Kuburović razgovarala je sa izaslanikom za EU politike Ministarstva spoljnih poslova Nemačke Tomasom Osovskim o reformskim aktivnostima, koje su učinjene u okviru Poglavlja 23.
Kuburović i Osovski su se saglasili da se pred Srbiju na putu ka EU postavljaju veći zahtevi i standardi koje treba da ispuni, i očekuje se da uradi nešto više nego što su to trebalo da učine države koje su među poslednjima postale punopravne članice EU, saopštila je vladina Kancelarija za saradnju sa medijima.
Osovski je istakao da vidi Srbiju kao budući deo Evropske unije, ali da je to toga potrebno da sprovede još dosta reformi. On je dodao da Nemačka pruža podršku Srbiji u tom procesu, kao i da je Srbija vrlo važan partner nemačke države.
Kuburović je istakla da su učinjeni veliki reformski koraci kako u oblasti pravosuđa, tako i u oblasti borbe protiv korupcije i osnovnih prava.
Ona je rekla da je započet proces izmene Ustava u oblasti pravosuđa, čiji je cilj jačanje nezavisnosti sudstva i samostalnosti tužilaštva, kao i uvođenje novog načina izbora nosilaca pravosudnih profesija iz kojeg će u potpunosti biti izuzeta uloga Vlade i Narodne skupštine.
Govoreći o borbi protiv korupcije, ministarka pravde je podsetila da je od 1. marta prošle godine počela primena novih zakonskih rešenja, kojima su formirana posebna odeljenja za borbu protiv korupcije pri višim sudovima i tužilaštvima u okviru četiri regionalna centra.
Ona je istakla da su zahvaljujući novom sistemu sudovi za godinu dana doneli preko 500 osuđujući presuda, kao i da među osuđenim licima ima visoko rangiranih funkcionera.
Ona je dodala da narodni poslanici trenutno razmatraju Predlog zakona o sprečavanju korupcije, čijim će usvajanjem biti u potpunosti ispunjene dve GREKO preporuke, koji je u svom poslednjem izveštaju naveo da se Srbija više ne nalazi na listi globalno nezadovoljavajućih država, kada je borba protiv korupcije u pitanju, prenosi Tanjug.
Kada je reč o osnovnim pravima, Kuburović je ukazala da ove godine počinje primena i Zakona o besplatnoj pravnoj pomoći, koji je Srbija čekala duže od 10 godina.
Izaslanik Nemačke je ocenio da Srbija ima ključnu ulogu i da sprovodeći reforme u procesu evrointegracija treba da postane model i primer drugim državama u regionu.

Ambasada SAD u Prištini: Ratnim zločincima nije mesto u vladi
PRIŠTINA - Ambasada SAD u Prištini izrazila je zabrinutost zbog odluka prištinske vlade o zapošljavanju nekvalifikovanih kadrova na pozicijama u izvršnoj vlasti i zbog imenovanja na vodeće pozicije pojedinaca osuđenih za ratne zločine i onih koji su pravosnažno osuđeni za teške i kriminalne radnje.
Kako je prenela Gazeta Ekspres, ambasador Filip Kosnet je već ranije poručio da osuđenicima za ratne zločine nije mesto u kosovskoj vladi, te da pojedinci na visokim pozicijama treba da budu kvalifikovani za posao koji rade i da imaju adekvatno fakultetsko obrazovanje.
Nažalost, kosovski premijer Ramuš Haradinaj s tim u vezi ima suprotan stav, piše Ekspres.
„Imenovanje ovih nekvalifikovanih pojedinaca podriva javno poverenje koje Kosovo pokušava da izgradi, lišavajući zemlju mogućnosti da ima kompetentne, imenovane i kvalifikovane pojedince za obavljanje vladinih poslova i sramota su za žrtve zločina iz prošlosti”, navodi se, između ostalog, u saopštenju.
Iz Ambasade SAD upozoravaju da to sprečava napredak Kosova u izgradnji internacionalizma koji će ga, kako se navodi, „učiniti poželjnim partnerom za druge zemlje i ojačati poziciju protivnika koji tvrde da Kosovo nije posvećeno vladavini prava”.
Poručili su i da osobe koje su umešane u teške zločine treba zauvek da budu sklonjene sa značajnih pozicija.
Ambasada SAD je pozvala građane i kosovske lidere da razmisle o tome kakve osobe Priština želi da pokaže svetu.
„Pozivamo kosovske lidere da ozbiljno shvate ovo pitanje i da zaustave i preokrenu ovaj trend imenovanja pojedinaca, od kojih je neke ambasada već prozvala po imenu, čiji izbor izgleda vodi do kratkoročnih političkih ciljeva, a ne legitimne potrebe građana Kosova ili kredibiliteta države”, naglašeno je u reakciji, prenosi Tanjug.
Ekspres podseća da ovo nije prva reakcija Ambasade SAD na regrutovanje optuženih pojedinaca na visoke pozicije u prištinskoj vladi.
Ambasador Kosnet reagovao je na svom fesjbuk nalogu neposredno po objavljivanju informacije da je Sulejman Seljimi imenovan za savetnika premijera privremenih prištinskih institucija Ramuša Haradinaja.
„Osuđeni ratni zločinci nemaju mesta u kosovskoj vladi. Lideri svih stranaka moraju okončati podršku takvim pojedinaca. Takva podrška baca sumnju na posvećenost Kosova vladavini prava. Drago mi je da vidim grupe iz različitih zajednica koje govore jednim glasom o tom problemu”, napisao je ranije Kosnet.
Takođe, ambasador Kosnet je reagovao ranije i na imenovanje Nasera Šalje na mesto direktora kosovske Agencija za privatizaciju.

Izbori na severu – referendum za opstanak Srba na KiM
Kosovska Mitrovica – U četiri opštine na severu Kosova i Metohije – Kosovskoj Mitrovici, Zvečanu, Leposaviću i Zubinom Potoku u ponedeljak u ponoć počela je kampanja za vanredne izbore za gradonačelnika, koji će biti održani u nedelju 19. maja. Predizborna tišina počeće u petak, a u trci na biralištima nadmetaće se kandidati Srpske liste, kao i kandidati pokreta Samoopredeljenje (Albina Kurtija) i Demokratske partije Kosova (DPK Hašima Tačija). Pravo glasa, kako je saopštila Centralna izborna komisija (CIK), imaće oko 60. 000 građana, a glasanje će biti organizovano na 87 biračkih mesta.
U severnom delu Kosovske Mitrovice juče su osvanuli plakati Srpske liste i kandidata za severnu Kosovsku Mitrovicu Gorana Rakića, dok će se u Zvečanu kandidovati Vučina Janković, u Leposaviću Zoran Todić (koji su i u prethodnim mandatima bili na čelu opština), dok će u Zubinom Potoku kandidat biti Srđan Vulović umesto Stevana Vulovića koji je od 2013. bio na čelu ove opštine u Ibarskom Kolašinu.
Zoran Todić za „Politiku” kaže da je izlazak na birališta u nedelju „referendumsko pitanje na koje svaki Srbin treba da da odgovor”. „U nedelju će se odlučiti ne da li predstavnik Srpske liste treba da upravlja opštinama na severu Kosmeta već da li će opštine na severu ostati srpske. Očekujemo pobedu, koja nam je neophodna, kako bismo dokazali da je odlučnost srpskog naroda da brani svoje dostojanstvo nesalomiva. A to smo dokazali svih ovih 20 godina, kao i da smo spremni da branimo ono što nam pripada, jer sigurno je da nas u vremenu koje je pred nama čekaju brojni izazovi. I zato neka je nedelja koja je pred nama naš dan, u kojem branimo naše postojanje”, navodi Todić.
Neka to bude svesrpski sabor za opstanak na Kosovu i Metohiji, dodaje kandidat Srpske liste u Leposaviću. „Molimo sve sugrađane da tog dana izađemo svi, da ne budemo malodušni, jer u nedelju se borimo za sopstvenu sudbinu”, poručuje Todić naglašavajući da „mi želimo kompromis sa Albancima i svakako podržavamo politiku Beograda”, ali i bolje institucionalno rešenje za Srbe. To je, kako dodaje, jedino moguće izborom legitimnih predstavnika Srba.
Tehničku podršku u ovom izbornom procesu, kao i u prethodnim pružiće predstavnici misije OEBS-a. Do vanrednih izbora na severu KiM, koje je raspisao predsednik privremenih institucija u Prištini Hašim Tači, dolazi jer su 27. novembra u znak protesta zbog jednostrano uvedenih taksa na robu iz centralne Srbije i BiH, ali i zbog upada Rosu i brutalnog hapšenja Srba u severnom delu Mitrovice, četiri gradonačelnika iz redova Srpske liste podnela ostavke.

Šešelj: Doživotna za tvrdnje da se u Srebrenici dogodio genocid
Šef poslaničke grupe Srpske radikalne stranke (SRS) Vojislav Šešelj predlaže da se oni, koji tvrde da se u Srebrenici dogodio genocid, kazne doživotnom kaznom zatvora.
„Možemo se složiti i sa 20 godina zatvora za one koji javno iznesu tvrdnju da se u Srebrenici dogodio genocid”, rekao je Šešelj u Skupštini Srbije, gde je u toku rasprava o izmenama i dopunama Krivičnog zakonika.
Prema njegovim rečima, genocid ne može da izvrši pojedinac, makar se on zvao i Adolf Hitler, kao ni grupa ljudi, već država ili neka paradržava.
„Kad se kaže da je u Srebrenici bio genocid, optužuju se i srpska država i srpski narod. Ne optužuje se samo Republika Srpska nego i Srbija. Imamo pojavu da se za novac od strane obaveštajnih službi i nevladinih organizacija sasvim slobodno pronose glasine da je tamo bio genocid. To rade i neke novine, neki elektronski mediji i pojedinci nesmetano”, rekao je Šešelj, prenosi Tanjug.
On smatra da takve tvrdnje treba da se nađu pod udarom zakona i da imaju najtežu krivičnu sankciju.
„Znate šta znači kad nekome ostane optužba za genocid? Vidite koliko je bilo pokušaja da se negira genocid nad Jevrejima... Vidite koliko Hrvati negiraju genocid i nad Jevrejima i nad Srbima i nad Romima”, rekao je Šešelj.
Lider radikala je objasnio da predložio uvođenje novog krivičnog dela u formi amandmana.

Pre 21 godinu otet prvi Srbin na KiM Žarko Spasić
Na Kosovu i Metohiji je pre tačno 21 godinu kidnapovan prvi Srbin Žarko Spasić, čija sudbina i dalje nije rasvetljena, a direktor za Kancelariju za KiM Marko Đurić je u spomen sobi „Kosmetske žrtve” poručio da je naša obaveza da ne zaboravimo srpske žrtve na KiM još veća u vremenu kada albanski zločinci govore kako su oni žrtve umesto da budu iza rešetaka.
Nakon te otmice su usledila druga kidnapovanja, ubijanja i zatrašivanja Srba na KiM, a pravda je još ostala nedostižna, rekli su predstavnici Udruženja porodica kidnapovanih i ubijenih na KiM „Kosmetske žrtve” koje je obeležilo 21. godišnjicu od kada je kidnapovan Žarko Spasić sa rudnika uglja Belaćevac.
„Obaveza je da ne zaboravimo naše žrtve, ubijene na KiM, pošto zločinici svakog dana govore kako su oni žrtve i o žrtvama samo jedne strane, pokušavajući sebe da operu i prikažu našu državu kao zločinačku”, rekao je Đurić.
Đurić je istakao da je sramota da danas vodeći zločinci i komandanti logora terorističke UČK „drže lekcije i govore o bilo čijim zločinima na KiM, umesto da svoje dane provode iza rešetaka i u sudskim procesima, gde bi da je pravde i prava odavno bila dokazana njihova krivica”.
Kako je rekao, zna odlično porodica Spasić ko je pre 21 godinu oteo Žarka Spasića, rođenog brata Sime Spasića, i ko je komandovao logorom Likovac (Fatmir Ljimaj), gde je bio Žarko.
„Sramota je Prištine i dela međunarodne zajednice, što jedan od vodećih komandanata logora Likovac danas jeste jedan vodećih predstavnika Prištine u njihovim institucijama”, naglasio je Đurić, prenosi Tanjug.
Srbija poštuje, čuva spomen na sve naše žrtve, naglasio je Đurić.
„Nastavićemo da vodimo računa i o porodicama ubijenih i kidnapovanih na KiM i nastavićemo ljubavlju, a ne mržnjom, čuvamo uspomenu na one koji su stradali samo zato što su nosili srpsko ime i prezime i zato što su na KiM čuvali našu veru, jezik i kulturu”.
Poručio je da će država Srbija nastaviti da se bori i za one ljude Srbe na KiM koji i danas posle raznih strahota koje su doživeli od strane OVK žive u južnoj srpskoj pokrajini.
„Za njih ćemo nastaviti da se borimo na svakom koraku. Večna slava svim ubijenim, kidnapovanim nedužnim Srbima i svim drugima ljudima koji su stradali na KiM za vreme rata 1998. i 1999. godine”, naglasio je Đurić.
Ministar zdravlja Zlatibor Lončar je ispred Vlade Srbije rekao da je prošla 21 godina od te otmice i da se svi slažemo da nema istine ni pravde po pitanju srpskih žrtava na KiM.
„Očekivalo se da će neki drugi iz međunarodne zajednice odraditi taj posao i da će se doći do pravde, ali se to nije desilo”, rekao je Lončar.
Kazao je da je u prethodnom periodu jedan razlog bilo to što je Srbija bila slaba, kao i to što se nije radilo o njihovim rođacima, pa to nije bilo prioritet.
Zločinici moraju da imaju ime i prezime i budu procesuirani, poručio je Lončar.
Lončar je naglasio da jedino može da se dođe do pravde i istine ako Srbija bude jaka i jedinstvena.
Ministar je poručio da to ne sme više nikad da se ponovi i da pravda mora biti zadovoljena da moramo zbog budućih generacija da podvučemo crtu.
Predstavnica Udruženja „Kosmetske žrtve” Snežana Marković Zdravković je rekla da porodica Spasić ulazi u treću deceniju da ne zna gde je Žarko Spasić.
„Bilo je posle na stotine i na hiljade porodica zavijenih u crno i mora da se sazna sudbina njihovih najbližih”, poručila je ona.
Istakla je da je Žarko Spasić bio zatočenik logora Likovac pod komandom Fatmira Ljimaja.
Kako je rekla, ostalo im je još samo da veruju u Specijalni sud, ali kaže i da on u stvari ne postoji već samo neka specijalizovana veća koja rade po ustavu i zakonika tzv vlade Kosova.
„Kako da očekujemo od onih koji su zločine činili da dele pravdu, zar će sami sebi suditi”, zapitala je.
Predsednik Udruženja Simo Spasić je rekao da je, takođe, njegov brat od strica Veljko Spasić bio kidnapovan, nedugo nakon kidnapovanja Žarka.
Spasić je optužio „dosovski režim” za oslobađanje na slobodu albanskih zločinara i terorista iz srpskih zatvora i zapitao da još nije jasno zašto tadašnja vlast u Srbiji nije tražila razmenu zarobljenika i zašto nije htela da se oteti Srbi oslobode i vrate svojim porodicama.
„Imam dva zahteva, da Srbija izgradi spomenik svim žrtvama sa KiM od Košara do Horgoša, kao i da država zakonom reguliše prava porodica civilnih žrtava rata, kao svuda u regionu”, naveo je Spasić.
Dodao je da je, nažalost, siguran da „Ljimaj, Haradinaj, Tači niti Veselji neće dobiti nijedna dan robije za sve što su radili”.
Direktor rudnika Belećavac Srđan Kovačević je rekao da još nema istine niti pravde za otete rudare na KiM, kao i da su sve otmice počele 14. maja 1998. godine.
„Nedugo zatim su oteli još devet rudara oteli, Belećevac je bio jedan od stubova države na KiM, a cilj je bio da se uplaše Srbi i nakon toga su usledila i ubistva”, dodao je Kovačević.

Selaković: Nacionalno jedinstvo oko važnih pitanja
Prisustvo predsednika Aleksandar Vučića sednici redovnog godišnjeg zasedanja Svetog arhijerejskog sabora Srpske pravoslavne crkve veoma je važno i predstavlja ozbiljan korak ka onome na šta srpski patrijarh Irinej ukazuje - da se stvori jedna vrsta nacionalnog jedinstva i konsenzus oko pitanja od životne važnosti za državu i narod, izjavio je danas generalni sekretar predsednika Srbije Nikola Selaković.
On je za TV Pink rekao da je jedna od ključnih tačaka spajanja interesa države i crkve Kosovo i Metohija i da jučerašnji razgovor može samo više da doprinese ka stvaranju minimuma nacionalnog jedinstva oko nekih stvari oko kojih ne treba da postoji sporenje.
„Samim tim je ovakav događaj, kao što je prisustvo (predsedavajućeg Predsedništva BiH) Milorada Dodika i našeg predsednika redovnom zasedanju sabora veoma važno i nešto sto se nije mnogo puta u prošlosti dogodilo”, rekao je Selaković.
On je ukazao da predsednik Vučić ima jasan stav da crkva ima pravo na svoje viđenje i stavove.
Selaković je podsetio da je patrijarh rekao da se predsednik Vučić junački bori i ukazao i na ozbiljne neizvesnosti u toj junačkoj borbi, imajući u vidu da je kosovsko pitanje jedno od najkompleksnijih.
„Idealno rešenje postoji u našim glavama, ali je daleko od realnosti, predsednikova politika je da izvučemo maksimum u granicama naših mogućnosti. Razgovor juče nije bio nimalo lak, ali je bio otvoren”, rekao je Selaković.
On je dodao da je pored pitanja KiM bilo reč i o drugim projektima, od kojih je neke predsednik Vučić sam inicirao, između ostalog i da se završi Hram Svetog Save.
Selaković je naveo da će najveći deo mozaika u Hramu ove godine biti gotov.
„I pored toga što jučerašnji razgovor nije bio lak, važno je da je do njega došlo i da smo izašli ne kao dve, već kao jedna srpska strana. Uloga patrijarha je velika, i sve pohvale, jer je on imao mudrosti da uputi ovakav poziv dvojici predsednika i da lični doprinos koji deluje pomiriteljski i razumno za ceo naš narod bez obzira gde živi”, rekao je Selaković, prenosi Tanjug.
On je dodao da su dve stvari na KiM važne - narod i svetinje.
    </div>
    <div id="vesti">
Od Srbije zavisi brzina ulaska u EU
Dok su izbori za Evropski parlament sve bliži, a njihov ishod sve nepredvidiviji, čini se da bi ista ocena mogla da se primeni i na pregovore koje pod okriljem Evropske unije već nekoliko godina vode Beograd i Priština. O izazovima koji predstojeći period predstavlja za EU, o njihovim mogućim posledicama za prilike na Balkanu, kao i o statusu evropskih integracija ovog regiona za „Politiku”, govori Tomas Osovski, direktor za pitanja EU u Ministarstvu spoljnih poslova Nemačke, koji danas dolazi u Beograd.
Tokom susreta koji su krajem aprila sa liderima zemalja zapadnog Balkana upriličili nemačka kancelarka i francuski predsednik nije došlo do pomaka u pregovorima između Beograda i Prištine. Briselski portal „Politiko” je, analizirajući samit u Berlinu, ocenio da je on javnosti pokazao „evropsku nefunkcionalnu diplomatiju” i podeljenost „ne samo između Kosova i Srbije nego i između Pariza i Berlina”. Kako vi komentarišete ovakve ocene na konto efekata diplomatije Evropske unije?
Sastanak savezne kancelarke Merkel i predsednika Makrona sa predsednicima država i vlada iz regiona, kao i sa visokom predstavnicom EU Federikom Mogerini nije bio smišljen kao još jedan krug pregovora u dijalogu o normalizaciji odnosa Beograda i Prištine, već kao forum za razmenu mišljenja svih učesnika o pitanjima relevantnim za zapadni Balkan, među kojima su prioritetna bila pitanja regionalne stabilnosti i samim tim, naravno, pitanje normalizacije odnosa Srbije i Kosova. Stagnacija u dijalogu o normalizaciji odnosa nosi izvesne rizike. Stoga će se početkom jula u Parizu održati još jedan sastanak na kojem će se opet pokušati obnoviti briselski dijalog sa ciljem da se postigne sveobuhvatan, politički održiv i dugoročan sporazum koji će doprineti stabilnosti celog regiona. Nemačka i Francuska izričito podržavaju postojeći format za dijalog.
Suština uspešne diplomatije jeste da se održi komunikacija. Upravo se o tome radilo u Berlinu. Sastanak u Berlinu je potvrdio koliko je našim zemljama važan zapadni Balkan. Evropska diplomatija je zapravo interakcija zemalja članica i Službe za spoljnu politiku Evropske unije. Tu interakciju smo 29. aprila mogli videti na delu.
Izvestilac za zapadni Balkan u nemačkom parlamentu Peter Bajer upozorio je da će EU perspektive Beograda i Prištine biti stavljene ad akta ukoliko na sastanku u Berlinu ne pokažu ozbiljnu volju za napretkom u procesu normalizacije. Kako danas posle održanog berlinskog samita izgleda ta perspektiva?
Pozivate se na članak koji su zajedno objavili tri poslanika nemačkog Bundestaga, naime gospoda Bajer, Juratović i Saracin, koji su, uzgred budi rečeno, članovi tri različite stranke od kojih su dve u vladajućoj koaliciji, a jedna iz redova opozicije. Sva trojica su odlični poznavaoci prilika u regionu. Kad njih trojica zauzmu jedinstven stav, onda to ima svoju težinu. I dozvolite mi tu opasku: ovakve primere konstruktivnog nadstranačkog ophođenja bih želeo da vidim i u parlamentima zemalja zapadnog Balkana. Što se tiče citata, naveli ste skraćenu verziju. Ova tri parlamentarca perspektivu pristupanja Srbije i Kosova Evropskoj uniji nisu osporila u načelu, a kamoli tvrdila kako sve zavisi od ovog sastanka.
Nemačka se nadalje zalaže za evropsku perspektivu zemalja zapadnog Balkana koja je otvorena 2003. u Solunu i potvrđena 2018. u Sofiji. Srbija se već nalazi usred pregovaračkog procesa. Međutim, da li će se perspektiva pristupanja i ostvariti to zavisi od ispunjenja uslova, između ostalih, i od normalizacije odnosa Beograda i Prištine. Napredak u pregovaračkom procesu zahteva sprovođenje neophodnih reformi i njihovu održivu implementaciju. Automatizma tu nema. Dakle, brzina vođenja pregovora se određuje konkretnim napretkom u sprovođenju reformi. I dopustite da tu posebno naglasim jednu stvar: ti uslovi nisu veštački postavljene prepreke. Naprotiv. Reforme koje su vezane za to doprinose jačanju vladavine prava, transparentnosti, bezbednosti i investicionoj klimi, od čega u prvoj liniji koristi imaju građanke i građani vaše zemlje.
Gde je Srbija danas u pogledu ispunjenja reformi?
Trenutno sam zabrinut pre svega zbog reformi u oblasti vladavine prava u Srbiji. Tokom prethodnih meseci nismo primetili suštinski napredak. Zastao je rad na reformi pravosuđa o kojoj su se duže vreme vodili pregovori. Rasprave o nacrtima zakona i godišnjim izveštajima ombudsmana, Agencije za borbu protiv korupcije i poverenika za informacije od javnog značaja u skupštini se ne održavaju u dovoljnoj meri. Parlament samim tim nedovoljno vrši svoju kontrolnu funkciju. Što se tiče borbe protiv korupcije, Savet Evrope je upravo ovih dana iznova ustanovio da važne preporuke nisu implementirane. A i situacija u medijima je zabrinjavajuća: organizacija Reporteri bez granica i Fridom haus konstatuju kontinuirano pogoršanje situacije u oblasti štampanih medija. A što se tiče prilagođavanja spoljne politike Srbije stavovima Evropske unije, Evropska unija bi želela da Srbija bude posvećenija toj temi, iako nam je drago da Srbija učestvuje u stranim misijama Evropske unije. Druge zemlje u regionu su tu već daleko naprednije i pokazuju svoju privrženost strateškim spoljnopolitičkim odlukama Evropske unije. Sve su to aspekti o kojima će članice Evropske unije voditi računa kad u junu budu donele odluku o otvaranju daljih poglavlja.
Pitanje proširenja EU na region zapadnog Balkana dosad nije dobilo značajniji prostor tokom debata koje se vode u zemljama EU uoči izbora za Evropski parlament. Imajući u vidu manjak interesovanja javnog mnjenja za temu prijema novih članica, kao i nedostatak entuzijazma za ovo pitanje i u mejnstrim i u evrospkeptičnim partijama, utisak koji se nameće jeste da će proces evrointegracija za ovaj region biti dodatno usporen...
Postoji trenutno u Evropskoj uniji čitav niz tema koje brinu ljude, kao što su socijalna i ekonomsko-politička pitanja, pitanja raspodele, gorući ekološki problemi, celi kompleks pitanja oko izbeglica i migracija, uticaj globalizacije i novih tehnologija na naš svakodnevni život – da navedem samo nekoliko. Prema tome, za mene nije iznenađenje da se spoljnopolitička pitanja – iako se odnose na naše neposredno okruženje – ne nalaze u fokusu debate.
Međutim, bez obzira na to, mnogi poznavaoci prilika na Balkanu su zabrinuti zbog stanja demokratije i situacije oko vladavine prava. Među njima sam i ja. Nadam se da će Srbija započete reforme vrlo odlučno da privede kraju i da ih održivo implementira. Srbija drži sve konce u svojim rukama da pokaže da skepsa kritičara nije na mestu. Na samoj je vladi da sprovođenjem iskrenih i ambicioznih reformi dokaže svoju privrženost procesu pristupanja Srbije zajednici vrednosti Evropske unije.
Jedno mora da bude jasno, i to često čujem i od predstavnika Vlade Srbije: Srbija ove reforme ne sprovodi radi Evropske unije. Ne radi se o štikliranju nekog spiska sa zahtevima. Srbija ove reforme sprovodi radi sebe, kako bi životni standard svih građanki i građana ove zemlje bio bolji. U tome joj Evropska unija pomaže ne samo rečima već i delima, pružanjem konkretne pomoći: samo u periodu od 2014. do 2020. EU je Srbiji dala podršku u visini od preko 1,5 milijardi evra!
Kako EU planira da dodatno motiviše ovaj region da sprovede preko potrebne reforme, kada se čini da u ovom trenutku ne može da mu ponudi vremenski preciziranu evropsku perspektivu?
U pitanju je nesporazum. Postoji sasvim jasna vremenska dinamika za pristupanje Evropskoj uniji. Čim budu ispunjeni svi uslovi utvrđeni u 35 poglavlja pregovaračkog okvira, Srbija može, uz saglasnost svih članica Evropske unije, pristupiti Evropskoj uniji. Ta perspektiva koja je formulisana već 2003. godine u Solunu i potvrđena 2018. u Sofiji i nadalje važi.
Obrnuto, ta dinamika znači da konkretan datum pristupanja zavisi od Vlade Srbije, a ne od Evropske unije. Uz angažovano sprovođenje reformi, suštinski napredak, pre svega u poglavljima koja se odnose na vladavinu prava i održivu implementaciju tih reformi, taj proces pristupanja bi se mogao odvijati većom brzinom. Ali zaista samo ako su ti uslovi ispunjeni. Jer, s druge strane, nema dileme: ukoliko neko smatra da ima sve vreme za sprovođenje reformi, da ostvari samo neznatan napredak ili čak da uništi već postignuti napredak, onda mora biti svestan da snosi i odgovornost za sporiji i samim tim i duži proces pristupanja. Dakle, ne radi se o datumima, već o merljivom napretku. To su jedini faktori koji utiču na brzinu i uspešan završetak pristupnog procesa.
Sledeći sastanak Aleksandra Vučića i Hašima Tačija zakazan je u Parizu za početak jula, dakle posle izbora za Evropski parlament. U kojoj meri činjenica da će rukovodstvo EU biti uskoro promenjeno vezuje ruke sadašnjoj administraciji u Briselu da bude efikasan medijator u ovom procesu?
Bez obzira na održavanje izbora za Evropski parlament, Evropska komisija i Evropska služba za spoljne poslove nastavljaju sa radom kao i dosad. Niko ne bi trebalo kadrovsku promenu na samom vrhu Evropske unije da iskoristi kao izgovor za popuštanje u svom zalaganju za ostvarivanje zacrtanih ciljeva.
Kako komentarišete jačanje političkih opcija u EU koje sebe nazivaju suverenističkim, a njihovi kritičari ih nazivaju populističkim?
Evropska unija se nalazi pred velikim izazovima i mnogi ljudi su zabrinuti, bilo da se radi o migracijama, o ekonomskom razvoju u njihovim zemljama ili o situaciji u svetu koja na prvi pogled izgleda sve fragilnija i složenija. Populističke stranke za te strahove ljudi često nalaze naizgled jednostavne odgovore koji na drugi pogled nisu ostvarivi ili koji idu na štetu drugih. I vrlo često se ne radi o traganju za rešenjima, već o iskorišćavanju, jačanju ili izazivanju nesigurnosti i straha radi sticanja uticaja i moći.
Najnovije ankete polaze od toga da će populističke snage u novoformiranom Evropskom parlamentu imati veću poslaničku grupu nego dosad. No demokratska i proevropska većina nije ugrožena, rad parlamenta ove populističke snage neće ugroziti.
Nama je važno da građankama i građanima objasnimo prednosti Evropske unije i da im pojasnimo pozadinu teških odluka. Uostalom, to važi i ovde u Srbiji. I ovde moramo zajedno sa našim srpskim partnerima da istaknemo koliko Evropska unija čini za Srbiju. Evropska unija je daleko najvažniji trgovinski partner i bilateralni donator.
Da li vam je prijemčiv scenario da u sledećoj „evroupravi” ovakve partije imaju odlučujuću snagu i šta mislite kako bi se to odrazilo na politiku Brisela prema zapadnom Balkanu?
Uveren sam da će i u novoformiranom Evropskom parlamentu proevropske i demokratski orijentisane stranke imati ubedljivu većinu. Velika većina Evropljana i te kako je svesna prednosti Evropske unije. Ni jedna evropska zemlja, dakle ni Nemačka, nije dovoljno velika i ekonomski jaka da bi u današnjem svetu mogla sama uspešno da potvrdi svoje mesto.

Putin se nada obnovi rusko-američkih odnosa
SOČI - Predsednik Rusije Vladimir Putin izjavio je tokom razgovora sa američkim državnim sekretarom Majkom Pompeom u Sočiju da se nada da se razvijaju uslovi za obnovu rusko-američkih odnosa.
Putin je podsetio da je pre nekoliko dana razgovarao telefonom sa predsednikom SAD Donaldom Trampom i istakao da je stekao utisak da je Tramp posvećen obnovi rusko-američkih odnosa i kontakata, kao i zajedničkom rešavanju pitanja od obostranog interesa.
„Što se nas tiče, mi smo u više navrata rekli da bismo i mi voleli da u potpunosti obnovimo odnose. Nadam se da se uslovi koji su za to neophodni sada razvijaju”, rekao je Putin, prenosi Tanjug.
Ruski predsednik smatra da Moskva i Vašington mogu da održavaju dijalog o pitanju stabilnosti na energetskim tržištima.
„Znamo da SAD postaju i već su postale najveći proizvođač nafte. U tom smislu, imamo mnogo toga da razgovaramo u smislu stabilnosti na globalnim energetskim tržištima”, rekao je Putin.
Govoreći o izveštaju američkog specijalnog tužioca Roberta Malera o navodnom mešanju Rusije u predsedničke izbore u SAD 2016. godine, Putin je ocenio da je izveštaj objektivan i da je potvrdio da nije bilo dosluha između Rusije i aktuelne američke administracije.
„Uprkos egzotičnosti rada komisije Malera, moramo mu odati priznanje. On je, generalno, sproveo nepristrasnu istragu i potvrdio je da nema nikakvih tragova niti bilo kakvog dosluha između Rusije i sadašnje administracije”, rekao je Putin dodajući da je Rusija od početka odbacivale optužbe o mešanju u američke izbore kao krajnju besmislicu.
Sastanak Putina, Pompea i šefa ruske diplomatija održava se u letnjoj rezidenciji ruskog predsednika Bočarov Ručej u Sočiju.
U razgovoru učestvuju i savetnik Kremlja Juri Ušakov i direktor Spoljne obaveštajne službe Ruske Federacije Sergej Nariškin.
Portparol Kremlja Dmitrij Peskov ranije je rekao da bi sastanak mogao da traje od 30 minuta do tri sata.

Američki policajac ubio ženu posle prepirke
HJUSTON - Jedna žena ubijena je tokom prepirke sa policajcem u američkom gradu Bejtaun u Teksasu nakon što se, kako tvrdi policija, opirala hapšenju i uzela elektrošoker policajca.
Na društvenim medijima pojavio se snimak tog incidenta, na kojem se čuje kako žena više puta uzvikuje „trudna sam”, pre nego što policajac puca u nju, navodi Si-Bi-Es, pozivajući se na svoj ogranak KHOU-TV.
Policija je saopštila da je policajac patrolirao stambenim kompleksom, kada je prepoznao ženu koja tamo živi, a za kojom su ranije izdati nalozi za hapšenje.
Kada je policajac pokušao da uhapsi ženu (45) ona se opirala, rekao je policijski poručnik iz Bejtauna Stiv Doris, a prenosi En-Bi-Si njuz.
On je dodao da je policajac bio primoran da upotrebi elektrošoker na ženi, ali ga je ona zgrabila i upotrebila na policajcu.
Doris je rekao da su njene akcije primorale policajca da izvuče službeno oružje i ispali više hitaca na osumnjičenu od kojih ju je, kako je naveo, bar jedan pogodio, prenosi Tanjug.
Policajac je pokušao da pomogne ženi, ali je ona proglašena mrtvom na licu mesta, tvrdi Doris.

Opoziciji sprečen ulazak u parlament Venecuele
KARAKAS - Bezbednosne snage Venecuele sprečile su opozicione poslanike da prisustvuju sednici parlamenta, nedelju dana nakon što je najviši sud u zemlji poslanicima ukinuo imunitet.
Pripadnici obaveštajne službe i policije blokirali su ulaz u parlament, noseći duge cevi i tvrdeći da traže bombu unutar zgrade parlament, prenosi Rojters.
„Sve ovo je predstava da parlament ne funkcioniše. Ovo je diktatura koja juri disidente i borimo se za političku promenu”, rekao je poslanik Huan Pablo Guanipa.
Ministarstvo informacija Venecuele za sada nije komentarisalo situaciju.
Na današnjoj sednici trebalo je da se razmatra odluka Ustavnog skuda o ukidanju poslaničkog parlamenta opozicionarima i hapšenje Edgara Zambrana, potpredsednika parlamenta i kritičara predsednika Venecuele Nikolasa Madura.
Opozicioni poslanih Horhe Milan rekao je novinarima da su dojave o bombama u zgradi parlamenta lažne, prenosi Tanjug.

Pompeo: Mešanje Rusije u nove izbore u SAD je neprihvatljivo
SOČI - Američki državni sekretar Majk Pompeo saopštio je da je upozorio ruskog ministra spoljnih poslova Sergeja Lavrova na eventualno mešanje Rusije u naredne predsedničke izbore u SAD.
Pompeo je izjavio na konferenciji za novinare nakon tročasovnih razgovora sa ruskim ministrom u Sočiju da je „mešanje u američke izbore neprihvatljivo” i da bi eventualno uključivanje Rusije tokom 2020. godine u ovo pitanje odnose dve države moglo još više da pogorša , prenosi AP.
Američki državni sekretar je takođe rekao da SAD žele da izbegnu rat sa Iranom, jer tenzije između dve zemlje rastu.
On je naglasio: „Suštinski mi ne tražimo rat s Iranom''.
Pompeo je dodao i da je tokom sastanka s ruskim ministrom spoljnih poslova pozvao Rusiju da prekine svoju podršku predsedniku Venecuele Nikolasu Maduru, prenosi Tanjug.
Politička situacija u Venecueli je sve veći problem u odnosima između Vašingtona i Moskve, pošto Sjedinjene Države priznaju lidera opozicije Huana Gvaida kao privremenog predsednika umesto izabranog Madura.
Pompeo je takođe preneo Lavrovu da se nada da će SAD i Rusija popraviti svoje odnose i pronaći oblasti međusobne saradnje i da je njegov dolazak u Soči deo napora američkog predsednika Donalda Trampa koji je „posvećen poboljšanju ovih odnosa „.
On je dodao da je razumljivo da svaka država želi da zaštiti svoje interese, ali da „postoje oblasti za obostrano korisnu saradnju, uključujući i borbu protiv terorizma”.
Pompeo je rekao „da bi poboljšanje odnosa koji su narušeni ruskim pripajanjem Krima 2014. godine, indicijama o mešanju u američke izbore 2016. i sankcijama koje su SAD uvele protiv Rusije, bilo dobro ne samo za naše dve zemlje već i za ceo svet”.
Očekuje se da će se američki državni sekretar sastati sa ruskim predsednikom Vladimirom Putinom odmah nakon razgovora sa ministrom Lavrovom.
Portparol ruskog predsednika Dmitrij Peskov izjavio je novinarima da je planirano da se na tom sastanku razmotre pitanja u vezi kontrole naoružanja, Irana, Sirije, krize u Venecueli i nuklearnog programa Severne Koreje, navodi agencija.
Američki ministar je takođe rekao da njegova zemlja ne želi rat sa Iranom.
Rusija je za normalizaciju odnosa sa Amerikom
SOČI - Ruski ministar spoljnih poslova Sergej Lavrov i američki državni sekretar Majk Pompeo razgovarali su u Sočiju o bilateralnim odnosima, Venecueli, Siriji, Ukrajini, Korejskom poluostrvu i iranskom nuklearnom sporazumu.
Lavrov je na zajedničkoj konferenciji za novinare izrazio nadu da su glasine da su SAD poslale 120 hiljada vojnika na Bliski istok neosnovane, s obzirom na to da je u regionu već ima dosta različitih konflikata, prenosi Tas s.
On je dodao da će Rusija, Kina i evropske zemlje koje učestvuju u zajedničkom sveobuhvatnom akcionom planu o iranskom nuklearnom programu održavati kontakte sa SAD kako bi situacija bila rešena.
„Rusija veruje da je moguće postići sporazum sa SAD o produžetku Novog dogovora o smanjenju strateškog naoružanja”, naglasio je Lavrov.
Mi polazimo od pretpostavke da možemo da dođemo do sporazuma u okviru bilateralne savetodavne komisija, istakao je Lavrov.
Lavrov je rekao da pretnje koje stižu od američke administracije i opozicionog lidera u Venecueli Huana Gvaida vladi venecuelanskog predsednika Nikolasa Madura su u suprotnosti sa vrednostima demokratije, prenosi Tas s.
Rusija, dodao je šef ruske diplomatije, podržava dijalog i smatra da Venecuela sama treba da reši sva svoja sporna pitanja bez ultimatuma i preduslova pošto „demokratija ne bi trebalo da bude uspostavljena silom”.
On je istakao da je Moskva zainteresovana za normalizaciju odnosa sa Vašingtonom na osnovu međusobnog poštovanja. „Uvereni smo da je to moguće i realno ukoliko je dijalog zasnovan na međusobnom poštovanju i uvažavanju interesa”, rekao je Lavrov, prenosi Tanjug.
Rusija bi prihvatila poziv za sastanak Trampa i Putina
SOČI - Moskva će, ako dobije zvaničnu ponudu Vašingtona o organizovanju sastanka između predsednika Rusije i SAD, Vladimira Putina i Donalda Trampa tokom samita G20 u Osaki, pozitivno na nju odgovoriti, poručio je danas šef ruske diplomatije Sergej Lavrov.
„Mi smo, prirodno, čuli Trampove izjave da očekuje da se sastane sa predsednikom Putinom, u okviru učešća (dvojice predsednika) na samitu G20 u Osaki. Ako dobijemo takav predlog, odgovorićemo pozitivno, naravno”, rekao je Lavrov.
Lavrov je, na zajedničkoj konferenciji za novinare sa američkim državnim sekretarom Majkom Pompeom, rekao da je susret dvojice predsednika bila i jedna od tema njihovog razgovora u Sočiju, prenosi TASS.
Pomeo je ranije danas, u razgovoru sa Lavrovom, rekao da je Tramp posvećen poboljšanju odnosa sa Rusijom.
Pompeo je naveo da dve zemlje ne moraju da se saglase oko svega, ali da postoji prostor za saradnju, pogotovo u oblasti antiterorizma i borbe protiv širenja nuklearnog oružja, prenosi Tanjug.
Samit G20 biće održan 28. i 29. juna u Osaki.

Tramp o trgovinskom ratu sa Kinom: Mi uvek pobeđujemo
VAŠINGTON - Predsednik SAD Donald Tramp opisao je eskalaciju trgovinskog rata između SAD i Kine kao „malu svađu” među prijateljima.
Tramp je rekao da se Kina na nefer način ophodila prema Americi „mnogo, mnogo decenija” i ocenio da će sve ispasti ; „jako dobro” zato što je Amerika u „vrlo snažnom položaju”.
„Mi uvek pobeđujemo”, rekao je Tramp novinarima ispred Bele kuće kada je upitan ko pobeđuje u tom sporu.
Trgovinski pregovori između dve zemlje prekinuti su bez dogovora, a američki zvaničnici naveli da će moguće podići carine na kinesku dodatnu kinesku robu u vrednosti od 300 milijardi dolara, nastavljajući spiralu uvođenja uzajamnih carinskih mera.
Peking je danas saopštio da će se „boriti do kraja” u trgovinskom ratu koji se zaoštrava i koji podstiče strahovanja da bi mogao da naškodi globalnom privrednom rastu.
Tramp je rekao da su dve strane bile blizu sporazuma ali da je Kina to „pokvarila”, prenosi Beta.
Kina je juče objavila da podiže carine na američku robu vrednu 60 milijardi dolara, kao odgovor na iznenadnu odluku SAD da povećaju takse na uvoz kineske robe u vrednosti od 200 milijardi dolara, i to uoči početka nove runde trgovinskih pregovora dve strane.
Kao reakcija na tu kinesku najavu kancelarija američkog trgovinskog predstavnika je izdala spisak novih kineskih proizvoda na koje planira da uvede carine.
Globalna tržišta danas su se malo stabilizovala ali se nisu potpuno oporavila od velikog pada koji je počeo kada je eskalirao trgovinski rat između dve svetske sile.

Iran: Ekstremni pojedinci u vladi SAD sprovode opasnu politiku
NjU DELHI- Iranski ministar spoljnih poslova izjavio je da „ekstremni pojedinci” u američkoj vladi sprovode opasnu politiku, usred „rata rečima” koji Teheran duže vremena vodi s Vašingtonom zbog američkih sankcija.
Ministar Mohamad Džavad Zarif dao je ovu izjavu tokom boravka u Nju Delhiju gde je razgovarao s indijskim ministarkom spoljnih poslova Sušmom Svaradž, nakon što je Indija ovog meseca obustavila kupovinu iranske nafte zbog obnovljenih američkih sankcija, prenosi Rojters.
Napetosti u ovom regionu su ponovo porasle nakon što je Saudijska Arabija saopštila danas da su naoružane bespilotne letelice pogodile dve crpne naftne stanice za Istočno-zapadni naftovod, što je nazvano „kukavičkim terorističkim činom” samo dva dana nakon što su saudijski naftni tankeri pretrpeli „sabotažne napade „ u vodama Ujedinjenih Arapskih Emirata.
Jedan zvaničnik SAD, blizak američkoj obaveštajnoj službi izjavio je da je Iran glavni osumnjičeni za ovu sabotažu, iako Vašington nema opipljive dokaze za svoje tvrdnje, navodi agencija.
Iran je odbacio takve tvrdnje, a ministar Zarif je rekao da je to pitanje razmatrano i u razgovorima s indijskim liderima.
„Na ovom sastanku bilo je govora o zabrinutosti oko akcija i sumnjive sabotaže i saopštili smo da smo već ranije predvideli mogućnost takve akcije za izazivanje napetosti u regionu , naglasio je Zarif za medije.
Iranski ministar je saopštio da je razgovarao o regionalnoj situaciji sa svojom indijskom koleginicom, prenosi Tanjug.
„Na današnjem sastanku razgovarali smo o regionalnim pitanjima i opasnostima politike, koju ekstremistički pojedinci u američkoj vladi i regionu pokušavaju da nametnu regionu”, rekao je Zarif.
Zarifova poseta Nju Delhiju je deo konsultacija Irana sa zemljama u regionu, Rusijom, Kinom, Turkmenistanom i Irakom u poslednjih nekoliko dana.
Američke sankcije su više nego prepolovile iranski izvoz nafte na jedan milion barela dnevno ili manje, sa 2,8 miliona barela nafte koliko je to iznosilo prošle godine.
Izvoz bi mogao da padne na samo 500.000 barela u maju, rekao je iranski zvaničnik Rojtersu ovog meseca.
Međutim, Iran insistira na izvozu najmanje 1,5 miliona barela dnevno, kao uslov za ostanak u međunarodnom nuklearnom sporazumu, kažu izvori dobro upoznati sa pregovorima Irana i EU, navodi agencija.
Vašington želi da blokira iranski izvoz nafte nakon što se američki predsednik Donald Tramp povukao iz sporazuma šest svetskih sila sa Iranom iz 2015. kako bi se obustavio nuklearni program Teherana.
Indija, koja je bila glavni iranski kupac nafte nakon Kine, obustavila je uvoz iranske nafte od ovog meseca, nakon što je Vašington povukao oslobađanje od sankcija za osam zemalja, uključujući i Indiju.

Poljska usvaja strože zakone za seksualno zlostavljanje
VARŠAVA - Poljski premijer je danas obećao strože kazne za one koji seksualno zlostavljaju maloletnike nakon što je novi dokumentarni film pokrenuo vladu ove zemlje da se uhvati u koštac sa problemom zlostavljanja koje čine sveštenici. Premijer Mateuš Moravijecki i ministar pravde Zbignjev Zjobro održali su konferenciju za novinare u Varšavi kako bi najavili da je vlada pripremila zakone koji će strože kažnjavati zlostavljanje maloletnika, prenosi AP.
Prema novom zakonu, koji još mora da potvrdi poljski parlament, maksimalna kazna za takvo delo će se povećati sa 25 na 30 godina.
„Svaki degenerisan, odvratan, okrutan, zverski zločin, a posebno pedofilija, biće još više stigmatizovana nego što je to sada slučaj”, rekao je Moravijecki novinarima.
„Ne reci nikome” je naziv dokumentarnog filma koji je od subote do ponedeljka popodne imao više od 8,1 miliona pregleda na „Jutjubu” i koji prikazuje kako su sveštenici zlostavljači uništili živote svojih žrtava, a da pri tome nisu snosili nikakve posledice, prenosi Tanjug.
Film koji je šokirao Poljsku, katoličku zemlju u kojoj je crkva jedan od ključnih „političkih igrača”, između ostalog iznosi mučna svedočenja muškaraca i žena o zlostavljanjima i silovanjima kada su bili deca i tinejdžeri od strane sveštenika i traumama koje su uništile njihova detinjstva.
Jedna od žrtava potvrđuje da je pokušala samoubistvo, a 39-godišnja žena koja je bila zlostavljana kada je imala sedam godina svedoči da i danas ima košmare zbog ovog događaja i suočava se sa svojim zlostavljačem koji je sada stariji muškarac i koji, dok ga snima skrivena kamera, priznaje da je počinio nedelo.
Šok zbog navoda o zlostavljanju i prikrivanju takvih dela izazov je za poljsku desničarsku vladu koja je bliska rimokatoličkoj crkvi. Nedavno je lider vladajuće stranke Pravo i pravda Jaroslav Kačinjski govorio o „napadu” na crkvu zbog nekih ranijih pokušaja da se crkva više „ne sakriva pod velom” tajnosti i nekažnjivosti, navodi agencija.
Zbog nekih drugih delova filma, i crkvene vlasti su se oglasile i danas pokrile spomenik koji prikazuje pokojnog papu Jovana Pavla II i sveštenika koji je prema dokumentarcu navodno počinio zlostavljanje.
Statua u Ličenu, gradu u centralnoj Poljskoj, prikazuje sveštenika Eugenijusa Makulskog na kolenima koji drži model crkve koju je sagradio, pokazujući je Jovanu Pavlu II.
Nakon objavljivanja filma, iz njegove župe je saopšteno da je Makulski oslobođen od obavljanja bilo kakvih pastoralnih aktivnosti i da su u Vatikan poslati dokazi o nedelima.
„Patnja žrtava pedofilije koju su počinili ljudi u Crkvi ispunjava nas dubokim bolom. Ništa im ne može nadoknaditi za ono što su doživeli”, navodi se u saopštenju, prenosi agencija.

Nemačkoj hitno treba više od milion radnika
BERLIN - U prvom kvartalu ove godine u Nemačkoj je bilo nepopunjeno 1,38 miliona radnih mesta, što je skoro 200.000 više nego u istom periodu lane, saopštila je danas Savezna agencija za zapošljavanje, navodeći da je najveća potražnja i dalje za kvalifikovanim radnicima srednjoškolskog obrazovanja.
„Tržište rada je i dalje neosetljivo na opasnosti koje proizlaze iz naznaka da bi državni rast mogao da oslabi. Broj nepopunjenih radnih mesta je početkom godine opao, ali to je povezano sa sezonskim kretanjima. U poređenju s prošlom godinom zabeležen je porast potražnje za radnicima”, rekao je Aleksander Kubis iz Instituta za istraživanje tržišta rada, koji sarađuje sa Agencijom za zapošljavanje.
Prema najnovijim podacima, na 170 nezaposlenih dolazi 100 nepopunjenih radnih mesta, prenosi Indeks.hr.
Najveća potražnja je u sektoru uslužnih delatnosti, iza kojih slede građevinarstvo i zdravstvo.
Najveća je potražnja za radnicima sa srednjom stručnom spremom, ali i dalje vlada velika potražnja za inženjerima u sektoru hemije, mašinstva i građevinarstva.
Istovremeno je, međutim, porasla i potražnja za radnicima bez kvalifikacije, prenosi Tanjug.

Tramp ipak pozvao Orbana
Mađarskom premijeru Viktoru Orbanu trebalo je gotovo dve i po godine da stigne do Bele kuće otkako se u nju uselio Donald Tramp, iako je bio jedini evropski lider koji je 2016. godine podržao njegovu predsedničku kandidaturu. Ali Orbanu, koji je već devet godina neprekidno na vlasti u Mađarskoj – to nije nimalo smetalo. Trampov bivši savetnik za nacionalnu bezbednost Stiv Benon ga je smatrao najperspektivnijim evropskim liderom, a po dolasku u Evropu i otpočinjanju rada na promociji desničarskih stranaka kao model je postavio upravo Orbana.
Sudeći prema nekim izjavama iz Orbanovog tima, gotovo 18 meseci se radilo na pripremi njegove posete Vašingtonu i ona je „pala” u pravi čas – u samom finalu predizborne kampanje za Evropski parlament, što će verovatno doneti novi odnos snaga u evropskim institucijama i sam tim uticati na evropski spoljnopolitički pravac.
Poseta mađarskog premijera usledila je uprkos pozivima američkoj administraciji da otkaže posetu jer je u pitanju lider blizak Rusiji, „diktator” koji u svojoj zemlji podriva vladavinu demokratije i u sukobu je sa preovlađujućim političkim pravcem u Briselu.
Uoči Orbanove posete Vašingtonu državni sekretar Majk Pompeo je izrazio zabrinutost zbog uticaja koji Rusija i Kina imaju u Mađarskoj i drugim državama centralne Evrope. Grupa senatora iz obe stranke pisala je Trampu u petak upozoravajući ga da je demokratija u Mađarskoj na silaznoj putanji i da su veoma zabrinuti zbog bliskih odnosa između Mađarske, koja je članica NATO-a, i Rusije. Oni su stoga pozvali Trampa da otkaže ovaj susret u Beloj kući.
Neki američki mediji tvrde da ova poseta odražava Trampove političke sklonosti prema liderima „čvrste ruke” i da Orban, poput Trampovog „Amerika prvo”, ima slogan „Mađarska prvo”. Drugi smatraju da je situacija mnogo kompleksnija. Visoki zvaničnik američke administracije je prošle nedelje rekao novinarima da je Orbanova poseta deo Trampove strategije jačanja prisutnosti u centralnoj i istočnoj Evropi. Očekuje se da će Orbanu biti ponuđeno da kupi američko naoružanje i da veći prioritet američkim interesima u svojoj spoljnoj politici. Trampova administracija je prošle nedelje zvanično saopštila da će dvojica državnika razgovarati o trgovini, energetici i nacionalnoj bezbednosti.
„Predstojeći razgovori mađarskog premijera u SAD označiće kraj desetogodišnjeg perioda diplomatske izolacije Mađarske na visokom nivou”, napisala je u nedelju bivša američka ambasadorka u Mađarskoj Ejpril Foli u autorskom tekstu u „Vašington tajmsu”. Ona je naglasila da je susret Trampa i Orbana značajan radi održavanja odnosa sa američkim saveznicima i da bi to trebalo da bude cilj spoljne politike SAD. Foli je navela da će saradnja u oblasti odbrane biti okosnica bilateralnih odnosa i da je „mudra diplomatija da se SAD fokusiraju na proširenje te saradnje”.
Orban je u Vašingtonu dugo bio „na ledu”. Džordž Buš je izbegao da ga primi, a Barak Obama je to odbio. Zvaničnoj Budimpešti je iz Vašingtona zamerano što je zatvorila mađarske opozicione medije, poništila nezavisnost sudstva, zatvorila Univerzitet Džordža Sorosa i svoju granicu za migrante. Na taj spisak je dodato i to što nije diverzifikovala svoje energetske resurse i što je oslonjena na energente iz Rusije.

Snažan zemljotres pogodio Papuu Novu Gvineju
PORT MORSBI – Snažan zemljotres jačine 7,5 stepeni po Rihterovoj skali pogodio je danas Papuu Novu Gvineju, saopštio je američki Geološki zavod, javlja AP.
Pacifički centar za upozorenje na cunami izdao je upozorenje na osnovu preliminarnih parametara zemljotresa, da bi opasni cunami mogao da pogodi obalu lociranu na oko 1.000 kilometara od epicentra zemljotresa, preneo je TAS S.
AP navodi da je epicentar zemljotresa bio 45 kilometara severoistočno od Kokopoa na relativno maloj dubini od 10 kilometara, prenosi Tanjug.
Papua Nova Gvineja se nalazi na seizmički aktivnom „vatrenom prstenu” koji okružuje Tihi okean.

Sud EU zahteva da poslodavci mere prekovremene radne sate
BERLIN – Sud Evropske unije odlučio je da zemlje članice moraju da nateraju poslodavce da uspostave sistem kojim bi se merilo vreme provedeno na poslu za svakog radnika, čime bi se ispoštovali zakoni o radnim odnosima.
Odluka Evropskog suda pravde proizilazi iz slučaja u kojem je španski sindikat Komisiones obreras tražio da španska filijala nemačke Dojče banke bude obavezna da uspostavi takav sistem.
Banka je tvrdila da španski zakon u praksi nema precizan zahtev da se prekovremeni sati beleže svakog meseca.
Španski sud koji je uputio pitanja sudijama EU naveo je da 53,7 odsto prekovremenih sati u Španiji nije zabeleženo i ustvrdio da postojeći zakon u zemlji ne obezbeđuje efikasno poštovanje pravila EU o radnom vremenu ili zdravlju i bezbednosti radnika.
Evropski sud pravde je presudio da države EU moraju da zahtevaju od poslodavaca da uspostave objektivan, pouzdan i pristupačan sistem koji će omogućiti merenje trajanja svakog radnog dana svakog radnika, preneo je Tanjug.
Utvrđeno je da je bez takvog sistema nemoguće odrediti „objektivno i pouzdano” broj sati i količinu prekovremenog rada i da je zaposlenima „previše teško, ako ne i nemoguće u praksi” da ostvare svoja prava.
Nije odmah bilo jasno šta će u praksi značiti presuda. Zemlje EU će morati da razviju sopstvene specifične mehanizme za sprovođenje odluke, saopštio je sud, uzimajući u obzir kao neophodne „posebne karakteristike svakog sektora” i druge faktore kao što je veličina preduzeća.
Direktiva EU o radnom vremenu, između ostalog, propisuje da prosečno radno vreme za sedmodnevni period ne sme da bude duže od 48 sati, uključujući prekovremeni rad, kao i da radnik ima pravo na najmanje 11 uzastopnih sati odmora u svakom 24-satnom periodu.
Odluku Evropskog suda pravde kritikovala je Konfederacija nemačkih udruženja poslodavaca, glavna nemačka grupa poslodavaca.
Oni su poručili da odluka ne sme da ugrozi zaposlene koji rade fleksibilno i ukazali su na to da bi zaposleni mogli biti obavezni da evidentiraju svoj rad.

Huavej spreman da potpiše sporazume o nešpijuniranju
LONDON – Huavej je voljan da potpiše sporazume o nešpijuniranju sa vladama, uključujući i Britaniju, izjavio je danas predsednik te kineske telekomunikacione kompanije Liang Hua, dok SAD pritiskaju evropske zemlje da izbegnu tu kompaniju zbog zabrinutosti vezanih za špijuniranje, preneo je Tanjug.
Vašington je poručio saveznicima da ne koriste Huavej tehnologiju za izgradnju nove 5G telekomunikacione mreže zbog zabrinutosti da bi ona mogla da bude sredstvo za kinesko špijuniranje, optužba koju kompanija negira.
„Mi smo voljni da potpišemo sporazume o nešpijuniranju sa vladama, uključujući i britansku vladu, da se posvetimo tome da naša oprema bude u skladu sa standardom nešpijuniranja, bez sporednih vrata”, rekao je Liang na konferenciji u Londonu.

Mej odlazi pre Bregzita, duga lista mogućih naslednika
London - Britanska premijerka Tereza Mej izjavila je da će podneti ostavku pre naredne faze pregovora o Bregzitu, a iako nije objavila datum kada će otići sa funkcije, viši članovi Konzervativne partije se utrkuju ko će je zameniti.
Među konzervativcima koji žele da zamene britansku premijerku je troje bivših ministara u njenoj vladi - Ester Mekvi (51), bivša minstarka rada, bivša ministarka unutrašnjih poslova Amber Rud (55) i bivši ministar spoljnih poslova Boris Džonson (54), prenosi Rojters.

Tereza Mej (Foto Beta/AP)
Također, nekoliko aktuelnih minstara želelo bi da zameni Terezu Mej - ministar spoljnih poslova Džeremi Hant (52), bivši minstar za Bregzit Dominik Rab (45) i ministar zdravlja Met Henkok (40)
Kao kandidati pominju se i zagovornici Bregzita Andrea Lidsom (56) i Majkl Gouv (51), bivši diplomata Rori Stjuart (46), poznat po tome što je prepešačio 6.000 kilometara širom Irana, Avganistana, Pakistana, Indije i Nepala, i bivši bankar Sadžid Džavid (49) i Grejam Brejdi (51) predsednk Odbora poslanika iz redova konzervativaca, prenosi Tanjug.

Amerika upozorava na moguće ekstremističke napade u Izraelu
JERUSALIM – Ambasada SAD u Izraelu objavila je bezbednosno upozorenje za sve američke građane, apelujući da budu oprezni i izbegavaju da putuju u područja koja su bila na udaru raketiranja iz pojasa Gaze u nedavnoj eskalaciji nasilja između Hamasa i izraelske vojske.
Upozorenje je objavljeno sinoć, pred godišnjicu otvaranja ambasade SAD u Jerusalimu koja se poklapa sa nadmetanjem za pesmu Evrovizije.
„Terorističke grupe mogu da izaberu godišnjicu koja se poklapa sa takmičenjem za pesmu Evrovizije (14-18. maja) u Tel Avivu i Danom Nakba (15. maja) da izvedu nasilne proteste ili napad”, navedeno je u saopštenju objavljenom na zvaničnom sajtu ambasade, prenosi Beta.
U Izraelu je 12. maja zvanično otvorena nedelja Evrovizije u Tel Avivu i hiljade policajaca, zaposlenih u hitnoj pomoći, između ostalih, razmešteno je u Evrovizijskom selu, jer se očekuje da 300.000 ljudi poseti grad tim povodom.
Palestinske frakcije u Gazi mobilišu ljude za marš ka granici Izraela 15. maja, kada Palestinci obeležavaju Nakbu (katastrofu), kako nazivaju stvaranje Izraela 1948. godine. U ratu koji je potom izbio stotine hiljada ih je pobeglo ili je isterano iz svojih domova na današnjoj izraelskoj teritoriji.
„Bezbednosni incidenti mogu se dogoditi daleko van Gaze u svako doba, kao što se pokazalo od 3. do 5. maja raketnim napadima na jug Izraela, uključujući gradove Ašdod, Aškelon i Ber Ševu i 14. i 25. marta raketnim napadima na centralni Izrael”, navedeno je u upozorenju američke ambasade.
U sukobima pretprošlog vikenda Palestinci su ispalili preko 700 raketa i minobacačkih projektila na Izrael, ubivši četvoricu civila.
To su prve izraelske žrtve od rata između izraelske vojske i Hamasa 2014. godine koji je trajao 50 dana.
Izraelska vojska je odgovorila udarima iz vazduha i sa kopna ubivši 25 Palestinaca, među njima deset ekstremista, dve trudnice i bebu.
Ispaljivanje izolovanih raketa 14. i 25. marta palestinske ekstremističke organizacije su pripisale pogrešnom rukovanju prilikom održavanja.
„Pošto se bezbednosni incidenti, uključujući raketnu vatru, često događaju bez upozorenja, građani SAD se snažno pridržavaju da ostanu budni i preduzmu odgovarajuće korake da povećaju svesnost o bezbednosti”, navodi se u saopštenju i dodaje da se na raketiranje i ispaljivanje minobacačkih raketa aktiviraju sirene i da su takva upozorenja realna.
Tokom prošlogodišnjeg protesta povodom Dana Nakba, nakon otvaranja ambasade SAD u Jerusalimu, poginulo je više od 60 Palestinaca od izraelske vatre.
Izrael tvrdi da brani svoju granicu i optužuje ekstremiste Hamasa koji vlada Gazom da koriste masovne proteste kraj granične ograde kao pokriće za napade.
Ti protesti se održavaju obično jednom nedeljno, petkom, još od kraja marta 2018. godine.
Takmičenje za pesmu Evrovizije održava se u Tel Avivu pošto je izraelska pevačica Neta Barzilai pobedila prošle godine u Lisabonu. Prvo polufinale je večeras, drugo u četvrtak, a finale je u subotu.

Huti napali saudijska naftna postrojenja
RIJAD Saudijska Arabija je danas saopštila da su naftna postrojenja u vlasništvu državne kompanije Aramko bili meta napada, i da je najmanje jedan napad izveden dronovima, malo pošto su jemenski šiitski pobunjenici Huti saopštili da su napali Saudijsku Arabiju.
Huti su naveli da je napad poruka Rijadu da „zaustavi agresiju”.
„Ovo je poruka Saudijskoj Arabiji, zaustavite vašu agresiju. Naš cilj je da odgovorimo na zločine koje oni svakodnevno čine nad jemenskim narodom”, rekao je portparolHuta Mohamed Abdel-Salam.
Saudijska novinska agencija SPA je prenela izjavu saudijskog ministra energetike Halida al-Faliha koji je rekao da je između 6.00 i 6.30 pumpa za naftu na naftovodu od Istočne provincije do luke Janbu na Crvenom moru napadnuta dronovima.
Prema njegvoim rečima, na postrojenju je izbio požar koji je potom ugašen. Transport nafte kroz taj cevovod je privremeno obustavljen.
Saudijska državna bezbednost je saopštila da su istovremeno gađana i dva postrojenja u širem regionu Rijada, javlja AP a prenosi Beta.

Španija povukla fregatu iz Persijskog zaliva
MADRID - Španija je danas saopštila da je privremeno povukla fregatu iz borbene grupe na čelu sa SAD u Pesijskom zalivu, što ukazuje na diplomatske razlike između Evrope i Vašingtona u odnosu prema Iranu, javlja Rojters.
Špansko Ministarstvo odbrane nije navelo razloge za povlačenje fregate „Mendes Nunjes” sa 215 mornara, a prema rečima portparola, vršilac dužnosti ministra odbrane Margarita Robles će kasnije danas objasniti motive.
SAD su poslale nosač aviona i bombardere B-52 na Bliski istok kao odgovor na navodne pretnje Irana američkim snagama u regionu.
Američki predsednik Donald Tramp, takođe, želi da preseče izvoz nafte kako bi izvršio pritisak na Teheran da obustavi svoj nuklearni program.
Dok Evropska unija deli zabrinutost SAD vezanu za delovanje Irana u Siriji, ona podržava nuklerani sporazum s Teheranom ih 2015. godine, iz koga je Tramp povukao SAD, prenosi Tanjug.

Mađarski „gripeni” presreli ruski avion iznad Baltika
Mađarski lovački avioni tipa JAS-39 „gripen”, raspoređeni u Litvaniji na zadatku zaštite vazdušnog prostora ove zemlje, Estonije i Letonije, prvi put su angažovani na presretanju sumnjive letelice, otkako su raspoređeni na Baltik pre nepune dve nedelje.

Kako je saopšteno iz Savezničke vazduhoplovne komande NATO-a, u ponedeljak se na radaru pojavio avion koji je, sa isključenim transponderom, leteo kroz vazdušni prostor koji kontrolišu pomenute baltičke zemlje.
Mađarski „gripeni” dobili su naređenje za poletanje i po prilasku nepoznatoj letelici vizuelno su utvrdili da se radi o ruskom vojnom tansportnom avionu An-26, slikali su ga i zatim se vratili u bazu u Litvaniji.

Mađarski piloti fotografisali su presretnuti ruski transportni avion An-26 
Pošto pomenute tri baltičke države nemaju lovačku avijaciju, njihov vazdušni prostor od 2004. godine, kada su se pridružile Alijansi, obezbeđuje NATO. Mađarski vazduhoplovci su drugi put na Baltiku, budući da je na ovom mirnodopskom zadatku do sada angažovano 50 takozvanih rotacija, odnosno smena iz više država zapadnog vojnog saveza.
Ipak, posle zahlađenja odnosa Rusije i NATO-a 2014. godine, nakon izbijanja krize u Ukrajini i ruske aneksije Krima, preseretanja aviona nad Baltikom dobila su na značaju više nego što je to uobičajeno u redovnim okolnostima.

Lovac JAS-39 „gripen” je avin švedske proizvodnje, a u Evropi ga koristi i mađarsko i češko vazduhoplovstvo. Antonov An-26 je klasični transportni avion iz sovjetske ere. Vojska Srbije, osim za transportne svrhe, koristila ga je i za nastupe na aeromitinzima u inostranstvu gde ovaj avion, može se reći veteran Hladnog rata, koji se retko viđa u državama EU, uvek privlači pažnju posetilaca.     
Inače, NATO obezbeđuje i vazdušni prostor drugih članica koje nemaju svoju nadzvučnu avijaciju kao što su Slovenija, Crna Gora i Albanija.

Kinezi poručili Amerikancima: Ne potcenjujte našu odlučnost
PEKING - Kinesko ministarstvo spoljnih poslova saopštilo je danas da se nada da SAD ne potcenjuju odlučnost Pekinga da zaštiti svoje interese, čak iako Vašington preti da će uvesti tarife na gotovo celokupan uvoz kineskih proizvoda.
Portparol kineskog ministarstva Geng Šuang je, na redovnom brifingu za novinare, rekao da su se obe zemlje saglasile da nastave pregovarački proces s ciljem rešavanja međusobnog trgovinskog spora, javlja agencija Rojters.
Američki zvaničnici su ranije danas predstavili dodatnu listu kineske robe vredne 300 milijardi dolara, na koju će eventualno biti uvedene više carine, a na listi se nalazi 3.805 proizvoda, uključujući lapotop računare i beli luk.
Kancelarija trgovinskog predstavnika SAD-a (USTR) objavila je listu nakon što je Peking u juče najavio da će od 1. juna uvesti tarife do 25 posto na 60 milijardi dolara uvoza iz SAD-a, kao odgovor na prethodnu odluku američkog predsednika Donalda Trampa koji je u petak povećao carine sa 10 na 25 odsto na kineski uvoz vredan 200 milijardi dolara.
Lista „pokriva u suštini sve proizvode” koji do sada nisu bili obuhvaćeni kaznenim tarifama, navodi USTR, prenosi Tanjug.
Saopštenje američke administracije usledilo je nakon što je Peking u ponedeljak najavio da će od 1. juna uvesti tarife do 25 posto na 60 milijardi dolara uvoza iz SAD-a, kao odgovor na prethodnu odluku američkog predsednika Donalda Trampa koji je u petak povećao carine sa 10 na 25 odsto na kineski uvoz u vrednosti 200 milijardi dolara.
Nova lista predstavlja korak u pravcu sprovođenja pretnje predsednika Trampa od 5. maja za uvođenje kaznenih 25-procentnih carina na celokupan uvoz iz Kine, navodi se u saopštenju američkog trgovinskog predstavnika (USTR), prenosi.
Dodaje se dalje da će 17. juna biti održana rasprava pre nego što Vašington odluči kako da postupi po ovom pitanju.
Lista „pokriva u suštini sve proizvode” koji do sada nisu bili obuhvaćeni kaznenim tarifama, navodi USTR.
Među proizvodima su laptop računari, testere, delovi za turbine, tuna, pa i beli luk, ali, kako napominju iz USTR-a lista ne uključuje farmaceutske proizvode i minerale retke zemlje koji se koriste u elektronici i prozivodnji baterija.
Azijska tržišta akcija su pala danas drugi dan zaredom zbog zabrinutosti investitora u pogledu uticaja ovih trgovinskih tenzija na globalni ekonomski rast, javlja AP, prenosi Tanjug.
Kineski glavni berzanski indeks je skliznuo za 0,7 procenata, referentni indeks Tokijske berze je oslabio za 0,6 posto, a pad su zabeležile i berze u Hong Kongu, Australiji i Tajvanu.

Turska razmatra odlaganje nabavke S-400 po zahtevu SAD
VAŠINGTON - Turska razmatra zahtev SAD da odloži nabavku ruskog protivraketnog sistema S-400 do 2020. godine, što bi moglo da ublaži napetosti između dva NATO saveznika, javlja Blumberg.
Kako se navodi, administracija predsednika SAD Donalda Trampa je prošle nedelje zatražila od Ankare odlaganje prijema S-400, koji prema dogovoru treba da bude isporučen u julu.
Odlaganje će „kupiti” još vremena Turskoj i SAD da reše pitanje koje preti da rezultira nametanjem još većih sankcija Turskoj ekonomiji.
SAD tvrde da je ruski protivraketni sistem dizajniran da obara američke i savezničke avione, uključujući i F-35, u čijoj izradi pomažu i turski proizvođači.
Turski ministar finansija Berat Albajrak je ranije za Si-En-En govorio kako postoji mogućnost da Tramp poseti Tursku u julu.
Navodi se da se zahtev SAD poklopio s razgovorom turskih i američkih zvaničnika o određivanju datuma za moguću posetu Donalda Trampa, prenosi Tanjug.
Ministar odbrane SAD Patrik Šanahan nazvao je planiranu tursku kupovinu S-400 „inkompatabilnom” s namerom o kupovini borbenih aviona F-35.
Američki državni sekretar Majk Pompeo je slično tome prošlog meseca objasnio kako je upozorio turske zvaničnike da Ankara neće biti podobna za proizvodnju delova za avione F-35 zbog kupovine ruskih S-400 raketnih sistema.

U eksploziji u Pakistanu poginula četiri policajca
KETA - U eksploziji bombe u gradu Keta na jugozapadu Pakistana, juče su poginula četiri policajca koji su čuvali džamiju.
Policija je saopštila da je bomba bila postavljena na motocikl ispred džamije.
Šef policije Abdur Razak Čima saopštio je da je najmanje 10 osoba povređeno u eksploziji.
Odgovornost za napad preuzeli su pakistanski talibani.
U subotu je tzv. Oslobodilačka armija Baludžistana izvršila napad na luksuzan hotel u lučkom gradu Gvadaru, u kom su pored tri napadača poginula i četiri hotelska radnika, kao i pripadnik pakistanskih specijalnih jedinica, javlja AP a prenosi Tanjug.
    </div>
  </body>
 </text>
</TEI>