<TEI version="3.3.0" xmlns="http://www.tei-c.org/ns/1.0">
 <teiHeader>
  <fileDesc>
   <titleStmt>
    <title>Politika 2006-11-14</title>
   </titleStmt>
   <publicationStmt>
    <p></p>
   </publicationStmt>
   <sourceDesc>
    <p>https://www.politika.rs/sr/articles/archive/2006/11/14/page:1?url=</p>
   </sourceDesc>
  </fileDesc>
 </teiHeader>
 <text>
  <body>
    <div id="sport">
Sitni zdravstveni problemi
SENDAI – Još samo dva dana ostalo je do početka Svetskog prvenstva za odbojkaše, još nekih 48 časova do prvog meča reprezentacije Srbije i Crne Gore i Rusije, do derbija prve runde takmičenja u D grupi, čiji će domaćin biti dvomilionski grad Sendaji.
"Plavi" asovi, pod komandom Igora Kolakovića, odradili su dva jaka treninga, prepodnevni od 10 do 12, večernji od 18 do 20,30 časova.
Jučerašnji prepodnevni trening, koji je kao i sinoćnji, odrađen u dvorani Univerziteta "Šokei Gakuin" (udaljen desetak kilometara od Hotela), protekao je u sjajnoj atmosferi i uz izuzetno kvalitetan rad.
Svi igrači, ali i članovi stručnog štaba ne kriju zadovoljstvo uslovima i uopšte situacijom u "plavom" taboru, pa ni sitni zdravstveni problemi (Gerić i Vladimir Grbić) jednostavno ne mogu da naruše harmoniju. Na prepodnevnom treningu naše reprezentacije, gosti su bili i novinari, tačnije dve televizije, "Ti Bi Es", kako smo saznali, najstarije u Japanu i lokalnog "Ti Bi Sija", koja pokriva regiju Tohoku. Kolega Osamu Sato, inače komentator lokalne televizije, izrazio je sreću i zadovoljstvo što je uopšte u prilici da posmatra trening naše reprezentacije, a kako je sam rekao, biće najveći navijač "plavih", tokom takmičenja u D grupi.
Inače, dvorana u kojoj su juče trenirali naši igrači, bar po ulasku, delovala je kao zatvoreni frižider. Iako je vanjska temperatura najčešće oko 15 stepeni, iako je sunce i dalje prisustvo na istočnoj obali Japana, dvorana je bila prilično hladna, a domaćin je sa dva velika kalorifera zagrevao veliki objekat sa dva terena. Naravno, našim asovima ništa nije smetalo, nekoliko zanimljivih vežbi za zagrevanje i onda nešto jači trening, u kojem se najveža pažnja posvetila tehnici servisa i prijema. Sinoć je bilo mnogo žešće, u igri dve postave brojalo se do 25, bilo je tu fudbalskim žargonom "žestokih duela", jer naši momci ne vole da gube ni na treningu. Narodski rečeno, "da se kucne u drvo", tako bi mogla da se okarakterišu prva dva dana naše reprezentacije u Japanu.
– Svetsko prvenstvo za odbojkaše u stvari počinje već sutra, kad je na programu preliminarni sastanak predstavnika žirija i članova reprezentacija, – objasnio nam je juče tim-menadžer "plavih", Slobodan Milošević. – Sve ovo do sada bilo je, da tako kažemo u našoj režiji i domaćin u Sendaiju je zaista ispoštovao sve naše zahteve. Još samo da pronađemo teretanu, koja je planirana za sutra prepodne i onda bi sve planirano biti ispunjeno. Sutra ćemo dobiti već utvrđeni plan i program treninga u glavnoj dvorani, u kojoj će se igrati svi mečevi.
Kao što smo istakli i u prvom javljanju iz Sendaija, čini se da u ovom trenutku najviše posla imaju članovi stručnog štaba, Kolaković-Bulatović i tandem skauta Joksimović-Cvetković. I juče su analizirani Rusi, a sve će, prvi put, biti prezentovano već danas, na tzv. "videu", kada će se "plavi" odbojkaši pobliže još jednom upoznati sa nesumnjivim kvalitetima izabranika Zorana Gajića.
Uz sve, selektor Kolaković praktikuje da kroz razgovore sa igračima bukvalno razmenjuje informacije o ruskoj selekciji, što je svakako novina u odnosu na prethodna iskustva na relaciji igrači–selektor.
--------------------------------------------------------------------------
Rusi jaki, Koreja opasna
Andrija Gerić, srednji bloker reprezentacije Srbije i Crne gore, nalazi se među onim reprezentativcima koji broje treće učešće na mondijalima. Gerić se pozabavio analizom rivala plavih u Grupi D, a selekciju Rusije smatra najvećom preprekom, ali nije zaboravio ni da pomene ostale protivnike u D grupi.
– Rusija je najveći protivnik u grupi, i prvi meč protiv njih može mnogo da znači na psihološkom planu, posle tog susreta i eventualne pobede igrali bismo mnogo rasterećenije. Kazahstan je selekcija protiv koje smo igrali i na SP u Argentini pre četiri godine, ali iskreno, nikoga ne poznajem iz te ekipe. Kanada je na svim proteklim takmičenjima na kojima je učestvovala uspevala da načini neko iznenađenje, nadam se da mi nećemo biti taj tim protiv kojeg će da odigraju najbolje što mogu – rekao je Gerić dodavši još ocenu preostala dva rivala:
– Znam da Tunis vodi italijanski trener, mislim da oni ne mogu ozbiljnije da nam priprete. Sa Korejom je druga priča. Protiv njih mora da se igra taktički veoma disciplinovano, igraju odbojku sa nekim čudnim kombinacijama, premeštanjima. Čudno se ukrštaju. To je sve što se tiče naše grupe, posle ćemo razmišljati o Argentini i Poljskoj koji bi nam prema nekom planu mogli biti naredni rivali. Ali, prvo da odigramo dobro protiv Rusa, dobro u grupi, pa će sve biti mnogo lakše.
Andrija Gerić je poslednje treninge uoči puta za Japan propustio zbog lakše povrede. Objasnio je iskusni reprezetnativac o čemu se radi. 
– Rasekotina između prsta je u pitanju, ništa opasno. Rana je već ušivena i sanirana, samo treba da zaraste. Isto mi se desilo i pre sedam godina, baš po starom ožiljku se koža ponovo rascepala – rekao je Gerić koji uverava da će do početka prvenstva biti potpuno spreman.
Reč Slobodana Boškana, jednog od naših najiskusnijih reprezentativaca, uvek ima težinu. Zato treba verovati plavom asu kad kaže da tim SCG može da se bori za medalju na ovom Svetskom prvenstvu. Boškan je u društvu onih reprezetnativaca koji u biografiji već ima dva mondijala, šestica plavih se oba veoma dobro seća.
Ipak ne želi Boškan da se bavi sumiranjem učinjenog, prekaljeni as smatra da plavi moraju da iskoriste povoljnu grupu i učine sve što je u njihovoj moći da se nađu u prilici da osvoje medalju:
– Rusi su najozbiljniji rival, ukoliko odigramo dobro protiv njih očekuje nas lakši posao nego što je to slučaj sa drugim delom kostura za polufinale, koji ima mnogo teži raspored. Očekujem da se baš naša i selekcija Rusije nađu u polufinalu Svetskog prvenstva. Za drugi polufinalni par konkuriše mnogo timova, Brazil, Italija, Amerika, Kuba, Bugarska, Francuska, tamo će biti mnogo neizvesnije, napeto do kraja – osvrnuo se Boškan na "probleme" koji očekuju ekipe iz ostalih grupa:
– Ima to i svojih dobrih ali i loših strana. Ekipe koje iz druge grupe izbore plasman u naredni krug biće verovatno umornije, ali će iza sebe imati više jakih mečeva. Na prošlom SP to je bio problem, imali smo, uslovno rečeno, lakši put do polufinala, tamo nas je sačekao Brazil koji se mnogo više namučio, odigrao dosta teških mečeva. Bili su spremni na napore – prisetio se Boškan polufinalnog meča protiv "karioka" na SP u Argentini 2002. godine.
Primač servisa reprezentacije smatra de će iskustvo plavih biti veliki kvalitet tima.
– Mislim da sad, u odnosu na prethodna, mnogo spremniji dočekujemo ovo takmičenje. Nadam se da će biti prilike za dobre utakmice, imamo ujednačenu ekipu, a i mnogo pokrića za priče o plasmanu u završnicu prvenstva. Tamo ćemo se naći mi, a po kvalitetu kojim raspolažu, polufinale će izboriti i selekcije Italije i Brazila – prognozira Boškan.
--------------------------------------------------------------------------
Sendai uživa u suncu
Iako je novembar mesec kiša, u Sendaiju sunce ne jenjava. Istina, noći su nešto hladnije (između 8 i 10 stepeni), a danju temperatura ide do 20 stepeni. Sendaji je moderan, univerzitetski grad, sam centar, u kojem se nalazi i Hotel "Metropoliten", vrvi od pešaka, biciklista i taksista.
Glavno prevozno sredstvo je železnica, ali brojni autobusi "tutnjaju" od 0-24. Ljudima koji ovde dolaze iz "naših krajeva", pa i vašem izveštaču, nije lako ni snaći se na brojnim raskrsnicama, jer u Japanu se, kao što mnogi znaju, vozi levom stranom, pa ćete se često naći u situaciji da, "ne znate odakle ko udara".
    </div>
    <div id="tehnologija">
Radio na kurblu
U Japanu je pretnja od velikih zemljotresa veoma velika i zbog toga je dobro biti pripremljen za takve neprilike. Veliki tržni centri imaju cela odeljenja koja prodaju različitu robu namenjenu pripremi za ovu neprijatnu prirodnu pojavu.Kompanija "Soni" je nedavno proizvela radio-prijemnik ICF-B01 koji je namenjen upravo ovakvim prilikama. Radio ima veliku kurblu i nisu mu potrebne baterije za rad. Kurblanje tokom jednog minuta (oko 120 obrtaja) obezbediće 15 minuta rada, a omogućiće vam da putem posebnog kabla punite svoj mobilni telefon kada se isprazni.
Cena zgodne sprave je oko 52 dolara, a izgledi da se pojavi na tržištu izvan Japana, nažalost, nisu veliki.

Snimanje prizmom
Kupcima kojima je izgled aparata od presudne važnosti, "Hjulit-Pakard" nudi model Photosmart R727. Zahvaljujući malim dimenzijama i lepo oblikovanom metalnom kućištu, on će se mnogima dopasti. Dodatni činilac privlačnosti jeste objektiv koji ne napušta kućište kada se aparat uključi – sva pomeranja pri izoštravanju i zumiranju odvijaju se iznutra, a svetlost se prelama preko prizme.Ovakav pristup, ipak, krije jednu moguću tegobu: objektiv je smešten u gornjem desnom uglu, pa se lako može desiti da ga delimično prekrijete prstom. Srećom, zbog ureza s leve strane Photosmartu R727 to ne smeta, tako da korišćenje leve ruke, najčešće, nije neophodno.
Na poleđini kućišta je dobro osvetljen 2,5-inčni ekran i malobrojni tasteri; ekran se mora koristiti jer optičko tražilo nije ugrađeno, a nekoliko tastera je dodato i s gornje strane. Iza u menijima kriju se osnovni ručno podesivi parametri sa uobičajenom opsezima vrednosti i 17 unapred definisanih režima; prioriteta pri odmeravanju svetla i ručnog izoštravanja nema, ali efekata i mogućnosti obrade snimaka ima napretek. Slike se mogu opsecati, smanjivati i stapati u panoramske, predmeti u senci osvetljavati, a uklanjanje crvenila pri slikanju blicem može se prepustiti automatici koja to obavlja vrlo uspešno.
Objektivi u kućištu imaju neka ograničenja – u ovom slučaju, minimalna distanca u makrorežimu je deset santimetara, a zbog umanjenje svetlosne moći slike nisu imune na šum i nemaju suviše detalja. Zato je poželjno koristiti blic svaki put kada svetlosni uslovi nisu savršeni – za ovu klasu on ima izvanredan domet od četiri i po metra. Naravno, priključenje spoljnog nije predviđeno.
U osnovnoj verziji, Photosmart R727 nema ni video-priključak; ako insistirate na tome, moraćete da dokupite priključnu stanicu – ovakav HP-ov potez se malo kome dopada.
Za snimanje videa ovaj aparat je veoma dobar – u tu svrhu ima poseban taster što je, kada se naviknete, odlično rešenje. Tokom snimanja može se koristiti optički zum; motor nije sasvim nečujan, ali je tiši od proseka, pa zujanje na snimku nije glasno.
Najviša rezolucija je VGA, a broj slika u sekundi je uvek 24 – kao u bioskopu. Savremeni HP-ovi aparati su brži nego ranije, ali mesta za poboljšanja još ima – posle videa treba sačekati neko vreme da bi se nastavilo sa snimanjem, a rafalni režim ima veoma ograničeno trajanje.
Digitalni fotoaparati ove klase su, najčešće, prilično skupi, tako da ima smisla progledati kroz prste malobrojnim ograničenjima koje Photosmart R727 donosi. Naime, cena je sasvim pristupačna – jedva malo više od standardnih sličnih karakteristika, a uračunat je obavezan akumulator s punjačem.

Prednost domaćim tekstovima
Posle gotovo deset godina postojanja jedan od najprestižnijih domaćih časopisa koji se bavi digitalnim tehnologijama objavio je nedavno stoti broj. Mada je nastao u kriznim vremenima, "Mikro" je uspeo da se izbori sa svim ekonomskim neprilikama i stekne kvalitet i zavidan broj redovnih čitalaca.
Za one koji ne znaju, on se uređuje po licenci najuticajnijeg svetskog časopisa za informacione tehnologije "Pi-Si vorld" (PC World), koji izlazi u više desetina zemalja. S godinama domaće izdanje je prilično promenilo sadržaj svojih stranica. U početku su to, uglavnom, bili prevedeni tekstovi.
Aleksandar Spasić, direktor "Mikra", kaže da su vremenom uvideli da čitaoci traže i članke domaćih autora. I dodaje da su se time rukovodili svih ovih godina i da danas – kada se pogledaju procenti – domaći tekstovi čine oko 60 odsto lista. "Grafički izgled je, u osnovi, preuzet od američkih saradnika. Većina rubrika je ostala ista, osim što je stoti broj obimniji od dosadašnjih", objašnjava on.
I dalje se prenose napisi u kojima se obrađuju najzanimljivije teme iz računarstva. Novina je da američkim kolegama uspešnu podršku daju i ovdašnji saradnici Esad Jakupović i Mihajlo Terzinski.
Naš sagovornik je podsetio da su pre prvog broja objavili šest brojeva pod imenom "Mikro računari" koji se posle toga ugasio. Redakciji je to bio podstrek da se ozbiljno pozabavi ovim poslom, a ujedno korisno iskustvo u daljem radu.
"Imamo veoma plodotvornu saradnju sa svetski poznatom izdavačkom kućom Aj-Di-Dži (IDG) koja nam je pomogla da pokrenemo srpsku verziju, a inače su najtiražniji na svetu", priseća se Aleksandar Spasić. Osim u izdavaštvu, Aj-Di-Dži uživa ogroman ugled u svetu u praćenju i procenjivanju tržišnih kretanja u informaciono-komunikacionim tehnologijama. "Mikro" svakodnevno sa servera ove kompanije preuzima i objavljuje besplatne vesti koje dalje prenose mnoge novinske agencije. Sve vesti, informacije, tekstovi i prilozi iz papirnog izdanja mogu se videti i na sajtu domaćeg časopisa koji se svakodnevno osvežava.
Jezgro redakcije čini jaka ekipa stručnjaka za informaciono-komunikacione tehnologije, koja se kalila u novinskom pisanju, i neprestana pojačavala novim imenima. Aleksandar Spasić je u časopisu od samog početka, a Relja Jović, glavni urednik, 1999. počeo da radi u "Mikro knjizi" isti posao u časopisu "Kompjuterske igre", a često objavljuje na stranicama našeg najstarijeg dnevnog lista "Politika". Ne smemo da zaboravimo ni Bojana Stanojevića, urednika za hardver, koji za "Mikro" i "Politiku" piše veoma zanimljive tekstove o digitalnim fotoaparatima. Saša Krstić, urednik za multimedije, odličan je poznavalac ove oblasti i veoma zaslužan za veliko interesovanje čitalaca za dekodiranje satelitskih signala. I ostali novinari pišu svakog meseca zapažene tekstove, a nabrajanje njihovih imena oduzelo bi mnogo prostora.
-----------------------------------------------------------
Ugledna nagrada
Treba pomenuti "Aj-Ti globus" (IT globus), najznačajniju domaću nagradu, koju "Mikro" na kraju svake godine dodeljuje za izuzetna ostvarenja u informatici, računarstvu i telekomunikacijama. "Želeći da pospešimo napredak domaćeg tržišta, nagrađujemo zaslužne i uspešne. Priznanja dodeljujemo u 18 područja, a osim zlatnog – za najveći doprinos, za najveći promašaj uručujemo crni koji često pobudi više pažnje od prvog", ističe Aleksandar Spasić.
    </div>
    <div id="kolumna">
Nisu krivi uvek drugi
Politika dobrosusedstva nema razumnu alternativu. Bez dobrih odnosa i svestrane saradnje sa susednim zemljama ne može se govoriti o povoljnom međunarodnom položaju zemlje i uspešnoj spoljnoj politici, niti je moguće obezbediti uspešan razvoj, bezbednost, mir i stabilnost u regionu.
Posle oktobarskih demokratskih promena u Srbiji, nova vlast se opredelila za politiku razvoja dobrih odnosa i saradnje sa susedima. U najnovijem godišnjem izveštaju Evropske komisije konstatuje se da Srbija doprinosi regionalnoj saradnji i poboljšavanju odnosa sa susedima. Praksa pokazuje da je, uprkos opterećenjima iz prošlosti, zajedničkim naporima svih država u regionu moguć uspešan razvoj dobrosusedstva i uzajamno korisne saradnje. Tome doprinosi i okolnost što su se sve zemlje u regionu opredelile za demokratske promene i politiku uključivanja u procese integracija u Evropi.
U poslednje vreme, međutim, sve su češće tvrdnje da u regionalnoj saradnji druge zemlje dobijaju znatno više od Srbije koja se ponaša neodlučno i uzdržano, dok one nastupaju agresivno. Postavlja se i pitanje da li mi uopšte imamo nacionalnu politiku prema susedima. Olako se upućuju teške kritike susedima – optužuju se za antisrpstvo, i šalju se ultimativne poruke kojima se uslovljava razvoj odnosa i saradnje. Naglašava se da naša dobra volja mora imati granice.
Animozitet prema vlastima u Crnoj Gori i Milu Đukanoviću, i nezadovoljstvo što je Crna Gora postala nezavisna, podignuti su na nivo naše zvanične politike, pri čemu se crnogorska politika karakteriše kao antisrpska.
Reagovanja u Srbiji na posetu Crnoj Gori predsednika vlade Kosova Agima Čekua nisu lišena konteksta pretnji. U Skupštini Srbije čuli su se čak zahtevi da Srbija prekine diplomatske odnose sa Crnom Gorom. Agim Čeku je, inače, posetio niz zemalja: SAD, Francusku, Slovačku, a uskoro ide u Sloveniju. Očekuje se i njegova poseta Rusiji.
Srbija će uskoro morati da se suoči sa situacijom da razvija odnose i saradnju sa državama koje će, po svemu sudeći, priznati nezavisno Kosovo. U protivnom, zemlja će se naći u (samo)izolaciji, sa nesagledivim problemima i posledicama.
Prilikom zaključivanja novog sporazuma o specijalnim paralelnim odnosima Srbije i Republike Srpske zaobiđene su vlasti BiH što je obnovilo sumnje u vezi sa namerama Srbije kad je u pitanju Republika Srpska. Pojedini predstavnici BiH su to ocenili kao mešanje Srbije u unutrašnje poslove Bosne i Hercegovine. Odnosi Srbije i BiH su očigledno pogoršani. Ovo je primer kontraproduktivnog poteza kojim je zbog predizbornih stranačkih potreba u Republici Srpskoj, ali i u Srbiji, žrtvovan državni interes Srbije – dobrosusedski odnosi sa BiH.
Kategorične tvrdnje da su tržišta nekih susednih zemalja (Slovenija, Hrvatska) zatvorena za našu privredu, dok je Srbija otvorena, netačne su i nekonstruktivne. Ako i postoje izvesna ograničenja za naš privredni nastup, onda je to moguće prevazići kroz redovnu aktivnost diplomatije čiji je zadatak da obezbedi povoljne uslove na recipročnoj osnovi. Naš izostanak sa tržišta drugih zemalja je pre svega posledica slabosti naše privrede i nedostatka inicijativa i organizovanosti da izborimo svoje mesto u konkurenciji na svetskom tržištu. Ogroman spoljnotrgovinski deficit Srbije to najbolje ilustruje. Naši problemi se ne mogu rešiti prebacivanjem krivice na druge.
Na neprimeren način se pokreće i pitanje politike Srbije u vezi sa zaštitom prava Srba u susednim zemljama, koje – tvrdi se – ne poštuju evropske norme i Srbima ne obezbeđuju prava koja uživaju njihovi sunarodnici kod nas. Briga za Srbe koji žive u drugim zemljama je legitimno pravo Srbije i na tome je dosta učinjeno u dogovorima sa zemljama u kojima žive naši ljudi. Samo u uslovima dobrih odnosa Srbije sa drugim državama može se obezbediti odgovarajući položaj naših manjina. Svako zaoštravanje u vezi sa tim može biti kontraproduktivno.
Potrebno je mnogo dobre volje, mudrosti i odgovornosti kako bi se prevazilazilo negativno nasleđe prošlosti i razvijali dobri odnosi sa susedima. Ponovo se, međutim, izmišljaju neprijatelji Srbije i Srba, umesto da se stvaraju prijatelji i partneri. Oživljavanje ponašanja koje je bilo svojstveno Miloševićevom režimu, objektivno vodi reviziji spoljne politike usvojene posle demokratskih promena koje su zemlju vratile iz duboke izolacije u međunarodnu zajednicu.
Povratkom na ranija ponašanja Srbija se suočava s opasnošću da postane izvor nestabilnosti na Balkanu, sa svim negativnim posledicama koje iz toga mogu proisteći.Član Foruma za međunarodne odnose, ambasador u penziji

Čekajući novu vladu
U uslovima kada su parlamentarni izbori u Srbiji bili izvesni, nije li bilo nekorektno, pa i besmisleno odlučivati o upotrebi sredstava Nacionalnog investicionog plana i u idućoj godini? Postavlja se pitanje šta će se dogoditi ako nova vlada i novi parlament izaberu potpuno različitu strategiju upotrebe privatizacionih prihoda? Neće li se uopšte, a posebno u tom slučaju, pokazati da su mnogi projekti čije je finansiranje započeto u poslednjem kvartalu tekuće godine – "promašene investicije"? I ovde se nameće sumnja da je ambiciozan plan ulaganja u idućoj godini, kao i obećanje da će se plate u 2007. znatno povećati, a nameti privredi, posebno preko oporezivanja plata, bitno smanjiti – dat samo da bi se dobili politički poeni stranaka iz kojih su osam moćnih ministara.
Stiče se utisak da su neki ministri ubeđeni da će oni biti na istim ili nekim drugim funkcijama i u novoj vladi i uopšte se ne bi trebalo iznenaditi ako u predizbornoj kampanji budu isticali da Nacionalni investicioni plan samo oni mogu uspešno da realizuju. Naravno, oni i zvaničnici iz njihovih stranaka će dokazivati da taj plan nema ozbiljnu alternativu, što je, po mom mišljenju, potpuna neistina. 
Pored sredstava od privatizacije, za realizaciju Nacionalnog investicionog plana predviđeno je i dodatno zaduživanje u inostranstvu, (istina ne velike sume, ali je ipak novo zaduživanje), što je po mom mišljenju vrlo problematično, bolje reći neprihvatljivo opredeljenje, iz sledećih razloga: a) spoljni dug Srbije krajem avgusta tekuće godine dostigao je gotovo 18,4 milijarde dolara, b) Srbija je visoko zadužena zemlja, c) po proračunu stručnih službi MMF, Srbija će, već po osnovu duga stvorenog do kraja 2005, od 2008. godine, pa zaključno sa 2010. god. morati da odvoji oko tri i po milijarde dolara za servisiranje spoljnog duga, d) s obzirom na to da su se banke i neka preduzeća u Srbiji u prvih osam meseci tekuće godine dodatno zadužili u inostranstvu u iznosu od oko tri i po milijarde dolara, apsolutne i relativne veličine anuiteta po osnovu spoljnih dugova biće još veće nego što su izračunali eksperti Međunarodnog monetarnog fonda, e) stručnjaci Svetske banke su utvrdili da se čak i deo kredita koje je ona odobravala i čiju je upotrebu ozbiljno kontrolisala ipak u mnogim zemljama neracionalno trošio, pa je moguće da će tako biti i u slučaju uzimanja novih kredita od strane naše vlade od međunarodnih finansijskih institucija, f) nedopustivo je da nekoliko ministara širi neistine da je Srbija navodno srednje zadužena zemlja i da će se brzo naći u grupi nisko zaduženih zemalja, da ima potpuna ovlašćenja da upravlja spoljnim dugom i donosi odluke o novom državnom zaduživanju u inostranstvu, g) s obzirom na to da je u proteklih šest godina, i pored vrlo visokog dodatnog zaduživanja u inostranstvu od preko deset milijardi dolara – ostvaren vrlo skroman rast bruto domaćeg proizvoda, a imajući u vidu vrlo visok sadašnji dug, ogromne obaveze po osnovu njegovog servisiranja i vrlo izraženo zaduživanje banaka i preduzeća u inostranstvu tokom ove godine – nije prihvatljivo novo zaduživanje države, pogotovo što će ukupan efekat tih novih kredita, na konkurentnost privrede i izvoza biti vrlo problematičan.
Ne sporeći činjenicu da je stanje u mnogim oblastima vrlo teško, da su potrebna ogromna finansijska sredstva za njihovu revitalizaciju, postavlja se pitanje na osnovu kojih kriterijuma je izvršena njihova raspodela iz Nacionalnog investicionog plana. Široj stručnoj javnosti oni nisu saopšteni.
Vrlo je verovatno da će pri izboru kontrolora upotrebe sredstava NIP-a Ministarstvo finansija imati dominantnu ulogu. Međutim, postavlja se pitanje ko može imati poverenje u ove selektore kontrolora, kontrolni mehanizam, pa i same kontrolore? I da li će uopšte biti prihvaćeni kontrolni mehanizmi i izabrani kontrolori tokom naredna dva meseca, i ako budu izabrani, da li će biti prihvatljivi za novu vladu i novi parlament? Zbog svega toga, mogućnosti korupcije pri dodeli i trošenju sredstava iz Nacionalnog investicionog plana su vrlo velike, pogotovu u uslovima smene vlade, parlamenta i odgovornih lica u nizu državnih institucija čija se realizacija može otegnuti. 
Član Akademije ekonomskih nauka
    </div>
    <div id="sport">
Garnet vodeći parajlija
Internacionalni cunami "doneo" je u ovogodišnje NBA prvenstvo više od 22 odsto od ukupnog broja neposrednih proizvođača, ali stranci su i dalje u drugom platnom razredu, pošto su najviša primanja još uvek ostala privilegija državljana SAD.
Prvi na listi NBA parajlija je Kevin Garnet koji će na blagajni Minesote primiti 21.000.000 dolara. Dalje slede: 2.-3. Kris Veber (Filadelfija) i Alan Hjuston (Njujork, u penziji) po 20.718.750, 4. Majkl Finli (platu daju San Antonio i Dalas) 20.154.625, 5. Šakil O Nil (Majami) 20.000.000, 6. Alen Ajverson (Filadelfija) 18.281.250, 7.-8. Džejson Kid (Nju Džersi) i Džeremajn O Nil (Indijana) po 18.084.000, 9. Kobi Brajant (Lejkersi) 17.718.750 i 10. Tim Dankan (San Antonio) 17.429.600 dolara.
Od dođoša najbolje plasirani košarkaš jeste Dirk Novicki. Sjajni Nemac sa po 15.101.626 dolara deli 17. mesto sa Antoanom Džejmisonom (Vašington) i Vinsom Karterom (Nju Džersi). 
"Seleri kep", ili dozvoljena godišnja količina novca koju jedna ekipa može da potroši na lične dohotke, sada je 53.135.000 dolara (2005/06 na primanja košarkaša trošilo se 49.500.000 dolara). 
Kao i u svakom biznisu i u NBA postoje izuzeci, pa su ugovorima na relaciji poslodavci– igrači dozvoljena odstupanja do iznosa od 65.420.000 dolara. Tek preko te sume, na svaki dolar plaćaće se dodatni dolar kao posebna taksa na luksuz.Najviše para- 140.595.134-dolara- za plate izdvaja Njujork, koga sa velike udaljenosti, prate Filadelfija (94.160.749) i Dalas (92.918.927).Na začelju je Šarlot, sa više nego skromnim fondom od 33.418.830 "zelenih novčanica".

Pojedinci iz klubova su minirali selektore
Jedna od dilema koje su tinjale u našoj košarci od poslednjih izbora za rukovodstvo Košarkaškog saveza Srbije i Crne Gore (prestao da postoji pre nedelju dana) jeste: da li je predsednik Košarkaškog saveza Srbije (KSS) Blažo Stojanović prijatelj ili Brut svom "košarkaškom ocu" Borislavu Stankoviću. Mada mu je Stanković povlačeći se iz izborne trke rekao "Zar i ti sine Brute", Stojanović je tvrdio da je postojalo više izdajnika, ali da on nije jedan od njih.
Danas, nekoliko nedelja uoči novih izbora u košarkaškoj organizaciji (sada KSS), Stojanović govori o stanju u sportu koji je za poslednje četiri godine prevalio put od "najboljeg državnog proizvoda" do "najvećeg državnog razočaranja"...
• Zbog čega je košarkaška organizacija u krizi?
– Kriza je nastala zbog toga što nismo poštovali svoje odluke i svoja pravna akta koja su često gažena zbog klupskih i ličnih interesa. Ja volim svoj OKK Beograd ali ću prvi glasati da se kazni ako to zasluži. Snaga jednog sistema se ogleda u tome da se poštuju načela na kojima on počiva, a košarkaška organizacija nije imala snage da se odbrani pred naletom klubova. Ipak, siguran sam da ćemo to uspeti da prevaziđemo. Sadašnji KSS je dobro sistemski postavljen, košarkaška Srbija je zastupljena od Dimitrovgrada do Horgoša, shodno kvalitetu.
• Da li ovakav KSS može da izađe na kraj sa klubovima čiji predstavnici su u njemu?
– Nisam sasvim siguran kako ćemo to da rešimo. Izvesno je da moramo da odvojimo Ligu od Saveza. Recimo, klub koji nije hteo da pusti jednog svog igrača u mladu reprezentaciju nije kažnjen zbog toga, a trebalo je. Zalažem se za striktno poštovanje pravila iznad kojih ne može da bude niko. Ja sam za novčane kazne, pravda mora da bude jednaka za sve klubove. Naši klubovi su afirmisali našu košarku ali ni približno kao reprezentacija, a njeni su interesi poslednjih godina u drugom planu.
• Da li je i "klubaštvo" doprinelo da reprezentacija oslabi?
– Jeste. Neki klubovi nisu hteli da daju neke svoje igrače ako za selektora nije izabran njihov kandidat. 
• Kakav je red poteza u prestrojavanju KSS posle razlaza sa Crnogorcima?
– Nacrt Statuta je bio na javnoj raspravi. Pročitao sam neke primedbe. Radna grupa će da pogleda te sugestije, posle toga će sve to izaći na Okrugli sto KSS čije će smernice opet pročešljati Radna grupa. Posle toga će se održati sastanak Predsedništva i osmah zatim Skupština. Sve to bi moglo da se završi do Nove godine.
• Ko su ljudi koji mogu da donesu napredak i kakvi su Vaši planovi?
– Bora Stanković, nesumnjivo, treba srpskoj košarci, ali kao počasni predsednik KSS, kao ikona oko koje će se okupiti svi dobronamerni ljudi iz košarke. Ja ne želim po svaku cenu da budem predsednik KSS. Oni koji bi da me smene neka mi barem navedu jednu moju pogrešnu odluku. Naš Savez su minirali klubovi. Što se tiče ljudi u KSS, mora da bude mesta za ljude kojima je srpska košarka preča od klubova. Obaviću konsultacije sa svima, počev od Partizana i Zvezde. Za vreme "slučaja Aleksandrov" pokušao sam da razgovaram sa predsednikom Zvezde Mirkom Petrovićem koga sam nekoliko puta zvao, ali on ili nije imao vremena ili ga nije zanimalo da mi se javi. Što se tiče prelaska Aleksandrova iz FMP-a u Zvezdu, to je za mene bila gotova stvar još u junu...
• Vašu letošnju izjavu da "igračima koji ne žele da igraju za reprezentaciju treba oduzeti pasoše" mnogi su osudili?
– Moja izjava je grubo preneta. Evo sada kažem: ajde da pustimo starije igrače koji žele da predahnu ako žele. Ali, one mlađe, koji su zdravi i spremni, treba na neki način usloviti da igraju za državni tim. Doživeli smo da klubovi poslednjih godina miniraju selektora. Treba videti da li neko ne igra za reprezentaciju u zavisnosti od toga što mu je košarke preko glave ili zbog toga ko je selektor. Bez sankcija nas Srbe niko neće naučiti pameti. Ono što se dogodilo za vreme finala Partizan – Zvezda je više od skandala, a izostale su drakonske kazne...
• Da li su "minirani" svi selektori (Vujošević, Obradović, Šakota) u poslednje četiri krizne godine?
– Svi selektori od 2003. su bili minirani i to su činili pojedininci iz nekih klubova. Ne moram da navodim imena, prepoznaće se...
• Kako bi ste ocenili Vaš rad na mestu predsednika KSS?
– Za 10 godina na tom mestu nisam uzeo ni dinar. Nisam doprineo našoj košarci onoliko koliko sam mogao jer sam kad su se donosile neke važne odluke, kao što je učešće naših klubova u Jadranskoj ligi, bio u manjini. I tu su prevagnuli lični i klupski interesi. Hteo bih da podsetim da smo na ideju o osnivanju regionalne lige pre svih došli Predrag Bogosavljev i ja... Sada ta liga može da nas ucenjuje jer ima iza sebe ULEB. Činjenica da toj ligi osnovni kvalitet daju srpski klubovi daje nam šansu da s novim idejama sednemo za sto i preispitamo ovakav model učešća naših najboljih klubova koji su tako zapostavili naše centre u unutrašnjosti.
• Šta Vas je, uprkos mnogim kritikama, održalo ovih 10 godina u KSS?
– Ja poštujem svoju reč. Za ovo vreme sam se suprotstavio mnogima zarad interesa košarke. Voleo bih da me neko pobedi snagom argumenata. Ponoviću ono što često ističem: Ja sam čovek košarke i nikoga drugog. Imam klub u Grockoj koji već tri godine na osnovu koš-količnika ne ulazi iz Druge srpske lige u Prvu. Koji bi predsedsenik Saveza to dozvolio...
• Postoje zamerke da je za vreme Vaše "vladavine" kršen Statut?
– Otkako sam predsednik KSS, Statut je prekršen samo nedavno, u vezi sa Arbitražom oko Aleksandrova. Ali, za sedam dana smo održali dve skupštine i pokazali dobru volju da sve raščistimo. To je sada završeno.
• Predsednik Statutarne komisije Goran Dajović je upozoravao još za vreme prošlih izbora da je Statut prekršen?
– Tvrdim da je tada sve bilo regularno.
• Šta očekuje budućeg predsednika KSS?
– Bez sumnje – krvav rad. Poslednje četiri godine izostali su uspesi državnog tima. KSS će još više morati da se posveti reprezentaciji i reprezentativcima, da razgovara s njima, da Stručni savet i selektor budu tolerantni prema onima kojima je potreban predah... Što se mog angažovanja tiče, ja ću ostati vojnik košarke, da li kao predsednik KSS, član uprave KSS ili predsednik KK Grocka. Košarka mi je mnogo toga dala.
• S kojim snagama ćemo ići na Evropsko prvenstvo u Španiji dogodine?
– Smatram da do Nove godine možemo da završimo izbore i da onda u januaru pozovemo kandidate za tim. Vrlo je važno da uoči toga svi naši proslavljeni treneri prisustvuju sastanku Stručnog saveta i da sa selektorom kažu: "Ovo je tim koji će nas predstavljati u Španiji". Siguran sam da će se odazvati barem 90 odsto naših najboljih igrača i da ćemo u tom slučaju osvojiti medalju.
• U kakvim ste odnosima sa Borom Stankovićem?
– Čujem da je on ljut na mene, a nema razloga za to. Na prošlim izborima sam pokazao poštovanje prema njemu kad sam pristao da se povučem iz Upravnog odbora KSSCG u korist njegovog kandidata Branislava Novčića koji nije dobio opštu podršku. Zvaću Stankovića da razgovaramo uoči novih izbora. Problem je to što se okružio ljudima koji se igraju njegovim imenom.
• Na šta ste najviše ponosni za deceniju rada na čelu KSS i da li Vam je zbog ičega krivo?– Ponosan sam na to što smo Ligu postavili onako kako treba, zbog izuzetno velikog broja utakmica koje se u sportskoj atmosferi igraju širom Srbije, zbog toga što smo uspeli da opet oživimo Čačak, da vratimo Leskovac i Kragujevac, probudimo Niš koji nam je vrlo važan... Sad treba napraviti jaku Ligu Srbije koja se poslednjih godina maltene svela na Ligu Beograda. Tako ćemo vratiti draž i opet će se tražiti karta više. Što se tiče drugog dela pitanja, najžalije mi je što su u KSS često gaženi neki osnovni principi zbog klupskih i ličnih interesa.
    </div>
    <div id="magazin">
Čudo drevne Aleksandrije
Jedno od najvećih čuda drevnog grada Aleksandrije bio je prvi automat za novac na svetu. Njega je smislio Heron (verovatno I vek) grčki fizičar i matematičar i izvanredan pronalazač, rođen u tom gradu, čija je strast prema automatima bila neprevaziđena. Kao što je kreirao parnu mašinu, Heron je dizajnirao mehanička lutkarska pozorišta, vatrogasnu mašinu, vodomer, uljanu lampu koja sama skraćuje fitilj, novu vrstu šprica, instrument za posmatranje sličan današnjem teodolitu, mehaničke ptice za pevanje, fontanu pokretanu snagom sunca, orgulje na vodu i na vetar i tako dalje, skoro u beskraj.Automat za novac, kao i mnoga ostala čuda, bio je dizajniran za hramove. Ideja je bila da vernik ubaci bronzani novčić od pet drahmi u odgovarajući prorez a da za uzvrat dobije malu količinu vode za ritualno umivanje i pranje ruku koje se zahtevalo pre ulaska u hram. Mašina se na kraju dana praznila i sveštenici su skupljali novac baš kao što se i danas radi u nekim katoličkim crkvama gde ljudi ubacuju novčiće u električne sveće koje se zatim automatski pale.
Drevni automat je radio tako što je novčić padao na malu kašiku koja se nalazila na jednom kraju dobro izbalansirane poluge. Njegova težina je podizala drugi kraj poluge koji je otvarao slavinu kroz koju bi potekla sveta vodica. Kad bi se kašika spustila, novčić bi skliznuo sa nje i taj deo poluge se dizao dok bi se drugi spuštao i zatvarao slavinu, odnosno dotok vode.
Heronov izum je možda inspirisan jednom novinom na zabavama, koju je smislio Filon, helenski inženjer i taktičar (III vek pre n. e.) a koji je napisao veliko delo "Sistem mehanike". Bio je to sud sa ugrađenim specijalnim efektom, koji je goste služio vodom za pranje ruku. Iznad grlića za vodu nalazila se izrezbarena ruka koja je dizala kuglu od kamena plovušca. Kad bi gost uzeo kuglu da istrlja ruke pre večere, izrezbarena ruka je nestajala u napravi a iz grlića je poticala voda. Posle nekog vremena, voda je prestajala da teče a ruka se pojavljivala sa svežim komadom plovušca, spremnim za sledećeg gosta. Nažalost, Filon ne daje detaljan opis rada tog mehaničkog čuda, ali se ono sigurno oslanjalo na principe slične onima iz Heronovog automata za novac.
    </div>
    <div id="kolumna">
Osetija nije Kosmet
Žitelji Južne Osetije potvrdili su na referendumu održanom u nedelju spremnost da se izdvoje iz matične republike Gruzije. Prebrojavanje glasova je pokazalo da čak 99 procenata Južnoosetina želi rastanak od centralne vlasti u Tbilisiju.Dalji koraci takođe su već zacrtani. Preslaba da sa svega 70.000 stanovnika opstane samostalno, Južna Osetija će tražiti prisajedinjenje susednoj Severnoj Osetiji, a time i – Ruskoj Federaciji. Tako stvari stoje kad se gledaju iz perspektive Chinvalija.
Nedeljnim izjašnjavanjem era referenduma u bivšim sovjetskim republikama bi, barem za sada, bila zaključena. Naime, sličan posao su još ranije obavili Abhazija (takođe pokrajina u Gruziji) i Pridnjestrovlje (deo Moldavije). Doduše, međunarodna zajednica je unapred jasno rekla da nikakvu ovako izraženu volju građana neće priznati, ali oni koji se bave spoljnom politikom ističu da je čak i takvo reagovanje sveta znak da su neke stvari, ipak, primljene k znanju. 
Za balkanski prostor pomenuti referendumi imaju posebnu važnost, pogotovo što se često, uglavnom neadekvatno, stavljaju u kontekst rešavanja problema Kosova i Metohije. 
Treba reći da Južna Osetija, Abhazija i Pridnjestrovlje imaju čvrste veze sa Rusijom – kako etničke, verske i kulturne tako i ekonomske i političke. Tamošnji žitelji nekada su bili sovjetski građani, a tlo na kojem opstaju bilo je deo zajedničkog Sovjetskog Saveza. Velika većina njih i danas imaju ruske pasoše... 
Za razliku od pomenutog, na Kosmetu se stvari kreću u suprotnom smeru. Činjenica je da se većinsko albansko stanovništvo u pokrajini etnički, verski, kulturno, pa i politički priklanja Albaniji, pa na nezavisnost gledaju kao na prelazni stepenik ka tom cilju. A Albanija i Srbija nikada nisu bile u zajedničkoj državi poput Gruzije, Moldavije i Rusije (mada je bilo i takvih ideja). Tu i nastaje pat pozicija koju bi mnogi iz međunarodne zajednice, u nedostatku pravnih oslonaca, najradije razrešili nasilnim putem i – novim krojenjem granica. 
S druge strane, osamostaljenje Južne Osetije, Abhazije i Pridnjestrovlja moglo bi i te kako da posluži kao obrazac za rešavanje pitanja Republike Srpske, Herceg Bosne, pa možda i Republike Srpske Krajine u odnosu na republike bivše zajedničke države – SFRJ. Posle jednog rastakanja sledi drugo, i tako dalje...
Zato je i te kako važno kako će na sve reagovati zvanična Moskva. Ovde želje žitelja republika i pokrajina van teritorije Rusije, za sada, tretiraju kao adute kojim bi mogli da odgovore na širenje NATO-a na istok, ali i kao principe koji bi saveznicima s drugih prostora trebalo da daju dovoljno manevarskog prostora za delovanje. Predsednik Vladimir Putin ne propušta da istakne kako tri pobunjene pokrajine i dalje smatra neraskidivim delovima njihovih matičnih republika, ali i da će na svako nasilno dokazivanje toga od strane centralnih vlasti u Tbilisiju ili Kišinjevu, takođe, odgovoriti silom.
No, vratimo se našim prostorima. Primetno je, naime, da se stav Moskve po pitanju rešavanja ovdašnjih problema značajno iskristalisao od onoga trenutka kada je Skupština Srbije jasno stavila do znanja da Kosmet smatra neotuđivim delom teritorije Republike Srbije, što je potvrđeno i nedavnim referendumom. Drugim rečima, reč naroda, kakva god bila, ima svoju težinu.
Sve ostalo je ogoljena sila.
    </div>
    <div id="magazin">
U modi – udobno i praktično
Ove nedelje na Beogradskom sajmu traje tradicionalni, novembarski Sajam nameštaja. Posle perioda stagnacije devedesetih godina, ova manifestacija se sporo, ali ipak vidno pomera ka evropskim standardima. Nažalost, brojni su štandovi koji iz godine u godinu ne menjaju izgled. Srećom, sve je veći broj malih, inventivnih proizvođača koji prate svetske trendove i domaćim kupcima nude moderno i kvalitetno.Ako je za utehu, i najpoznatiji svetski sajam nameštaja u Milanu, od 26 hala sa po tri i četiri nivoa, ima nekoliko hala u kojima već godinama stoji vreme. Kao i na Beogradskom sajmu, i milanski "tradicionalisti" ne nude vrednosti koje vreme ne menja već je to, po pravilu, nameštaj najnižih estetskih vrednosti. Skupi, bogato profilisani masivi, politure visokog sjaja, intarzije i rezbarije, van svakog stila i osećaja za meru. 
Za razliku od Beogradskog, evropske sajmove nameštaja dodatno su preplavili proizvodi sa Dalekog istoka. I u industriji nameštaja, njihove cene su neuporedivo niže od evropskih. Srećom, globalizam ima i pozitivnih rezultata – u Kini se proizvodi i moderno dizajniran nameštaj, usklađen sa savremenim načinom života i najnovijim tehnologijama. Svi koji su posetili sajmove nameštaja u toj zemlji, svedoče da se njihovi proizvodi ne razlikuju ni po dizajnu ni po kvalitetu od vrhunskih evropskih. Značajna razlika je "samo" u ceni, te ne čudi informacija da vodeće svetske "marke" nameštaja otvaraju fabrike u zemljama Dalekog istoka.
SAJMOVI U EVROPI: Dok ovih dana obilazite hale Beogradskog sajma, koristiće vam informacije o nekim trendovima viđenim na ovogodišnjim evropskim sajmovima.
Već duže vreme osnovni princip industrije nameštaja je – česta promena modnih trendova. Kupovina nameštaja koji nasleđuje nekoliko generacija, privilegija je samo bogatih kolekcionara antikviteta. Zato stratezi savremene industrije nameštaja kažu: ako imate dovoljno novca, često menjajte i obnavljajte pokućstvo u skladu sa inovacijama.
Dizajnira se jednostavan, lako ugradljiv nameštaj, svedenih formi, te se ovaj godinama prisutan pravac s pravom naziva minimalizam. Noviteti se kreiraju po principima praktičnosti, prilagođavanja novim životnim navikama i usaglašavanja sa tehničkim pomagalima.
Nema manje ili više važnih prostorija u kući. Kuhinje, kupatila i ostave dobili su nameštaj i opremu koja dizajnom ne zaostaje za nameštajem dnevnih i spavaćih soba.
Mnogo se radi na kreiranju stolica i fotelja. Forme nastaju po ergonomskim zahtevima, po parametrima udobnosti, ali sve češće bivaju dekorativni predmeti za sebe. 
Sofe, dvosedi i trosedi smišljaju se da budu što udobniji, da obezbede odmor i dremanje uz TV. Novina je da su im dimenzije znatno veće no ranije – dvosedi od dva i po metra, trosedi od tri i po, pa i četiri metra. Ovo sigurno nisu standardi u skladu sa veličinom naših stanova.
NEKOLIKO NOVITETA: Teško je predstaviti sve inovacije evropskih sajmova nameštaja pa smo odlučili da vas upoznamo sa nekoliko, relativno nepoznatih našem tržištu, ali verovatno uskoro dostupnih.
Kuhinjski noviteti – sve dizajnerske inovacije kuhinja podređene su pojednostavljenju rada u njima i pretvaranju kuhinjskih poslova u užitak i zabavu. 
Zaboravite viseće elemente u kuhinjama. Radna ploča donjih elemenata proširuje sa na 70 do 80 santimetara. Uza zid, u širini od 20 do 25 santimetara, stoje police i prostor za odlaganje posuđa, pribora i namirnica koji služe za pripremu hrane. Vrata gornjih elemenata su obavezno klizna, radi nesmetanog funkcionisanja radnih ploča. Otklizavanjem vrata u slobodnu stranu proširuje se korisna dimenzija radne ploče. Sve "kabasto" posuđe (šerpe, tanjiri, cediljke, tiganji) smešta se u donje elemente, po pravilu u duboke i široke fioke – ovaj princip je relativno prihvaćen i u domaćoj industriji nameštaja. Da biste izvadili posudu koja se nalazi u dubini donjeg elementa lakše je pristupiti joj ako otvorite fioku nego da iz police morate prvo da pomerate prednji red posuđa. Ono što je novo u ovoj oblasti jesu maštoviti nosači kuhinjskog pribora dizajnirani za posebne namene. Escajg, tanjiri, pomagala za obradu namirnica, činije, tiganji, začini, razne vrste flaša – sve ovo ima prikladno oblikovane uloške za fioke. Rezultat je red i preglednost sadržaja svih elemenata.
Novi koncept spavaćih soba – spavaće sobe nisu samo spavaonice. Uz većinu roditeljskih soba projektovana su individualna kupatila – ništa novo. Ono što je inovacija jeste integrisanje tih kupatila u prostor za spavanje i rad. Džakuzi kade su deo sobnog nameštaja – kupate se sami ili u paru uživajući i veličini otvorenog prostora, pogledu kroz prozor ili na TV. Umivaonici i tuš kabine odvojeni su od spavaćeg dela lakim, zastakljenim pregradama i to samo radi problema sa kondenzacijom pare. 
Zadovoljstvo je znati da su naši klijenti koji su ovaj koncept prihvatili u domovima postali preteče nečeg što tek postaje trend. *) Ostatak opreme kupatila – bide i šolja predstavljaju deo intime koji se ne deli sa partnerom i u odvojenoj su prostoriji. (*- ako je previše banalno – izostaviti)
Savremeni kamini – za one koji vole svetlost i igru plamena iz kamina, a iz različitih razloga nisu u mogućnosti da ga ugrade, stiže rešenje. Ako nemate odžak dovoljnog preseka da povlači dim iz ložišta, ili vam je dnevna soba nedovoljno prostrana za smeštaj kamina, i niste ljubitelj komplikovanih formi i dizajna klasičnih rešenja – dolazi vaše vreme kamina.
Kamini na plin – rešenje koje integriše sve najbolje:
– potrebna dimenzija dimnjačkog kanala, po katalogu 10 ili 15 santimetara – običan odžak,
– potreban prostor za kamin – onoliki koliki želite (kamin klasičnih dimenzija, kamin kao deo slobodnog zida, mini kamin u spavaćoj sobi),
– estetski parametri – savremene linije, nema teških granitnih obloga, kamin kao slika na zidu, oblik plamena u skladu sa dizajnom, neograničene mogućnosti kreiranja... 
– funkcionalne pogodnosti – nema problema sa smeštajem drva, nema dovlačenja ogreva iz podruma, nema nabavke drva...
Ako brinete što u vaš kraj neće skoro stići priključak za plin, razmislite odakle oni silni plinski kamini na sajmovima. Problem rešava samo jedna plinska boca. Utrošak plina je na nivou potrošnje ringle na šporetu. 
No, kao i u većini noviteta, i kod ovog je potrebno brižljivo se odnositi prema dizajniranju. Lako se pobegne u kič – plamen vatre postavlja se uz veštačke cepanice užarenog izgleda, podražava se vatra običnog ložišta. Jedino ispravno rešenje su moderno definisane forme obloga gasnih ložišta, a izvor plamena maskiran šljunkom ili nekim sličnim rešenjem. Ne pribegavajte imitaciji zapaljenih drvenih cepanica. Efekat plamena i vatre treba da je u skladu sa izvorom energije, toplotni efekat je zavidan, a igra svetlosti iz gasnog kamina dovoljno uveseljava.
Svetlo u svim varijantama nameštaja – osnovna komponenta dizajniranja prostora u "epohi" minimalizma jeste korišćenje različitih izvora svetlosti i svetlosnih efekata. Posebna oblast afirmacije ovog koncepta je ugradnja svetiljki u nameštaj. Godine upotrebe ovog principa donele su prisustvo svetlećih tela u svim vrstama nameštaja.
Kuhinja – da bi se obezbedilo dovoljno svetla za radne površine, ugrađuju se svetiljke u police iznad njih; osvetljavaju se zastakljeni viseći elementi; svetleće radne ploče, otklizavanjem vrata gornjih elemenata aktiviraju se unutrašnje sijalice... 
Kupatilo – nema ograničenja mašti – svetlo iznad ogledala, u spuštenim gredama, u zastakljenim vitrinama, vodootporne sijalice u tuš kabinama, svetlo iza veštačkih prozora...
Vitrine dnevnih soba, svetleće police, svetleće sokle, svetlo uz radne stolove, svetlo u garderobama i plakarima (aktivira se otvaranjem vrata)...
    </div>
    <div id="ekonomija">
Prazni magacini, ali i kase
Da li je industrija nameštaja uspela da preživi deceniju izolacije i još pola decenije tranzicije? Još jedno pitanje – da li je uspela da preživi bez potrošačkih kredita, odnosno sa kreditima izuzetno visokih kamata?Odgovor je začuđujući: ne samo da je preživala nego je uspela i da poraste.Pogledajmo statističke podatke. 
Industrijska proizvodnja u periodu januar-april 2006. u odnosu na isti period prethodne godine povećana je za 5,9 odsto, i to u centralnoj Srbiji za 7,5, a u Vojvodini za 2,7 procenata. Posmatrano po oblastima industrijske proizvodnje, najveći rast u ovom periodu ostvarila je proizvodnja nameštaja (!) i raznovrsnih proizvoda.
Kad domaće stolice porastu
Izbliza gledano, podaci izgledaju ovako.
Rast proizvodnje prerađivačke industrije za prvih osam meseci ove godine u odnosu na isti period 2005. iznosi 6,8 odsto. Proizvodi od drveta i plute, osim nameštaja, u ovom periodu beleže rast od 1,2 procenta, dok proizvodnja nameštaja i raznovrsnih proizvoda raste po stopi od 69,5 odsto, što je najveći zabeležen rast. Koliko je to značajan uspeh svedoče neki drugi podaci, recimo o proizvodnji celuloze i papira i preradi papira koji ostvaruju pad proizvodnje od 5,9 posto.
Rašo Milić, sekretar Udruženja za šumarstvo, drvnu industriju i industriju celuloze u Privrednoj komori Srbije, nastavlja da iznosi podatke koji pokazuju vitalnost domaće proizvodnje stolica, stolova, ormana, kuhinja...
Dažbine i siva ekonomija 
Na nivou celokupne privrede u zemlji, zalihe gotovih industrijskih proizvoda u avgustu 2006. godine u odnosu na isti mesec 2005. povećane su za 2,4 procenta, dok je kod proizvodnje nameštaja i raznovrsnih proizvoda zabeležen suprotan smer – pad od 29,2, a kod proizvodnje drveta i plute došlo je do smanjenja zaliha za 15,3 odsto.
Iz ovih podataka moglo bi se zaključiti da drvna industrija funkcioniše besprekorno, kaže Milić. Međutim, objašnjava da krajnji ekonomski rezultat nije tako sjajan, pre svega zbog mnogih spoljnih faktora, među kojima ističe nerealan kurs dinara na štetu izvoznika, nepovoljne finansijske kredite i nedostatak obrtnih sredstava, veliku nelikvidnost, velika opterećenja porezima i doprinosima za ovakav nivo proizvodnje, sivu ekonomiju i drugo.Enterijer za Putina
Jedan od primera uspešnog privatnog preduzeća koje se bavi proizvodnjom nameštaja i dizajnom svakako je Enterijer Janković iz Novog Sada. Božo Janković, inženjer šumarstva, početkom rata u Hrvatskoj preseljava se u Novi Sad, 1992. godine, i osniva radionicu, a danas najveću firmu za izradu enterijera u Srbiji. To je preduzeće koje zapošljava 300 radnika, objašnjava Zoran Berbatović, savetnik u Privrednoj komori koja je dodelila godišnju nagradu Jankoviću za 2005.
Nagradu je zaslužio time što preduzeće više od 70 odsto proizvodnje plasira u izvoz kao finalni proizvod na tržišta Francuske, Holandije, Rusije i svih republika bivše SFRJ. Poseduje aktivna predstavništva u Holandiji, Rusiji, Francuskoj, Hrvatskoj i Bosni i Hercegovini. Pored domaćih visokorangiranih objekata, navodi se u obrazloženju nagrade, kompanija je u Rusiji opremila dvorac Belvedere za predsednika Putina, predsedničku vilu u Kazahstanu, predsedničku palatu u Uzbekistanu, međunarodni bankarski centar u Taškentu, Ustavni sud Rusije. Trenutno rade na kompletnom opremanju bolničko-hotelskog kompleksa u Grenoblu, gde su pobedili u žestokoj konkurenciji italijanskih i francuskih firmi.
Izvoz jedini put
Na osnovu podataka o strukturi izvoza, Rašo Milić izvlači zaključak da drvna industrija Srbije beleži pozitivne pokazatelje a to je, pre svega, da se iz godine u godinu povećava izvoz finalnih proizvoda i da je učešće izvoza drvne industrije u ukupnom izvozu Srbije veće nego početkom devedesetih godina. 
U cilju postizanja boljih izvoznih rezultata, Milić smatra da država mora da nastavi i čak intenzivira napore da posredstvom Fonda za razvoj i Agencije za kreditiranje izvoza obezbedi finansijska sredstava po što povoljnijim uslovima.
Takođe, važno je iskoristiti ugovore o slobodnoj trgovini sa zemljama jugoistočne Evrope i Ruskom Federacijom. 
Da bismo postali konkurentni moramo brzo u tehnološkom smislu da se izjednačimo sa konkurentskim nacijama, kaže Milić, a posebno u upotrebi/primeni komunikacionih i informacionih tehnologija. Živimo u vremenu kada je Kina prestigla Italiju po količini proizvedenog nameštaja. Uskoro će kineske stolice i stolovi preplaviti Evropu kao što je slučaj sa kineskim tekstilom. Gde je tu mesto nameštaja iz Srbije? Konkurentni ćemo biti samo stabilnim kvalitetom, zaključuje Milić.
    </div>
    <div id="magazin">
Razigrano, otvoreno, slobodno
San svakog kreativnog roditelja je kreativno dete. Kome je potomstvo sklono pronalaženju zabave na najkonstruktivniji način, pomoću "izmišljotina", "kerefeka", "džidža-bidžica" i "koještarija", taj mora da organizuje datoteke svog mladunca na pogodan način. 
A najbolje je tako da sve bude nadohvat ruke i vidljivo, ali složeno!
Ajša Boneval, dizajner iz Merilenda, osmislila je posebnu vrstu soba za kreativnu decu i njihove istovrsne roditelje, i nazvala ih porodične radionice.
Za boju zidova odabrana je vesela banana-zelena; police su otvorene tako da je sve izloženo pogledu (ovo je mudar način da se dete nauči redu i slaganju svojih stvari!), a poseban štimung sobi daje maska za radijator boje drveta. Vesele boje na zidovima i šarena krpara na podu čine sobu opuštenim i sasvim juzer-frendli mestom za sve što zamislite. 
Zavesa sa džepovima
Ovo je idealno rešenje za bojice, olovke i sitnice, tačnije za sve ono što se lako raspe i rasturi, a teško pokupi i ponovo složi. Džepovi su dovoljno duboki da u njih može da stane cela velika tuba tempera, a da ne viri. Najsitnije stvarčice, poput perli, dugmića i figurica, bolje je prvo spakovati u plastične kutijice, pa tek onda u džepove. Sa standardnim alkama ili štipaljkama za draperiju može da visi i poneka veća karika na koju možete da okačite crtačka remek-dela svog deteta da lepo, ljudski, vise. 
Neka police rastu s detetom
Ovako koncipiran sto za dete, ukoliko ga podesite na visinu koja odgovara njegovom uzrastu i prosto dodate policama na zidu, biće idealno mesto da se razbaškare svi njegovi "projekti", sveske, papiri, i piši-briši table. Kako bude prolazilo vreme, zidne police možete da podešavate tako da rastu zajedno sa detetom. Neka na nekoj polici pri vrhu, koju vaš potomak vidi, ali sa koje neće stalno skidati i vraćati stvari, budu njegove omiljene slike i predmeti koji ga inspirišu. 
Posude za bojice 
Tegle, čaše i ostala pogodna staklena ambalaža može savršeno da posluži za odlaganje olovaka, bojica i četkica. U te svrhe mogu da posluže i limenke, samo povedite računa da budu pažljivo očišćene i da nemaju oštre ivice. Naravno, bilo bi dobro da dizajnom i materijalom ne odskaču od stila u kome je nameštena soba. 
Kutak za seckanje i lepljenje 
Ladice nanizane u visinu jedna na drugu uz malo dobre volje možete personalizovati i prepraviti u, recimo, radnu površinu za seckanje, lepljenje, krojenje papira i drugih materijala i, naravno – pakovanje poklona. U ladicama možete da držite papire i sve one sitne stvarčice kojima se teško ulazi u trag ako nestanu, a držač za papirne ubruse može da posluži za ukrasne trake.

Latice za zimu
U poznu jesen i zimi svežeg cveća je sve manje i sve je skuplje pa se teže odlučujemo za kupovinu. Ali, zato postoji suvo cveće, koje može da se kupi u cvećarama i na pijacama.
Međutim, i sami možemo da osušimo cveće, koje će nam poslužiti za ukrašavanje nekih od kutaka u stanu, a može da bude i lep poklon. Ovo jeste pipav posao, koji traži strpljenje, ali može da bude i veoma zanimljiv hobi.
Da biste biljke pravilno osušili i koristili za cvetne bukete i aranžmane, potrebno je da znate sledeće:
• Biljke koje želite od osušite prvo povežite u manje bukete. 
• Velika količina lišća nepotrebno produžava vreme sušenja, pa se preporučuje njihovo prethodno odstranjivanje. 
• Napravljene bukete okačite tako da su cvetovi okrenuti nadole.
• Prostor u kome se suši cveće treba da bude veoma prozračen.
• Vreme sušenja za svaku pojedinu vrstu je različito, što zavisi od debljine stabljike i vremenskih uslova.
Pored cvetova, možete da osušite i listove koji su dopuna buketima. Najbolje je da se odlučite za listove aromatičnih biljaka.
Rasprostrite ih preko novinskog papira i ostavite na tamnom mestu. Povremeno ih okrenite s jedne na drugu stranu i to ponavljajte sve dok se potpuno ne osuše, za šta je potrebno najmanje šest do osam nedelja. Kada su suvi, spremni su za dodavanje osušenim buketima.

Zaštićeni podstanari
Kategorija zaštićenih podstanara pojavila se u periodu posle Drugog svetskog rata, kada je obavljena nacionalizacija viška stambenog prostora preko zakonskog maksimuma tako što su u te stanove useljavana lica bez stana ili u delove stana ili pojedine prostorije u kući, koje su kasnije formirane kao posebne stambene jedinice.Ova lica su kasnije, kada su stanovi vraćeni vlasnicima, postajala nosioci stanarskog prava na stanu u svojini građana, a kasnije nosioci prava zakupa na neodređeno vreme. Vlasniku stana je dato pravo raspolaganja, a nosiocu stanarskog prava pravo stanovanja i pravo razmene, ali ne i pravo otkupa, jer je pravo otkupa moguće samo kada se radi o društvenom stanu. 
U praksi, usvojen je termin zaštićeni podstanar. Zakon o stanovanju daje pravo vlasniku stana da tužbom kod nadležnog suda zahteva iseljenje zaštićenog podstanara iz njegovog stana i predaju toga stana ili dela stana na korišćenje, ako za iseljenje zaštićenom podstanaru obezbedi drugi stan po osnovu zakupa na neodređeno vreme. Uslovi su da taj drugi stan po veličini, udobnosti i mestu na kome se nalazi odgovara stanu iz koga se iseljava, tj. da mu bitno ne pogoršava uslove, s tim što može biti i manji, ali da odgovara broju članova domaćinstva. Zakon dozvoljava i zamenu stana koji koristi vlasnik sa stanom koji koristi zaštićeni podstanar, pod uslovom da su odgovarajući. 
Kada su u pitanju ovi stanovi mogu se razlikovati dve situacije. Ako je vlasnik stan stekao kao useljiv (znači bez podstanara) pre 26. decembra 1958. godine, on i njegovi naslednici imaju pravo da traže od nadležne opštine da obezbedi stan za preseljenje zaštićenog podstanara. Opštine su bile dužne da ove stanove obezbede do 31. decembra 2000. godine. Pravo prvenstva imaju vlasnici stanova sa zaštićenim podstanarima, koji na drugi način nemaju rešenu stambenu situaciju. Opštine su čak dobile zakonsku mogućnost za izgradnju novih stanova radi rešavanja stambenih potreba zaštićenih podstanara iz sredstava pribavljenih otkupom stanova, po posebnom programu. Međutim, iako je rok odavno prošao, mnogi vlasnici, tj. njihovi naslednici još nisu došli u posed svojih stanova. 
S druge strane, ima dosta slučajeva da zaštićeni podstanari, odnosno njihovi naslednici koji su kao članovi domaćinstva stekli pravo zakupa, nemaju više osnov za korišćenje tog stana jer su stekli u svojinu, oni ili njihovi članovi domaćinstva, drugi stan, što je često teško dokazati, ali nije nemoguće, ili im je iz drugih razloga prestao pravni osnov, pa je vlasnik prinuđen da vodi dugotrajan i skup sudski postupak za ostvarivanje svog prava na povraćaj imovine.Vlasnici ovih stanova trpe štetu jer ne mogu da koriste svoje vlasništvo, bilo za stanovanje bilo za izdavanje, a zakupnina koju zaštićeni podstanari plaćaju je zanemarljiva u odnosu na tržišne cene. U slučaju kada vlasnik ima mogućnost da zaštićenom podstanaru obezbedi drugi stan, zaštićeni podstanar traži uslove koje vlasnik ne može i nije dužan da mu obezbedi. Preostaje da se to pitanje reši sudskim putem. Jedno od rešenja je i prodaja neuseljivog stana, što podrazumeva nižu cenu, ali u tom slučaju kupac kao novi vlasnik nema pravo da od opštine traži iseljenje zaštićenog podstanara. Postoji mogućnost i da zaštićeni podstanar kupi stan od vlasnika, ali po tržišnoj ceni jer otkup pod uslovima iz Zakona o stanovanju nije dozvoljen, ali samo ako zaštićeni podstanar na to pristane, jer on ima pravo zakupa na neodređeno vreme sve dok ispunjava uslove iz Zakona o stanovanju. Na kraju, uvek postoji i mogućnost da se vodi spor protiv opštine.

Kišni đavo na ostrvu razvedenih žena
Neko će reći da je to kič – zaleđeno vreme – i biće u pravu. Tasmanija je ostrvska država Australije koja se trudi da civilizaciju uzima na kašičicu. Tih, miran, udoban život je ideal. Ne treba ni reći da je ostrvo stvoreno po meri penzionera. Tipična dnevna soba tasmanijskog kolonijalnog stila: zidani kamin pored kojeg su naslagane precizno piljene oblice, dugodlaki pas odmara na ovčijem krznu, pod je pravljen od punog, bajcovanog drveta, centralno mesto u sobi zauzima plavkasto-tirkizna sofa koja je ušuškana mnogim jastucima. Po zidu police s knjigama. 
Na Tasmaniji, udaljenoj 250 kilometara od najbliže Australije, živeli su samo domoroci Aboridžini, dok ga Evropljanima nije otkrio Abel Tasman 1642. godine. Ozbiljnije su ga naselili kažnjenici iz Engleske. Ostrvo je bilo veliki kazamat od 1803. do 1853. U Port Artur danas dolaze hiljade potomaka da se upoznaju sa zatvorskim dosijeom predaka. Pošto je po viktorijanskom običaju sve sačuvano i konzervirano, posetilac čak može i da prespava na pradedinom ležaju.
Od tog vremena izumrle su mnoge endemske vrste, kao što je tasmanijski tigar (poslednji primerak uginuo u lokalnom zoološkom vrtu 1936), a u legendi je ostao i tasmanijski đavo – torbar mesožder koji jakim vilicama začas utamani ovcu.
Temperature su umerene: minus pet, plus 25. Januar i decembar su najtopliji i najsuvlji meseci; svega 9,4 kišnih dana mesečno, dok je oktobar izrazito vlažan sa 16,9 kišnih dana. Doseljenici iz Srbije, kojih je nekoliko hiljada, najviše se žale baš na kišu koja ih čini depresivnima. 
Ostrvo je jedan veliki nacionalni park, površine Bosne i Hercegovine, u kojem živi 500.000 stanovnika, prilično rastresito na ogromnim imanjima – najmanja površina farme je 20 hektara. Život je podešen prema bračnim parovima s malom decom i penzionerima. Broj stanovnika opada a u porastu su i razvodi. Na ostrvu živi 29.000 razvedenih žena! (Ovaj podatak je dovoljan da se nekima Tasmanija učini kišnim rajem: karta u jednom pravcu za ostrvo razvedenih žena.)
Zbog rigoroznih uslova ekološke zaštite – industrija je nerazvijena, tako da je i visoka nezaposlenost. Sve je skupo. Boca lokalnog vina u maloprodaji košta 22 dolara; takse nadziđuju proizvođačku cenu od osam dolara. Nije jeftino (!?) ni korišćenje usluga najstarijeg zanata – 150 dolara pola sata.
Toliki izdatak teško da će doneti odgovarajuće uživanje, ali je zato provod zagarantovan na jahtaškim regatama, pogotovo najopasnijoj Sidnej–Hobart.
Tasmanija je stvar ukusa i krvnog pritiska – preporučuje se onima sa nižim. Čitanje jutarnjih novina na tremu dok pada sitna kiša. Neko to ne samo da voli nego – obožava.
    </div>
    <div id="vesti">
Katanac zbog nelojalne konkurencije
Mali preduzetnik Bora Kostić pre petnaestak godina otvorio je prvu prodavnicu auto-delova u Beogradu. Ubrzo je proširio delatnost i osnovao radnje u Blacu, Aleksandrovcu i Prokuplju. Sve tri  maloprodaje morao je, u toku protekle godine da zatvori, jer više nije imao interesa da radi.
Teorijski, političari daju prednost privatnom preduzetništvu i u malom biznisu vide šansu za zapošljavanje nezaposlenih u Srbiji. Statistika, međutim, ukazuje da klima za njihovo poslovanje još nije zadovoljavajuća. Sagovornik "Politike" je samo jedan od 143 trgovaca auto-delovima čije su radnje "bankrotirale" od početka ove godine. Isti neuspeh na domaćem tržištu od početka 2006. godine  doživelo je čak 21.437 preduzetnika. U ovom periodu, prema podacima Agencije za privredne registre, ugašeno je najviše trgovina na malo hranom i pićem – 2.193, ali i 1.111 restorana, 797 taksija, a zatvoreno je i 714 frizerskih salona i salona za ulepšavanje. Prema ovim podacima, može se, takođe, zaključiti da je proizvodnja kudikamo isplativija.  Recimo, posmatrajući ovaj period, katanac na radnje bio je prinuđen da stavi svega po jedan proizvođač čokolade, konca za šivenje, madraca ili slavina. U trgovini je očigledno problem velika i često nelojalna konkurencija. 
– Tri puta sam uzimao kredit i vraćao da bi opstao. Ali više ne ide! Naš najveći problem je crno tržište auto-delovima, razni otpadi, a posebno pijaca na Bubanj potoku, koja je prava industrija svega i svačega – priča Kostić. Ova roba, i pored zabeleženog neuspeha, i dalje je najinteresantnija novajlijama u poslu. Rat među privatnicima u ovoj branši, kako kaže, vode majstori. 
– Oni mušterije navodno savetuju koje delove da izaberu. U stvari oni ih upućuju na prodavnice sa kojima imaju razne dogovore, a često ugrađuju i svoje delove koje drže ispod tezge – objašnjava Kostić. Svoj neuspeh objašnjava velikim promenama na tržištu koje su se dogodile poslednjih godina.
– Bio sam specijalizovan za prodaju delova za "Zastavine" automobile, kamione i traktore. Potražnje je sve manje, "kec" i "jugo" polako se sele na otpade, a kamione preuzimaju privatnici kojima je važan svaki cent, pa radije po delove odlaze na otpad – objašnjava ovaj preduzetnik. On zbog toga savetuje početnicima da se opredele za prodaju delova za samo jednu vrstu vozila, jer su im, u suprotnom, male šanse za opstanak. 
Ljiljana Božović, sekretar opštih udruženja u Privrednoj komori Beograda, kaže da je poslednjih godina olakšana procedura za otvaranje samostalnih preduzetničkih i ortačkih radnji. Ipak, privatnici, u praksi, nailaze na mnogo problema, zatvaraju radnje, pa iznova pokušavaju da nađu interes u drugim delatnostima.
– Sve je manje proizvođača. Većina se žali na visoke cene zakupa i traži poreske ili uvozne olakšice, barem u prvim godinama rada. Opterećeni dažbinama koje plaćaju za zaposlene, u njihovim radnjama radi minimalan broj radnika. Često samo vlasnik prodavnice i član najuže porodice. Mladi ljudi, koje zapošljavaju, zbog loših uslova daju otkaze, tako se stvara nepoverenje, a gazda često nema na koga da se osloni – kaže Božovićeva. Prema njenom mišljenju, Skupština grada bi, ukoliko želi da zadrži preduzetnički duh Beograda, morala da nađe načina da izađe u susret preduzetnicima. Kaže da u gradu ima mnogo zapuštenog prostora koji bi uz minimalne nadoknade mogao da bude ustupljen preduzetnicima koji žele da rade i renoviraju takve objekte.  
– Jedan sajdžija u prestonici, recimo, nema načina da popravi skupoceni sat. Kažu da su uvozne carine za delove previsoke. Prema podacima koje imamo, u poslednje vreme preduzetnici najčešće žele da otvore privatna obdaništa i škole stranih jezika – zaključuje Ljiljana Božović.
--------------------------------------------------------------------------
Falsifikati iz Turske
Na crnom tržištu auto-delova sve je više falsifikata iz Turske. Prema tvrdnji Bore Kostića, vlasnika prodavnice auto-delova, oni najčešće falsifikuju proizvode "Iskre" i "Fabrike auto-delova" iz Gornjeg Milanovca. 
– Ubedljivo najviše lažnjaka ima za automobile "kec", "jugo" i "golf" dvojku. Kupac, bez iskustva, uglavnom ne može da prepozna šta je šta, jer su cene  originala i falsifikata često jednake – kaže naš sagovornik.
-------------------------------------------------------------------------
Česte promene delatnosti 
Prema podacima Agencije za privredne registre, od početka godine na domaćem tržištu registrovano je 40.297 novih preduzetnika. U ovoj agenciji komentarišu da broj od 21.437 ugašenih preduzetničkih radnji ne ukazuje da su one zauvek zatvorene 
– Mnogi od preduzetnika zatvore jednu, pa ubrzo pokušaju u nekoj drugoj delatnosti. Pozitivno je da je mnogo veći broj otvorenih od zatvorenih radnji – kažu u Agenciji za privredne registre.
    </div>
    <div id="moda">
Dres za Ginisa
Davne 1937. godine sa 12 godina počeo je da uči krojački zanat, a posle mesec dana sašio i prve pantalone. Njegove majstorske ruke sašile su prošle godine dres za oproštajnu utakmicu košarkaškog genija Aleksandra Đorđevića, džinovskih dimenzija. Za 15 metara dužine i 9,5 metara širine ove koreografije utrošeno je 150 metara svile. Danas Milisav Radenković, poznatiji kao Ćile, može da se pohvali 59-godišnjim iskustvom, a, kako kaže u šali, uz duvostruko radno vreme to je negde oko 100 godina neprekidnog rada.
Za dva dana i noć, uz pomoć kolega i pomoćnika, napravio je verovatno jedan od najlepših poklona koji je Saša Nacionale, kao ambasador Unicefa, dobio, što je u direktnom TV prenosu video i svet. 
– Najviše peripetija u gomili od 35 kilograma materijala, od kojeg je sašiven dres, bilo je oko slova, jer su bila visine 1,5 metara, pa smo radili u paru na dve mašine. Nije bilo lako pronaći početak i kraj, a pogotovo kad smo umesto jednog slova, kao za đ radili dva, d i j. Ne znam da li je neko imao sličan poduhvat i da li sam uspeo da se upišem u Ginisovu knjigu rekorda, ali sumnjam da je neko nešto slično napravio. Imao sam još jedan izazov u krojačkom radu. Sašio sam frak, dve leptir mašne, svileni pojas i pantalone za jednogodišnjeg dečaka Mateju koji je u mojoj radnji i prohodao – priča osamdesetogodišnji Čačanin, koji od pre sedam godina, posle 51 godine rada u rodnom gradu, na nagovor kolega stvara u krojačkom salonu "Faraon" u Bulevaru despota Stefana 39 u Beogradu.
I mada je bilo i nezadovoljnih mušterija, nikada na njih nije podigao glas i uvek ih je na nogama dočekao. Kaže da je malo spavao, da je jeo kada je bio gladan, a, iako 54 godine puši tri paklice cigareta na dan, nikad nije bio bolestan. Dovoljno je samo da uzme meru, jer bez šnita i danas kroji. Zahvaljujući Dragošu Simoviću, novinaru iz Čačka, koji mu je doneo krojeve iz Francuske i Nemačke, ne koristi mustre, već sve radi iz glave.
– Kod nas je konfekcija iščezla i preovladala je nekvalitetna kineska roba. Za razliku od nas, Italijani se bore da budu prvi u Evropi. Naši modni kreatori imaju zanimljive ideje, ali manjkaju stručnjaci koji to mogu da i ostvare. Žao mi je što mladi ne žele da uče ovaj zanat koji ne može nikad da umre i veoma je cenjen u svetu. Nekad jedva pokrijem rashode, jer narod ne može da plati realnu cenu šivenja. Za 36 uboda rukom, 40 sati rada, od četiri do pet dana, koliko je potrebno da se uradi kvalitetno muško odelo, ljudi nemaju da izdvoje dovoljno evra, pa trud naplaćujem ispod cene. Da vlada nemaština, vidi se i kad nemaju da plate ni za zamenu rajsferšlusa – objašnjava Radenković, kojeg mnogi znaju kao velikog humanitarca, jer, kako kaže u šali, koliko je za džabe radio mogao je da kupi jednosoban stan.
Vid ga dobro služi, a može da se pohvali da mu je i 95-godišnja majka još živa. Zadovoljan je, jer je odškolovao ćerke od kojih je jedna doktor, a druga prosvetni radnik. Krojačko znanje je preneo i na učenike, kao i na jednu rođaku koja mu sada pomaže u salonu. A, kako kaže, od makaza, igle i konca neće se odvajati do kraja života.
    </div>
    <div id="vesti">
Burgijanje ranom zorom
Zvuci macole, kojom komšija u sedam sati u nedelju ruši pregradni zid, po pravilu, probudi i one sa najčvršćim snom, pri čemu svi u višespratnici izgovore istu rečenicu: "Zna li ovaj, bre, za kućni red?". Međutim, prozvani komšija, koji preuređuje stan u ranim jutarnjim časovima vikendom, zapravo zna kućni red i u potpunosti ga poštuje!
Naime, prema važećoj odluci o kućnom redu u stambenim zgradama, svi radovi u zgradi ili pravljenje velike buke nisu dozvoljeni samo u terminima predviđenim za odmor, odnosno od 13 do 17 sati i od 22 sata do pet sati narednog jutra. Dakle, vrednog keramičara, koji u 5.15 časova obija pločice u kupatilu, ni komunalna inspekcija ne može da spreči da probudi ceo soliter. Međutim, pevanje i sviranje, kao i zvuci pušteni sa muzičkih uređaja ograničeni su na takozvanu sobnu jačinu. Kako radnim danima, tako i subotom i nedeljom.
Osim toga, aktuelna pravila ponašanja u beogradskim stambenim zgradama nalažu da od 1. aprila do 30. septembra ulazna vrata budu zaključavana od 23 do 4 časa ujutru, dok bi u periodu od 1. oktobra do 31. marta ulazna vrata trebalo da budu zaključana od 22 do 5 časova ujutru. Budući da sve zgrade nemaju interfone, ovo pravilo znači da bi stanari trebalo leti da se probude pre cika zore i otključaju "dveri" solitera.
Međutim, prema rečima Nenada Stevanovića, zamenika direktora "Beokom servisa", u žalbama na kršenje kućnog reda građani se ovoj službi najviše žale zbog kvarova na instalacijama.
– Vlasnici stanova zaboravljaju da je održavanje instalacija njihova obaveza. Osim toga, žale se najčešće na buku u vreme popodnevnog odmora, kao i na komšije koji kabasto smeće, poput nameštaja ili pokvarenih aparata, izbacuju u hodnike. Često imaju probleme i sa prikupljanjem novca za sitne popravke, kao i za održavanje higijene zgrade. Za održavanje kućnog reda zadužena je komunalna inspekcija – objašnjava Stevanović i dodaje da inspektori najčešće reaguju kada neki stanar, na primer, vešernicu preuredi u garažu ili podrum.
Prema Stevanovićevim rečima, "Beokom servis" mesečno dobije stotinak pritužbi na kršenje kućnog reda i još toliko ljudi se interesuje za odredbe kućnog reda i Zakon o stanovanju.
Premda je ova gradska služba prošle godina imala akciju poštovanja kućnog reda, mnogi sugrađani ne znaju pojedina pravila, a očigledno je da je neophodno da Skupština grada i doradi ovaj propis. Na primer, većina Beograđana ne zna da je na otvorenim delovima zgrada, koji su vidljivi sa ulice, zabranjeno sušenje veša.
Osim toga, kućni red nalaže da stanari ne bacaju smeće i druge otpatke po zajedničkim prostorijama, da ne prljaju ili oštećuju zidove u zajedničkim prostorijama, da ne uzurpiraju zajedničke prostorije, kao i da svoje kućne ljubimce drže u skladu sa važećim propisima. Iako pravila obavezuju sve stanare zgrade i vlasnike stanova da su za kršenje predviđene kazne od 250 do 500.000 dinara, kućni red u stambenim zgradama se svakodnevno krši.

Traže izmenu zakona
U Privrednoj komori grada juče je održana sednica Odbora Udruženja ugostiteljstva i turizma sa grupacijama hotelijera, restoratera i turističkih agencija. Na sastanku je bilo reči o tome kako unaprediti turističku ponudu prestonice i kako prevazići trenutne probleme sa kojima se susreću ugostitelji, hotelijeri, turističke agencije i drugi privredni subjekti u turizmu.
Ratko Uljarević, predsednik odbora, napomenuo je da ne postoje programi za vikend ponudu Beograda, kao i to da, dosad, nije potpisan nijedan ugovor između nekog hotela i turističke agencije koja dovodi strane turiste u prestonicu. On je napomenuo da imamo velike potencijale koje treba bolje iskoristiti, jer najviše koštaju prazni hoteli i restorani. 
Ono što je specifično jeste sve manja popunjenost kapaciteta. Tako su u Beogradu hotelski kapaciteti popunjeni sa svega 30 odsto, ali ova slika nije realna, zato što su hoteli u centru grada popunjeni sa 60 odsto, dok se u statističke podatke ubacuju i podaci iz hotela sa periferije i iz prigradskih opština. Učesnici ovog skupa su istakli da strukturu gostiju, uglavnom, čine poslovni ljudi, pa su u toku vikenda hoteli prazni. Pokrenuta je inicijativa da u saradnji sa Turističkom organizacijom i Privrednom komorom, hotelijeri i restorateri ponude niže, promotivne cene za vikende, kako bi strani i domaći turisti u većem broju posetili naš glavni grad.
Milan Janković, predsednik Privredne komore grada, rekao je da se Beograd nije izborio za takozvane tranzitne turiste koji prolaze koridorom 10. On je napomenuo da bi potencijali Ade Ciganlije morali mnogo bolje da se iskoriste, s obzirom na činjenicu da je to jedino mesto u okruženju na kojem u toku jednog dana može da se smesti više od sto hiljada ljudi.
Na sastanku je istaknuto da veliki problem predstavlja to što turisti iz inostranstva uglavnom putuju avionom, što našu zemlju stavlja u neravnopravan položaj, jer JAT drži visoke cene prevoza. Učesnici u raspravi su istakli da nacionalna avio-kompanija mora da smanji cene prevoza, kako bismo bili konkurentni na turističkom tržištu.
Osim toga, PKB je pokrenula ideju o štampanju vodiča kroz beogradske hotele i restorane, koji bi objedinio sve neophodne informacije za sadržajniji i kvalitetniji boravak domaćih i stranih turista u Beogradu. Ovaj vodič bi trebalo da obuhvati prikaze više od sto restorana, hotela, motela i hostela sa osnovnim podacima o ovim ugostiteljskim objektima.
Privredna komora je, podržavajući svoje članice iz Udruženja ugostiteljstva i turizma, predložila Ministarstvu finansija da Vlada Srbije izmeni čl. 5 i čl. 23 Zakona o porezu na dodatu vrednost, tako što će se iz čl. 5 stav 3 tačka 5 koja glasi "prodaja jela i pića za konzumaciju na licu mesta" izbrisati i preneti u čl. 23, čime bi se navedene usluge oporezivale po stopi od osam odsto. Prema mišljenju stručnog tima PKB, time bi se obezbedio jedinstven poreski tretman sirovina i usluga u okviru ugostiteljske delatnosti po stopi od osam odsto i povećala konkurentska sposobnost turističko-ugostiteljske privrede.M. Brašanac

Potomci Klefiša traže "Juhor"
JAGODINA – Poslednjeg dana pre isteka roka za podnošenje zahteva za povraćaj konfiskovane imovine, jagodinskoj Agenciji "Konto", vlasnika Vojkana Nikolića, iz Italije je dostavljena dokumentacija i ovlašćenje za zastupanje porodice Klefiš u daljem postupku do povraćaja imovine koji se, uz poljoprivredno zemljište, direktno odnosi i na vlasništvo nad Fabrikom za proizvodnju salama i suhomesnatih proizvoda u Jagodini, koja je danas kao Mesna industrija "Juhor eksport" u vlasništvu holdinga "Delta M", uz opasku da ova firma već više od deset godina posluje na sasvim novoj lokaciji, i da su iz "starog", a sada spornog "Juhora", odavno iseljeni svi proizvodni pogoni ove savremene mesne industrije. Međutim, ne čekajući pravni rasplet ovog spora u novinama je nedavno osvanuo oglas ove mesne industrije o prodaji lokacije "stari Juhor".
Klefiši su nemačkog porekla, ali su u Jagodinu 1901. godine došli iz Italije, kao njeni državljani. U pomoravski grad prvi je stigao Pijetro Klefiš koji je dobio koncesiju za proizvodnju i izvoz jaja i živine, da bi njegov sin Teodor započeo proizvodnju kobasica i salama po recepturi italijanskih majstora, a ovdašnji hroničari beleže da je posle dvadesetak godina više od polovine tih vrhunskih proizvoda, sa brendom "Klefiš" završavalo na evropskom tržištu.
Klefišova firma konfiskovana je i nacionalizovana posle Drugog svetskog rata i aprila 1946. godine registrovana kao državna fabrika salame i suhomesnate robe. Teodora Klefiša je tada kao narodnog neprijatelja partizanski sud osudio na smrt, ali je zahvaljujući italijanskom državljanstvu izbegao pogubljenje. Ovaj predratni industrijalac i humanista, koji je u Jagodini bio izuzetno poštovan, bivajući na sudu kriv samo što je "okoreli kapitalista i saradnik okupatora", umro je 1960. godine u mestu Pondemone u Italiji u kome danas živi njegova unuka sedamdesetčetvorogodišnja Regina, koja je i inicirala pokretanje zahteva za povraćaj konfiskovane imovine.
Vojkan Nikolić, vlasnik Agencije "Konto", sudski veštak za finansije kome je Regina Klefiš poverila zastupanje, kaže da će potomci Teodora Klefiša biti veoma uporni u zahtevu i da mu je porodični advokat ove italijanske familije najavio i zahtev za obeštećenje kojim će biti obuhvaćena i nadoknada za nekorišćenje oduzetih industrijskih postrojenja, spominjući i Međunarodni sud u Strazburu.
U međuvremenu, Nikolić je iz urednih katastarskih knjiga, sa podacima iz 1939. prikupio dokaze o vlasništvu Klefiša nad nepokretnostima koje nisu samo "stari Juhor" sa 6.500 kvadrata na atraktivnom gradskom građevinskom zemljištu, nego i 70 hektara zemlje uglavnom u ataru obližnjeg sela Donje Štiplje u kome je Klefiš meštanima izgradio i pravoslavnu crkvu. U ovom selu posedovao je i osam velikih objekata za tov stoke.
Na pitanje kakav je dalji postupak po zahtevu Regine Klefiš za povraćaj konfiskovane imovine njenog dede Teodora, Nikolić odgovara:
– prikupio sam sve relevantne dokaze o njihovom tadašnjem vlasništvu i sledi agencijska procena te vrednosti, koja po sadašnjim procenama vredi otprilike 1,7 miliona evra, a zatim dokazivanje naslednog prava. Sve će se to obaviti pred našim sudovima, a, prema mojim procenama, sve bi trebalo da se okonča do kraja naredne godine.
– Do sada sve je rađeno na osnovu zakona o prijavljivanju konfiskovane imovine, a država bi trebalo da donese detaljno uređen zakonski akt o povraćaju tako oduzete imovine njihovim pravnim vlasnicima. U konkretnom slučaju, ako se sve završi kako treba po mog klijenta, u šta ne sumnjam, ona će odlučiti šta će sa tom imovinom, ali može se pretpostaviti da će je, s obzirom na njene godine, ponuditi na prodaju – zaključuje Nikolić, koji je premijeru Koštunici, resornim ministrima i "Delti" podneo zahtev za sprečavanje prodaje ove imovine do donošenja predmetnog zakonskog akta.
Inače, u propisanom roku u Srbiji je podneto oko 70 hiljada ovakvih zahteva. Primera radi, samo u Paraćinu zavedeno je više stotina zahteva, a uglavnom se odnose na povraćaj vlasništva nad zgradama, poslovnim i proizvodnim objektima u centru grada. Među njima svakako dominiraju potomci porodice Teokarević koja je u ovom gradu, između ostalog, posedovala i svetski poznatu Fabriku štofova.

Opština kupuje kasarne
ČAČAK – Ministarstvo odbrane ponudilo je čačanskoj opštini Klub Vojske Srbije u ovom gradu po ceni – koju je utvrdila Uprava prihoda – od 125.873.636 dinara. Ponuda je data na zasedanju predstavnika Ministarstva i grada, 18. oktobra u Beogradu, i o prihvatanju će se, verovatno sledeće sedmice, izjasniti odbornici SO Čačak.Zdanje u Sinđelićevoj ulici 24, u srcu grada, podignuto 1962. i obnovljeno 1999. godine, ima ukupno 2.211,77 kvadrata (po 1.034,83 u prizemlju i na spratu, 142,11 u podrumu) i 22,27 ari placa. Gradska uprava odredila je, na osnovu Strategije razvoja opštine, da nekadašnji Dom JNA, sa dvoranom za 500 posetilaca, bude preuređen za Gradsku biblioteku, koja je sada podstanar.
Opština će, takođe za novac, kupiti obe gradske kasarne, "Tanasko Rajić" na visu iznad grada, i "Ratko Mitrović", u Ulici dr Dragiše Mišovića. Rokovi za isplatu biće određeni protokolom o razmeni nepokretnosti, u prvoj kasarni biće građen dom za stare, drugoj još nije određena namena.
Pregovori o kupoprodaji vojne imovine u ovom gradu počeli su pre nekoliko godina i opština je, prošlog januara, obrazovala komisiju za pripremu ovog posla. Komisija je u aprilu dostavila Ministarstvu odbrane – Upravi za infrastrukturu dokumenta za četiri vojna objekta, dve kasarne, Dom Vojske i Sportski centar "Remont". Tu su bili izvodi iz posedovnih listova, kopije planova i pravni osnovi za sticanje nepokretnosti.
Pre tri meseca, Ministarstvo je predložilo da razmena bude obavljena na jedan od dva načina. Ili neposrednom pogodbom, kojom bi opština Ministarstvu dodelila 234 stana za pripadnike Vojske Srbije, pri čemu bi vrednosti procenila Uprava prihoda, ili isplatom u novcu.
Predsednik čačanske opštine Velimir Stanojević 10. oktobra obavestio je Ministarstvo da je grad zainteresovan za Klub Vojske i dve kasarne, i osam dana kasnije usledio je sporazum u Beogradu, kojim je određeno da Vojsci bude plaćeno novcem.
Vojna imovina u Čačku obuhvata 80 hektara zemljišta, sa 40.000 kvadrata pod krovom. Dom Vojske zaključan je od aprila 2005. godine, kad su otkaze dobili civili zaposleni u čačanskom garnizonu.
Kasarna "Tanasko Rajić" na vidikovcu, dva kilometra od gradskog trga, podignuta 1933. godine sa krugom od 12,5 hektara, zatvorena je 1. avgusta prošle godine. Neposredno pre toga rasformirani su brigada protivvazdušne odbrane, artiljerijska brigada i inžinjerijski puk, kojima je tu bilo sedište.
Kasarna "Ratko Mitrović" već je ispražnjena krajem prošlog veka, i jedinica ABHO je iz nje razmeštena u drugi grad. Taj prostor sada koristi Tehnički remontni zavod čije je građevine, u blizini, srušila avijacija NATO, u bombardovanju 1999. godine.
U Čačku više nema vojnika na odsluženju kadrovskog roka, a od vojnih objekata i dalje je aktivno skladište Pozadinske baze Generalštaba.
    </div>
    <div id="gastronomija">
Kačamak ispao iz igre
ZLATIBOR – Šta najradije doručkuju gosti Zlatibora? Ako je verovati stalnoj internet anketi o tome, verni su vekovnim đakonijama ovog kraja. Caruju kalorije, nema straha od holesterola, a dijetalni obroci nikako nisu na ceni.Za sada, u mrtvoj trci za najdraži doručak Zlatibora nalaze se pršuta i kajmak, s jedne, i zlatiborska komplet lepinja sa druge strane. Stalno se u vođstvu smenjuju. Trenutno, kad se otvori sajt "zlatibor.co.yu", na kome se ova neobična anketa od početka godine nalazi, po broju glasova (907) vode pršuta i kajmak, ispred mirisne zlatnožute lepinje (892 glasa). Nove generacije sladokusaca, dakle, dosledno slede ukuse predaka. Posetioci sajta i dalje glasaju, pa je ishod trke još neizvestan.
Između ovih specijaliteta i sledećih na listi, kačamaka i heljdopite, velika je praznina. Vekovno zlatiborsko jelo kačamak, začinjen zrelim kajmakom i sirom, dobio je svega 113 glasova, a pita od zdravog heljdinog brašna za 24 glasa manje. Za dijetalan doručak sasvim malo ih se izjasnilo, većina bi da još od ranog jutra punog stomaka krstari zlatiborskim livadama. Zato, u komentarima na ovu anketu, ima onih koji bi za doručak rado pojeli i dimljenu vešalicu.
– Odmor na ovoj planini vezan je i za dobar zalogaj. Otuda i ideja za ovu anketu, koja je dobro posećena i to je jednostavan vid komunikacije među korisnicima, a sve da bi se promovisao turizam na Zlatiboru – kaže Aleksandra Glišović, koja je sa suprugom Milošem autor i vlasnik ovog sajta nastalog pre sedam godina u njihovoj radionici "Krug".
Ta elektronska razglednica ove planine stalno se dopunjuje, a postala je prava berza turističkog smeštaja. U ponudi na ovom sajtu je 46 vila i kuća za odmor, 90 apartmana i soba, 14 hotela i odmarališta, 15 restorana i kafea, šest turističkih agencija ... Novost za ovu zimsku sezonu biće žive slike preko interneta iz centra Zlatibora, gde se postavlja video kamera da bi se pratila sva važna lokalna dešavanja. A oni koji bi da Novu godinu dočekaju na ovoj planini uskoro će moći na ovom sajtu da vide sve cene i ponude ovdašnjih ugostiteljskih objekata.
    </div>
<div id="sport">
Još jedan Federerov rekord
U drugom kolu u Crvenoj grupi na završnom turniru za osam najboljih tenisera u sezoni u Šangaju prvi "reket" sveta Švajcarac Federer s mukom je savladao Amerikanca Rodika (peti na svetskoj rang-listi) – 4:6, 7:6 (10:8), 6:4. Spasio je tri meč-lopte u taj-breku.
Isplatilo se. Sa 120.000 dolara, koliko se dobija za svaku pobedu u grupi, probio je kotu od sedam miliona u godini. I pre završnog takmičenja nadmašio je rekord Amerikanca Samprasa kome je 1997. pripalo 6.498.311. Federer je najviše zaradio lane – 6.357.547. Pobeda u finalu "vredi" 700.000, ali ko trijumfuje bez poraza nosi 1.520.000.
U drugom meču Hrvat Ljubičić (4) je sa 5:7, 7:6 (9:7), 7:5 savladao Argentinca Nalbandijana (7) koji je s dva poraza rastavljen od trona. Prošle godine je u finalu pobedio Federera, iako je gubio s 2:0 u setovima. Jutros su se Zimonjić i Francuz Santoro borili u Zlatnoj grupi da posle poraza na početku ostanu u igri za polufinale dubla (po dva prvopasirana). Rivali su im Poljaci Firstenberg i Matkovski koji uhvatili poslednji brod za Šangaj.

Partizan plaća Ješićevu kaznu
Fudbalski klub Partizan će na računa Zajednice prvoligaša danas uplatiti 140.000 dinara.
– Uplatićemo kaznu i na taj slučaj stavićemo tačku, – potvrdio je potparol Partizana Marko Vjetrović.
Rok za izmirenje duga istekao je u petak 10. novembra. Trener Partizana Miodrag Ješić je kažnjen zbog vređanja sudije Milenka Vukadinovića, posle meča sa OFK Beogradom...
Na pitanje da li je spreman da plati novčanu kaznu Ješić je odgovorio:– Ne interesuju me nikakve kazne, opterećen sam drugim obavezama. Moj tim očekuju važne utakmice u subotu i četvrtak, nemam vremena da se bavim tim stvarima.

Sjaj i bez medalje
Uzlet naše ženske odbojkaške reprezentacije do polufinala na Svetskom prvenstvu, gde sutra (6 časova) deli megdan s moćnim Brazilom, odjekuje kao grom. Otkud iz vedra neba, možda se i s pravom pita ogromna većina poklonika sporta kod nas, jer ni kovači istorijskog podviga u Japanu nisu verovali da mogu tako daleko, do pod presto.
Odbojkašice su naprečac otvorile oči i sebi i drugima. Iz utakmice u utakmicu su bile sve ubeđenije u svoje moći. Drugima su otkinule od sna, ali su ih naterale da ih doživljavaju kao istinske junake, sa žarom kakav dugo nije raspalila nijedna ženska selekcija. 
Mentalna snaga valjala klade 
Baš je zato sada prilika da izdvojimo jedno dalekovido mišljenje autoriteta u našoj odbojci. Ima nešto više od godine kako je u razgovoru za naš list poznati trener Sava Grozdanović predvideo japanske "bele noći". Selektor koji je našoj ženskoj odbojci doneo jedinu medalju, bronzu s Evropskog prvenstva 1951. u Francuskoj, rekao je da imamo reprezentaciju kojom ćemo da se ponosimo u najskorijoj budućnosti. 
Odbojkaška loza Grozdanovića je i posredno uticala da odbojkašice krenu ka svetskom vrhu. Zar blistavi novi početak naše muške odbojke sredinom devedesetih, pod barjakom za koji se kao selektor latio Lazar Grozdanović, nije bio podstrek da se ovim sportom bavi okosnica ženske ekipe u Japanu. 
– Sava kao bolji poznavalac ženske odbojke uporno je tvrdio da je njena baza i šira nego kod muške i predviđao joj je blistave rezultate. To se obistinjuje. Iluzorno je reći da nisam delio njegovo mišljenje. Upravo su naše igračice, nadvisivši i sebe, ushitile celu naciju koja ne žali što su se poigrale s našim emocijama, poremetile nam snove i zdravlje. Odbojkaška organizacija je ponosna na njih, – s neskrivenim osećanjima govori Lazar Grozdanović.
I po njegovom mišljenju nema dileme da je berićet tek pred odbojkašicama. Prva prilika je Evropsko prvenstvo dogodine.
– S pravom očekujemo i žetvu medalja na sledećim velikim takmičenjima. Naša reprezentacija je izuzetno mlada. Vreme radi za nju. Pokazala je raskošnu tehniku, poznavanje igre, hrabrost, kreativnost i iznad svega psihološku čvrstinu. Posle sedam pobeda i nesrećnog poraza protiv Japana usledio je meč koji je morao da se dobije. Bile su tako blizu, a tako daleko od polufinala. Počele su bojažljivo, ali su smogle snage da prevaziđu krizu. Jednostavno, naterale su nas da ne gubimo veru u njih i kada im kola idu nizbrdo. Naše ženske reprezentacije su donosile i olimpijska i svetska zlata, ali nas odavno ni jedna nije opčinila koliko odbojkašice ovih dana. Ne samo igrom, nego i ponašanjem, pa i lepotom, – kaže Grozdanović.
Nekadašnji selektor odbojkaša ocenjuje da su "plave" u Japanu položile i više od velike mature. To potkrepljuje time što su naše prošle kroz filter na kojem je ostalo 20 ekipa, a među njima olimpijski pobednik Kina, vicešampion sveta SAD, dvostruki uzastopni prvak Evrope Poljska...
– Na svet gledam optimistički pa i ne želim da razmišljam o porazu u polufinalu protiv Brazila. "Plave" su nadmašile očekivanja i vreme je da igraju rasterećeno, a rezultat će da dođe po sebi. Smatram da će u borbi za medalju više da nam leže Ruskinje nego Italijanke jer je teško savladati aktuelnog prvaka sveta dva puta na istom takmičenju, – kao da podseća Grozdanović na iskustvo odbojkaša u finalu Svetskog prvenstva u Japanu 1998.
Koreni uspeha u domaćoj ligi
Državni tim je do 2002. predvodio Darko Zakoč. Onda ga je preuzeo Zoran Terzić. Trener, s kojim je neprikosnoveno bilo užičko Jedinstvo, a prošle godine duplu krunu uzeo beogradski Poštar 064, smatra da su koreni reprezentacije pušteni u domaćem prvenstvu.
– Bili smo svedoci vrhunskih utakmica s Jedinstvom, Crvenom zvezdom i Poštarom. Drago mi je kad Jelena Nikolić u jeku pobeda u Japanu izjavi da su igračice stekle tehničko-taktičku osnovu u našoj ligi, a ne u inostranstvu. Raduje što dolazi novi talas školovanih odbojkašica, a ovoj reprezentaciji tek predstoje radosti. Po nepisanom pravilu ekipa najviše pruža kada joj je prosečna starost igračica između 24 i 28 godina, a naša je mlađa.
Zakoč takođe smatra da protiv Brazila treba da se igra bez ikakvih stega, jer kojegod mesto da zauzmu naše, ono će da bude zlatnog sjaja.
– Svi polufinalisti neguju takozvani evropski stil, atakujući s krajeva. Brazil u igračkom smislu nije nepoznanica kao što su bile azijske ekipe. "Plave" su postigle mnogo i ne treba da se opterećuju još višim dometom. Ako im se ukaže šansa, znaće da je iskoriste, jer igraju dobro, lepo i hrabro, – zaključuje Zakoč.
--------------------------------------------------------------------------
Terzić naš najbolji igrač
Lazar Grozdanović posebno ističe značaj Zorana Terzića u istorijskom podvigu naših odbojkašica. Smatra da je prvi trener reprezentacije u Japanu ispekao hleb sa sedam kora.
– Kao dugogodišnji predsednik trenerske organizacije nekada svestan sam kroz šta sve prolazi ta profesija. Treneri su omalovažavani, uvek na margini, u drugom planu. Terzić, u koga sam verovao i kada je bio najviše osporavan, ima sve odlike velikog trenera: hrabrost, znanje, autoritet i svojstvenost. Ponekad ni najjači timovi ne mogu da uspeju s trenerom koji im nije dorastao. Terzić je načinio podvig s ekipom koja je imala drugi najslabiji rejting među 24 učesnika. Zbog toga je naš najbolji igrač.

Kako protiv Gurovića u paklu "Pionira"
Kako zaustaviti vodećeg strelca Kupa Uleba Milana Gurovića i izdržati pritisak više od 7.000 "crveno-belih" navijača? S tim pitanjima je madridski Real doputovao juče u našu prestonicu u kojoj će danas (18 č, TV "Foks") odmeriti snage sa Crvenom zvezdom.
Najtrofejniji španski klub, trenutno jedini bez poraza u najboljem nacionalnom prvenstvu Evrope (ACB liga), izuzetno motivisan dočekuje susret sa pobednikom Kupa "Radivoja Koraća". Realov trener Đoan Plaza, bivši pomoćnik Božidara Maljkovića, ovako je najavio utakmicu za sajt ACB:
– Sastajemo se sa ekipom koja je u prva dva kola zabeležila dve pobede, koja je izuzetno kvalitetna i koja će se, po svemu sudeći, zajedno sa Paokom i nama, boriti za prvo mesto u grupi. Za mene je vrlo važno da vidim kako će naša ekipa da reaguje na tako teškom gostovanju pred sedam-osam hiljada gledalaca, u ambijentu prilično drugačijem od onog koji se može sresti na utakmicama u Španiji.
"Kraljevski klub" je prvi u španskom prvenstvu, sa osam pobeda u isto toliko kola. U subotu, u gradskom derbiju pred 13.000 gledalaca, savladao je tim Estudijantesa sa 111:93. Svi igrači su se upisali u strelce, a dve udarne igle Luis Bulok i Čarls Smit su igrali onoliko koliko je trebalo. Bivši igrač Partizana Ratko Varda je dao 10 poena za 14 minuta.
Teško je reći na koga bi Zvezdini igrači trebalo najviše da obrate pažnju, jer Real igra sa svih 12 igrača (izostaje Ernandez-Sonseka). Bulok je, bez sumnje, igrač s najvećim ovlašćenjima, ali pored njega i Smita značajne role imaju i svetski prvaci iz Japana Felipe Rejes (španska verzija Dejana Milojevića) i Aleks Mumbru (nikako ga ne treba ostavljati samog na trojci), pa zatim najbolji sportista Belgije za 2005. Aksel Hervel (silno napredovao kod Bože Maljkovića), najveća hrvatska nada Marko Tomas, bivši plejmejker španske reprezentacije i NBA ligaša Jute Raul Lopez, bek turske reprezentacije Kerem Tunčeri, Amerikanac "epizodista" Hamilton Šad... U reketu su "tornjevi" rodom iz Bosne i Hercegovine: Ratko Varda (213 cm) i Nedžad Sinanović (220) kome predviđaju lepu budućnost u NBA.
Hervel, kao i većina njegovih saigrača, smatra da će Real završiti pola posla ukoliko zaustavi bivšeg igrača Barselone i Huventuda – Gurovića (u prva dva kola dao ukupno 62 poena):
– Zvezda je vrlo motivisana posle dve pobede, ali naš cilj je da pobedimo. Zato je vrlo važno da zaustavimo njenog najboljeg igrača Gurovića. Ako prepolovimo njegov uobičajeni učinak načinićemo važan korak ka pobedi.
Crvenu zvezdu nastavljaju da prate maleri. Dok neki igrači izostaju zbog povreda, vrsni plejmejker Anronio Burks neće moći da pomogne jer je otputovao u SAD, na sahranu svome ocu. Kada se zna da Stiven Marković nije sasvim spreman, da je još rovitiji Bili Tomas, da je Mirko Kovač na poštedi – jasno je da će Zvezdin trener Dragan Šakota imati najviše muka u spoljnoj liniji:
– Naš najveći problem je to što ne možemo da spojimo neke od naših glavnih protagonista: Gurović nije mogao da igra na poslednjem gostovanju protiv Cibone, Tomas je imao prvi trening posle utakmice s Hemofarmom, Dragićević je imao peh sa povredom taman kad se razigrao, Burks je morao da ode u SAD... Zato je moja prva želja da se što pre konsolidujemo. Ipak, kad u goste dolazi najtrofejniji španski klub Real, ne sme da bude nikakvih izgovora. Lek da se nadomeste svi problemi su velika borbenost i naši navijači, što je donelo dobar rezultat u prošlom kolu kada smo savladali Uniks koji je važio za favorita. Pobeda uvek treba da bude motiv i mi ćemo učiniti sve da obradujemo našu publiku.
--------------------------------------------------------------------------
Aleksandrov u timu
Jedna od najvećih košarkaških nada Evrope Nemanja Aleksandrov (krilo, 19 godina, 210 cm) danas bi trebalo da bude u Zvezdinom timu, mada se ne očekuje da će dobiti šansu da igra. Biće to njegovo prvo pojavljivanje na parketu u poslednje dve sezone, otkako je imao tešku povredu (prednja ukrštena veza kolena) i nekoliko operacija.
-------------------------------------------------------------------------
"Pionir" otvorio vrata za ovu nedelju
Juče u Skupštini Beograda je odlučeno da Partizan, Crvena zvezda i OKK Beograd mogu ove sedmice da koriste usluge hale "Pionir", ali da u nju neće moći da uđu ukoliko uskoro ne izmire svoja dugovanja prema njoj.
Dragoslav Božović, direktor Sportsko-rekreativnog centra "Tašmajdan", u čijem sklopu je "Pionir", izjavio je da dva naša najveća kluba ne žele da plate dug koji je narastao do 29 miliona dinara. Njega je juče, zajedno sa predstavnicima ta tri kluba, primio gradonačelnik Nenad Bogdanović.
Ocenjeno je da će problem korišćenja hale morati "sistemski da se rešava".
O tome će biti reči i sutra, na sastanku Udruženja košarkaških ligaša u Košarkaškom savezu Srbije. Čuće se i iskustva klubova iz drugih gradova.

Pojedinci iz klubova su minirali selektore
Jedna od dilema koje su tinjale u našoj košarci od poslednjih izbora za rukovodstvo Košarkaškog saveza Srbije i Crne Gore (prestao da postoji pre nedelju dana) jeste: da li je predsednik Košarkaškog saveza Srbije (KSS) Blažo Stojanović prijatelj ili Brut svom "košarkaškom ocu" Borislavu Stankoviću. Mada mu je Stanković povlačeći se iz izborne trke rekao "Zar i ti sine Brute", Stojanović je tvrdio da je postojalo više izdajnika, ali da on nije jedan od njih.
Danas, nekoliko nedelja uoči novih izbora u košarkaškoj organizaciji (sada KSS), Stojanović govori o stanju u sportu koji je za poslednje četiri godine prevalio put od "najboljeg državnog proizvoda" do "najvećeg državnog razočaranja"...
• Zbog čega je košarkaška organizacija u krizi?
– Kriza je nastala zbog toga što nismo poštovali svoje odluke i svoja pravna akta koja su često gažena zbog klupskih i ličnih interesa. Ja volim svoj OKK Beograd ali ću prvi glasati da se kazni ako to zasluži. Snaga jednog sistema se ogleda u tome da se poštuju načela na kojima on počiva, a košarkaška organizacija nije imala snage da se odbrani pred naletom klubova. Ipak, siguran sam da ćemo to uspeti da prevaziđemo. Sadašnji KSS je dobro sistemski postavljen, košarkaška Srbija je zastupljena od Dimitrovgrada do Horgoša, shodno kvalitetu.
• Da li ovakav KSS može da izađe na kraj sa klubovima čiji predstavnici su u njemu?
– Nisam sasvim siguran kako ćemo to da rešimo. Izvesno je da moramo da odvojimo Ligu od Saveza. Recimo, klub koji nije hteo da pusti jednog svog igrača u mladu reprezentaciju nije kažnjen zbog toga, a trebalo je. Zalažem se za striktno poštovanje pravila iznad kojih ne može da bude niko. Ja sam za novčane kazne, pravda mora da bude jednaka za sve klubove. Naši klubovi su afirmisali našu košarku ali ni približno kao reprezentacija, a njeni su interesi poslednjih godina u drugom planu.
• Da li je i "klubaštvo" doprinelo da reprezentacija oslabi?
– Jeste. Neki klubovi nisu hteli da daju neke svoje igrače ako za selektora nije izabran njihov kandidat. 
• Kakav je red poteza u prestrojavanju KSS posle razlaza sa Crnogorcima?
– Nacrt Statuta je bio na javnoj raspravi. Pročitao sam neke primedbe. Radna grupa će da pogleda te sugestije, posle toga će sve to izaći na Okrugli sto KSS čije će smernice opet pročešljati Radna grupa. Posle toga će se održati sastanak Predsedništva i osmah zatim Skupština. Sve to bi moglo da se završi do Nove godine.
• Ko su ljudi koji mogu da donesu napredak i kakvi su Vaši planovi?
– Bora Stanković, nesumnjivo, treba srpskoj košarci, ali kao počasni predsednik KSS, kao ikona oko koje će se okupiti svi dobronamerni ljudi iz košarke. Ja ne želim po svaku cenu da budem predsednik KSS. Oni koji bi da me smene neka mi barem navedu jednu moju pogrešnu odluku. Naš Savez su minirali klubovi. Što se tiče ljudi u KSS, mora da bude mesta za ljude kojima je srpska košarka preča od klubova. Obaviću konsultacije sa svima, počev od Partizana i Zvezde. Za vreme "slučaja Aleksandrov" pokušao sam da razgovaram sa predsednikom Zvezde Mirkom Petrovićem koga sam nekoliko puta zvao, ali on ili nije imao vremena ili ga nije zanimalo da mi se javi. Što se tiče prelaska Aleksandrova iz FMP-a u Zvezdu, to je za mene bila gotova stvar još u junu...
• Vašu letošnju izjavu da "igračima koji ne žele da igraju za reprezentaciju treba oduzeti pasoše" mnogi su osudili?
– Moja izjava je grubo preneta. Evo sada kažem: ajde da pustimo starije igrače koji žele da predahnu ako žele. Ali, one mlađe, koji su zdravi i spremni, treba na neki način usloviti da igraju za državni tim. Doživeli smo da klubovi poslednjih godina miniraju selektora. Treba videti da li neko ne igra za reprezentaciju u zavisnosti od toga što mu je košarke preko glave ili zbog toga ko je selektor. Bez sankcija nas Srbe niko neće naučiti pameti. Ono što se dogodilo za vreme finala Partizan – Zvezda je više od skandala, a izostale su drakonske kazne...
• Da li su "minirani" svi selektori (Vujošević, Obradović, Šakota) u poslednje četiri krizne godine?
– Svi selektori od 2003. su bili minirani i to su činili pojedininci iz nekih klubova. Ne moram da navodim imena, prepoznaće se...
• Kako bi ste ocenili Vaš rad na mestu predsednika KSS?
– Za 10 godina na tom mestu nisam uzeo ni dinar. Nisam doprineo našoj košarci onoliko koliko sam mogao jer sam kad su se donosile neke važne odluke, kao što je učešće naših klubova u Jadranskoj ligi, bio u manjini. I tu su prevagnuli lični i klupski interesi. Hteo bih da podsetim da smo na ideju o osnivanju regionalne lige pre svih došli Predrag Bogosavljev i ja... Sada ta liga može da nas ucenjuje jer ima iza sebe ULEB. Činjenica da toj ligi osnovni kvalitet daju srpski klubovi daje nam šansu da s novim idejama sednemo za sto i preispitamo ovakav model učešća naših najboljih klubova koji su tako zapostavili naše centre u unutrašnjosti.
• Šta Vas je, uprkos mnogim kritikama, održalo ovih 10 godina u KSS?
– Ja poštujem svoju reč. Za ovo vreme sam se suprotstavio mnogima zarad interesa košarke. Voleo bih da me neko pobedi snagom argumenata. Ponoviću ono što često ističem: Ja sam čovek košarke i nikoga drugog. Imam klub u Grockoj koji već tri godine na osnovu koš-količnika ne ulazi iz Druge srpske lige u Prvu. Koji bi predsedsenik Saveza to dozvolio...
• Postoje zamerke da je za vreme Vaše "vladavine" kršen Statut?
– Otkako sam predsednik KSS, Statut je prekršen samo nedavno, u vezi sa Arbitražom oko Aleksandrova. Ali, za sedam dana smo održali dve skupštine i pokazali dobru volju da sve raščistimo. To je sada završeno.
• Predsednik Statutarne komisije Goran Dajović je upozoravao još za vreme prošlih izbora da je Statut prekršen?
– Tvrdim da je tada sve bilo regularno.
• Šta očekuje budućeg predsednika KSS?
– Bez sumnje – krvav rad. Poslednje četiri godine izostali su uspesi državnog tima. KSS će još više morati da se posveti reprezentaciji i reprezentativcima, da razgovara s njima, da Stručni savet i selektor budu tolerantni prema onima kojima je potreban predah... Što se mog angažovanja tiče, ja ću ostati vojnik košarke, da li kao predsednik KSS, član uprave KSS ili predsednik KK Grocka. Košarka mi je mnogo toga dala.
• S kojim snagama ćemo ići na Evropsko prvenstvo u Španiji dogodine?
– Smatram da do Nove godine možemo da završimo izbore i da onda u januaru pozovemo kandidate za tim. Vrlo je važno da uoči toga svi naši proslavljeni treneri prisustvuju sastanku Stručnog saveta i da sa selektorom kažu: "Ovo je tim koji će nas predstavljati u Španiji". Siguran sam da će se odazvati barem 90 odsto naših najboljih igrača i da ćemo u tom slučaju osvojiti medalju.
• U kakvim ste odnosima sa Borom Stankovićem?
– Čujem da je on ljut na mene, a nema razloga za to. Na prošlim izborima sam pokazao poštovanje prema njemu kad sam pristao da se povučem iz Upravnog odbora KSSCG u korist njegovog kandidata Branislava Novčića koji nije dobio opštu podršku. Zvaću Stankovića da razgovaramo uoči novih izbora. Problem je to što se okružio ljudima koji se igraju njegovim imenom.
• Na šta ste najviše ponosni za deceniju rada na čelu KSS i da li Vam je zbog ičega krivo?– Ponosan sam na to što smo Ligu postavili onako kako treba, zbog izuzetno velikog broja utakmica koje se u sportskoj atmosferi igraju širom Srbije, zbog toga što smo uspeli da opet oživimo Čačak, da vratimo Leskovac i Kragujevac, probudimo Niš koji nam je vrlo važan... Sad treba napraviti jaku Ligu Srbije koja se poslednjih godina maltene svela na Ligu Beograda. Tako ćemo vratiti draž i opet će se tražiti karta više. Što se tiče drugog dela pitanja, najžalije mi je što su u KSS često gaženi neki osnovni principi zbog klupskih i ličnih interesa.

Tehniku treba pokazati na terenu
Najbolja fudbalska reprezentacija Srbije počela je u Sportskom centru Kovilovo pripreme za sutrašnji prijateljski meč sa Norveškom, koji se igra na našem najvećem stadionu s početkom u 20,15 časova (TV RTS1). Zbog nepovoljnih avionskih veza Španac Havijer Klemente nije mogao da računa na sve igrače sa spiska prema planu do podne, već su oni pristizali i u kasnijim satima.
Kao što se i pretpostavljalo, prvi su stigli golman Avramov, Koroman i kandidati prekomandovani iz mlade selekcije: Krasić, Ivanović, Tošić i Janković, a zatim su im se priključili čuvar mreže Stojković, kapiten Stanković i napadač Pantelić...
To ipak nije uticalo na odlično raspoloženje s kojim je selektor izašao pred predstavnike medija.
– Norvešku reprezentaciju nisam gledao, ali imam dovoljno vremena da to učinim. Poznajem stil njihove igre i pojedine igrače. Više puta sam ih imao za protivnike, – počeo je Klemente.
On je naglasio da želi da nastavi kontinuitet pozitivnih rezultata iz kvalifikacija, a o pozivanju četvorice fudbalera iz mlade selekcije je rekao:
– Hoću da vidim njihov nivo i šta mogu da pruže u najboljoj selekciji. U svakom slučaju bolje je da ih probamo u prijateljskim utakmicama, jer se oni u njima lakše prilagođavaju novoj sredini.
Španac je prokomentarisao i izostanak Ljuboje sa spiska:
– On se pred utakmicu sa Jermenijom požalio na povredu prepona. Njegova povreda je specifične prirode, pa nije dobro da često igra utakmice. U ovom trenutku želeo sam Ljuboju da odmorim.
Selektor je podsetio i da, bez obzira što utakmica nema takmičarski karakter, ima pravo da izvrši "samo" šest zamena, pa će opet biti "prekobrojnih", jer osim kažnjenog Stepanova bar još trojica neće igrati.
– Mnogo toga treba promeniti. Zato je dobro da imamo deset bodova i da vodimo u kvalifikacionoj grupi. Zadovoljan sam radom i zalaganjem ekipe. Imamo značajnih problema u napadu. Moramo da posedujemo veću sigurnost kada atakujemo. Događaju nam se krajnosti: ili mnogo dominiramo, ili nas nema nigde. Sve reprezentacije imaju dosta problema, – saopštio je Klemente.
On je dodao da moramo da iskoristimo broj osvojenih poena, jer omogućava mirniji rad, bez pritisaka. Ipak, kao najveći nedostatak je istakao:
– Najveći problem su navike igrača. Njih je teško promeniti, pošto igrače imamo na raspolaganju samo par dana, a većinu vremena provode u klubovima. Srbi slove za dobre tehničare i ja želim da oni to pokažu na terenu. Ako se dogodi da izgubimo mnogo lopti, onda to znači da je problem u tehnici.
Na pitanje da li ga brine što standardni čuvar mreže ne brani u svom klubu, selektor je odgovorio:
– Voleo bih da Stojković brani, ali me to ne zabrinjava. Naravno da imam svoje viđenje takvih situacija. Znam da mu nedostaju takmičenje i utakmice, ali je pitanje ko šta pruža na terenu. Ako najbolji igrač i ne igra, on je ipak bolji od onog lošeg na terenu. Međutim, nije u pitanju samo Stojković, već i Koroman, pa zatim Trišović, koji za klub igra na poziciji na kojoj nije u nacionalnom timu. Ni Ilić nije sve vreme na terenu u Galatasaraju...
Klemente je kazao da je zadovoljan igrom odbrane, ali da to ne znači da ona ne greši:
– Želim da kao tim dostignemo visok nivo. Mislim da možemo da napravimo kvalitetnu ekipu.
O igrama Žigića i Jankovića selektor se pohvalno izrazio:
– Svakako da volim što igraju dobro, pa to su moji igrači. Španska liga je veoma teška, pa me zato njihove igre i raduju. Janković je igrao izvanredno iako je dejstvovao po levoj strani, dok je Žigić za kratko vreme postao idol Santandera. Veoma je popularan i voli ga ceo grad.
Crveni su prvi trening odradili sinoć u Kovilovu, a večeras će od 18 časova trenirati na stadionu Crvene zvezde.
-----------------------------------------------------------
Janković jedva čeka debi
Boško Janković je izjavio da s nestrpljenjem očekuje debi u crvenom dresu:
– Samim tim što smo došli među prvima pokazuje koliko želimo da igramo za reprezentaciju. Klupski saigrač iz Majorke Basinas mi je pričao da Norvežani imaju odličnu selekciju.
Španska federacija ga je kaznila s jednim mečom neigranja zbog navodnog psovanja arbitra u kup susretu. O tome je mladi fudbaler kazao:
– Još uvek ne znam tako dobro španski da bih mogao to da učinim, ali sam se na insistiranje kluba ipak izvinio sudiji. Važno je da ću moći da igram protiv Barselone.
-----------------------------------------------------------
Nagrada za Švedsku
Branislav Ivanović, odbrambeni igrač moskovske Lokomotive, je po dolasku u hotel "Prezident" u Kovilovu kazao:
– Poziv selektora Klementea doživljavam kao nagradu za uspeh mlade reprezentacije u Švedskoj. Drago mi je da Savez vodi brigu o mladima i nadam se da će tako biti i ubuduće. Na nama je da opravdamo poverenje i da ćemo ga dobijati u kontinuitetu. Mogu da igram i na mestu štopera i uz desnu aut-liniju.
-----------------------------------------------------------
Norvežani stigli
Reprezentacija Norveške juče je oko 13 časova stigla u naš glavni grad. Selektor Age Hareide je doveo 19 igrača, a spisak je morao da menja zbog povreda. U Beograd su doputovali: Jarstejn, Larsen (oba Od Grenland), Opdal, Moen (Bran), Bjerkej (Fredrikstad), Kerju (Lion), Grindhajm (Valerenga), Hagen (Zenit), Hof (Lin), Hestad, Stremstad (Start), Iversen, Soli (Rozenborg), Kipe, Rambek, B. H. Rise (Lilestrem), Nevland (Groningen), J. A. Rise (Liverpul), Arst (Tromso).
-----------------------------------------------------------
Selektorovo predavanje
Selektor fudbalske reprezentacije Srbije Havijer Klemente danas će u Sportskom centru Kovilovo održati tročasovno predavanje polaznicima Škole za trenere za "PRO" licencu.
-----------------------------------------------------------
Srpska delegacija u Nionu
Zvezdan Terzić, predsednik FSS, Miroljub Rajić, generalni sekretar, i Dobrivoje Tanasijević, predsednik Komisije za međunarodni fudbal, juče su boravili u sedištu Uefe, na seriji jednočasovnih sastanaka sa direktorima sektora evropske kuće fudbala. Predsednik srpskog nacionalnog saveza je istakao obostranu želju i jasan signal da naši stručnjaci ubuduće postanu jači partneri Uefi.

Poraz Zimonjića i Santoroa na početku
Nenad Zimonjić i Francuz Fabris Santoro poraženi su u prvom kolu na završnom turniru za osam najboljih tenisera i parova u sezoni u Šangaju. Izgubili su od Marka Noulsa sa Bahama i Danijela Nestora iz Kanade sa 6:3, 6:2. Najveći favoriti u Zlatnoj grupi za plasman u polufinale Šveđanin Jonas Bjorkman i Belorus Maks Mirni savladali su Poljake Marijuša Firstenberga i Marćina Matkovskog sa 6:3, 6:4.U prvim mečevima u Zlatnoj grupi u singlu Amerikanac Džejms Blejk je pobedio Španca Rafela Nadala sa 6:4, 7:6 (7:0), dok je Rus Nikolaj Davidenko bio uspešniji od drugog španskog predstavnika Tomija Robreda sa 7:6 (10:8), 3:6, 6:1. U drugom kolu u Crvenoj grupi danas igraju Rože Federer (Švajcarska) – Endi Rodik (SAD) i Ivan Ljubičić (Hrvatska) – David Nalbandijan (Argentina).
</div>
<div id="magazin">
U duhu mog naroda
U Velikoj dvorani "Sava centra" večeras u 20.30 sati premijerno će biti prikazan domaći film "Guča", producenta, scenariste i reditelja Dušana Milića, a već sutra videće ga publika u Novom Sadu, Kruševcu, Kragujevcu, Kraljevu, Zrenjaninu, Subotici...Milićev rediteljski debi, "Jagoda u supermarketu", prikazan je na blizu 50 festivala, osvojio je pet stranih nagrada i jedan je od naših najprodavanijih filmova u inostranstvu poslednjih godina. 
U "Guči", prvom srpskom filmu koji je podržao vodeći evropski filmski fond "Eurimaž", Milić slika zabranjenu ljubav Roma i Srpkinje Julijane, čije su porodice članovi trubačkih orkestara koji se takmiče na Saboru trubača u Guči.
● Ubedili ste evropske producente i "Eurimaž" da investiraju u naš film. Očekujete li da Vam Srbija to uzvrati?
– Ponosan sam što sam doneo evropska sredstva u Srbiju, pošto mi ne bismo mogli da obezbedimo 1.600.000 evra. Skoro 80 odsto budžeta je došlo iz Evrope. Najzadovoljniji ću biti ako "Guča" bude gledan film, i to će biti moja satisfakcija rada na njemu. Film mora da komunicira sa što većim brojem gledalaca, a "Guča" je takav film. Zahvaljujući ovom filmu uveren sam da će naredne godine na festivalu u Guči biti od 50 do 100.000 novih stranih turista.
● U Vašem filmu Romi su prikazani na neočekivan način, suprotan onome na koji smo navikli u srpskom filmu?
– U "Guči" Romi pripadaju istoj socijalnoj klasi kao i Srbi, istog su materijalnog stanja, čak slave istu slavu. Romi žive i na drugim prostorima, ali mi se čini da su sa Srbima uspostavili najbliskije odnose. Posmatrajući Rome u okruženju, vidim da je to druga priča od Roma u Srbiji. Dugo sam bio u kontaktu sa njima i stekao utisak da su romske slobode i prava najizraženiji i najliberalniji u Srbiji, što sam i prikazao. Kao Srbin to posmatram kao pobedu duha mog naroda. 
● U slikama o simbolima trube i šajkače u Srbiji igrate se i sa kičom, kojem su Srbi skloni?
– Guča je srpska manifestacija i neraskidivo je povezana sa našim narodom. To je truba uz koju se ratovalo, umiralo, volelo, ženilo, rađalo... To je duboko ukorenjeno u svest srpskog seljaka, kao i šajkača kao simbol čoveka koji živi od zemlje. Svi pravoslavni narodi imaju kič obeležja u umetnosti. Kič je kod nas nezaobilazni deo umetnosti i Srbija ne može da funkcioniše na svedenom nivou, na minimalizmu kao Norveška ili Danska. Želeo sam da napravim romantičan film, priču koja govori o humanosti, ali i muzički film, muzičku melodramu, omekšanu u stilu.
● Čini se da niste skrivali uticaje mnogih umetnika, pa su vrlo uočljivi omaži?
– Veliki sam ljubitelj filma, poznavalac istorije filma i čest gledalac, pa otuda i omaži. Tu je omaž Džonu Burmanu, pa Raulu Volšu koga sam voleo kao klinac i po čijem je film i naziv "Guče" na engleskom – "Distant Trumpet". Zatim, moj junak Roki podseća fizički na Čarlsa Bronsona, a sada mi je žao što mu i ime nisam dao po ovom glumcu, jednom od meni omiljenih. Tu su i muzički omaži: želeli smo da film ima prizvuk američkog vesterna uz koji sam odrastao, a truba prizvuk setne meksičke marijači trube, koja ima sevdah koji je Srbiji blizak.
</div>
<div id="kultura">
Groteskna lepota
Specijalno za PolitikuBEČ, novembra – U bečkoj Albertini krajem septembra otvorena je izložba Pabla Pikasa pod nazivom "Slikanjem protiv vremena". Na impresivnih hiljadu sedam stotina kvadratnih metara izloženo je dvesta dela – ulja na platnu, crteža, grafika i skulptura – koja potiču iz više od šezdeset internacionalnih kolekcija, muzeja i galerija. Među njima su i njujorški Metropoliten, londonska Tejt galerija, Muzej kraljice Sofije iz Madrida i pariski Pikaso muzej.
Kurator izložbe u Albertini je Verner Špis, bivši direktor pariskog centra Pompidur koji se ujedno smatra najvećim živim ekspertom za Pikasova dela. Najveća pažnja posvećena je poslednjoj fazi Pikasovog stvaralaštva, takozvanoj "Žaklin" epohi, koja je izvršila veliki uticaj na savremeno slikarstvo.
Pikaso koji se 1961. nastanio u Muginsu na jugu Francuske, seocu u kome je adaptirao veliko imanje "Notr dam d la vi", nalazi najveću inspiraciju u svojoj trećoj ženi Žaklin Rok koja mu pozira za blizu sedamdeset aktova i portreta. Upravo ove pozne godine njegovog slikarstva predmet su najveće kritike savremenih teoretičara umetnosti; uglavnom mu se prebacuju senilni sadizam, ponavljanje i pornografski sadržaj. Međutim, neosporan element Pikasove "Žaklin" epohe je slikarev strah od starosti i prolaznosti u odnosu na mladost svoje, četrdeset pet godina mlađe, supruge.
Prema rečima direktora Albertine Klausa Albrehta Šredera, upravo ta kasna ekspresivna figurativnost i groteskne slike lepote i ružnoće, raspadanja i vitalnosti, postale su polazne tačke savremenih slikara od socrealizma Georga Bazelica do poznih radova kanadskog ekspresioniste Filipa Gustona. 
Izložba je podeljena na osam tema: parafraze na Maneov "Doručak u prirodi", slikar i njegov model, aktovi, musketar i torero, kasni crteži, grafike (svite 347 i 156), skulpture na rasklapanje i završna faza. Na samom ulazu u izložbeni prostor može se videti kompletna serija ulja na platnu kao parafraza na Maneov "Doručak u prirodi". Baš kao i Maneov original koji je u svoje doba naišao na opšte nerazumevanje u čuvenom Salonu odbijenih u Parizu 1863, Pikasova promena kompozicije i uloga protagonista u seriji parafraza izaziva veliko negodovanje po svome pojavljivanju. Jedna od najvećih primedbi jeste da je zelenilo trave zanemareno, što je ujedno i kritika koja Pikasa najviše pogađa jer mu je namera da upravo modifikovane nijanse zelene boje stavi u centar svojih varijacija. 
Pikaso se tokom pedesetih intenzivno bavi klasičnim likovnim ostvarenjima poznatih slikara španske, holandske i francuske škole: Velaskezom i Ticijanom (njihovim viđenjem Venere), Delakroom, Gistavom Kurbeom i Rembrantom. Portreti ili pojedinačni ženski aktovi iz 1963. godine – prikazanih dok se odmaraju na jastucima ili kako posmatraju svoj odraz u ogledalu – inspirisani su Engrovim "Turskim kupatilom". Time što koristi tuđe motive kao inspiraciju, Pikaso nikako ne želi da se bavi plagijatom već da se odmeri sa klasicima slikarstva. U drugoj polovini šezdesetih, neposredno pred svoju smrt, sve više slika parove upadljivo velike starosne razlike, čime se direktno konfrontira svojim poodmaklim godinama i mladošću svoje supruge. 
Istovremeno, slikar se vraća nekim od svojih ranijih tema kao, na primer, koridi. Razjareni bik koji svojim rogovima probada matadora, njegova predimenzionirana gubica, omlitavljeno telo žrtve i jarke boje njene odeće, motivi su koji se sve češće javljaju u Pikasovim delima iza 1966, posle teške operacije prostate kojoj je bio podvrgnut. 
U bekstvu od smrti Pikasove slike postaju brže, nepovezanije i nervoznije. Kako to organizator izložbe primećuje u svojoj izjavi za novinare: "Čovek ima osećaj kao da iza svake od njih otkucava sat i kako je slikar za svako pojedinačno platno sebi odredio tačan kvantum vremena."
Sasvim posebna retrospektiva jednog od najznačajnijih slikara dvadesetog veka, udaljena od stila koji ga je proslavio – kubizma – dnevno privlači hiljade posetilaca radoznalih da saznaju nešto više o najzapostavljenijoj fazi Pikasovog likovnog stvaralaštva. Izložba traje do 7. januara sledeće godine.

Tapija na tapiju
Vest da je odlukom Ministarstva kulture Srbije napuštena dosadašnja praksa da Muzej savremene umetnosti organizuje naše predstavljanje na Bijenalu u Veneciji, a koju je "Politika" ekskluzivno prenela, izazvala je iznenađenje i reakcije u stručnoj javnosti. Od 1952. godine, od kada se naša zemlja pojavljuje na ovoj najstarijoj smotri savremene umetnosti, organizacija je bila prepuštena nekoj instituciji koja je, po automatizmu, komesar izložbe. S obzirom na to da je u nekadašnjoj državi naše učešće organizovano po ključu, te institucije su bile Muzej savremene umetnosti u Beogradu, Moderna galerija u Ljubljani, Galerija grada Zagreba, Muzej savremene umetnosti u Skoplju, Muzej savremene umetnosti na Cetinju... Srbija će sledeće godine, posle više od 100 godina, prvi put nastupiti kao samostalna država na ovoj internacionalnoj smotri.
Muzej savremene umetnosti u Beogradu je, još u junu ove godine, podneo Ministarstvu kulture predlog procedure rada na projektu našeg nastupa na 52. venecijanskom bijenalu. U toj proceduri jasno je definisan sastav projektnog tima koji čine kustosi, koordinatori projekta, predstavnik Ministarstva kulture kao koordinator finansijske realizacije projekta, knjigovođa, osoba za odnose sa javnošću... 
Kao nosilac posla, Muzej savremene umetnosti bi inaugurisao i selekcioni komitet od najmanje tri člana, koji bi činili komesar izložbe, domaći stručnjak i inostrani stručnjak. Komesar tada raspisuje pozivni konkurs za umetničke i kustoske projekte. To znači da mogu da se jave i kustosi i umetnici i organizacije i institucije sa svojim predlozima izložbe u nacionalnom paviljonu u Veneciji. Konkurs, koji razmatra selekcioni komitet, trebalo je da bude otvoren do 30. novembra; ukupan planirani budžet iznosio bi 15 miliona i 400 hiljada dinara, od čega je šest miliona predviđeno za opremanje paviljona, montažu, instalacije, honorare tehničkog osoblja, 4 miliona dinara za autorske honorare, 3 miliona i 200 hiljada za štampanje kataloga, 800 hiljada za putne troškove, smeštaj, dnevnice i vize, milion i 200 hiljada za troškove marketinga i reprezentacije.
Ministarstvo kulture nije odgovorilo na ovaj dopis. Sledeće pismo koje MSU šalje ministru kulture datirano je na 31. oktobar 2006. U tom pismu Muzej savremene umetnosti obaveštava Ministarstvo kulture da je sada već kasno sprovesti predloženu proceduru selekcije projekta, za koju je potrebno bar šest meseci, i predlaže već postojeći umetnički projekat – prezentaciju dva rada beogradskog umetnika Neše Paripovića.
Odgovor Ministarstva kulture izostaje i ovog puta. Ova institucija ni zvanično ne saopštava da je za komesara imenovala akademika Vladimira Veličkovića, već ta informacija "curi" u javnost.
Povodom nedavno održanog Bijenala arhitekture u Veneciji, Ministarstvo kulture je, takođe, samostalno imenovalo komesara našeg paviljona, arhitektu Spasoja Krunića. Organizacija nastupa bila je poverena agenciji Dragana Sakana.
Kada smo pitali pomoćnika ministra kulture Vladana Tomčića zašto je prekinuta ustaljena praksa da Muzej savremene umetnosti bude nosilac organizacije našeg nastupa, Tomčić nam je odgovorio da je izabrani komesar njegov predlog, i da niko nema tapiju na izbor umetnika i kompletno znanje o umetnosti. Tačno. Zato i postoji institucija konkursa, stručna tela a, pre svega, definisana kulturna politika sa poštovanjem strategije i procedure. I ma koliko ovog puta možemo biti zadovoljni odlukom, ostaje strepnja za buduća bijenala. Ako se već izražavamo kategorijom "tapije", da li to onda znači da će nju, u zavisnosti od političkih kretanja u ovoj zemlji, tek tako preuzimati institucije ili pojedinci, bilo da su ova ili ona vlast, stručnjaci sa referencama, službenici u vladi ili autori voštanih skulptura.

Mozaik ide pod krov
SREMSKA MITROVICA – Stručnjaci Arheološkog instituta iz Beograda i Zavoda za zaštitu spomenika kulture u Sremskoj Mitrovici procenili su da neprocenjivo vredni mozaik, otkriven na lokalitetu "1a" Carske palate u Sremskoj Mitrovici, ne može da bude prezentovan u zatečenom položaju. Arheolog Zavoda Zorka Pejović kaže da će se uskoro mozaik podići i izmestiti na sigurno. To bi već bilo i učinjeno da arheolozi doslovno ne trče za graditeljima velike kripte na ovom lokalitetu. Naime, betonski temelji kripte koji će nositi krovnu konstrukciju usecaju se u dubinu ispod antičkog sloja i nužno nailaze na ostatke carske palate. Arheolozi moraju da proprate doslovno svaki zamah krampa ili ašova, što njima stvara mnogo posla, a graditelje usporava. 
 Direktor Zavoda za zaštitu spomenika Ljubiša Šulaja kaže da su, po otkrivanju mozaika, bila moguća rešenja: izmene projekta buduće građevine kako bi se mozaik prezentovao u zatečenom stanju i njegovo izmeštanje u veliku dvoranu građevine. 
– Prevagnula je varijanta izmeštanja mozaika, jer bi njegova prezentacija u zatečenom položaju bila sigurno slabija zbog njegovog skrajnutog položaja u pomoćnom delu građevine. Otkrili smo ga kad smo već projektovali zgradu i odmakli u izlivanju betonskih "zidova" koji će nositi krovnu konstrukciju i kad je već bilo kasno za preprojektovanje građevine. Nije mu mesto u pomoćnom delu zgrade, jer on bi trebalo da bude jedna od najvećih atrakcija u dvorani kripte – kaže Šulaja. 
Mozaik će već ovih dana podići i premestiti. Kad se građevina završi mozaik će se vratiti u ambijent Carske palate, ali ne na isto mesto, već u glavnu dvoranu koja će u osnovi imati 2.500 kvadratnih metara. Biće postavljen u položaj koji će moći da prikaže njegov "život" pre 17 vekova
Arheolozi su se odmah složili da mozaik ima značaj svetskog kulturnog blaga, kao što ga imaju i drugi nemerljivo vredni eksponati, otkriveni tokom 40 godina sistematskog istraživanja Sirmijuma, koji dugo čekaju na prezentaciju. To neće biti jedini mozaik u budućoj velikoj dvorani, jer je na lokalitetu  "1a" ranije otkriveno nekoliko, takođe, veoma vrednih. No, ni to neće predstavljati sve mozaičko blago carske palate. Neki mozaici ostaće neotkriveni pod zemljom možda i zauvek, a neke su sami arheolozi zagrnuli da ih zemlja čuva za neke buduće istraživače. Oktobra prošle godine, na primer, arheolozi su otvorili kop u parku hotela "Sirmijum", da bi "uhvatili" plan kompleksa Carske palate koga asfaltni kolovoz deli od centralnog dela lokaliteta. Odmah po silasku u sloj 4. veka nagrađeni su otkrićem podnog mozaika velike površine, sa bogatom geometrijskom ornamentikom, koji je sigurno pripadao imperijalnoj palati. Arheolog dr Miroslav Jeremić iz Arheološkog instituta u Beogradu kaže da je mozaik mogao da bude u podu prostorije za obedovanje, možda carske, a možda trpezarije u kojoj su obedovali dvorski službenici. Ovaj mozaik površine 150 kvadratnih metara, a verovatno i veće, arheolozi i Mitrovčani mogli su da gledaju samo desetak dana, dok nije ponovo zatrpan zemljom na dubini od četiri i po metra.
</div>
<div id="ekonomija">
Unosna štednja dinara
Banke su nastavile da podižu kamate na dinarske uloge kako bi stimulisale štednju u nacionalnoj valuti. Među njima su Komercijalna banka, višegodišnji lider u štednji, Rajfajzen banka i Inteza banka. Komercijalna banka od juče odobrava nove, više kamatne stope za dinare oročene na 12 meseci od čak 17 odsto. Kamatna stopa je 2,5 odsto za štednju po viđenju, devet odsto za sredstva oročena na mesec, 10 odsto na dva meseca, 13 odsto na tri meseca, 14 odsto na šest meseci, 17 odsto na godinu dana, a 18 odsto na 24 meseca. Najviša kamata je 20 odsto za dinare oročene na 36 meseci. Značajna povoljnost za štediše je i to što su kamate iste bez obzira na visinu uloga.
Građani mogu u bilo kojoj od 260 ekspozitura, kako saopštavaju iz te banke, da otvore dinarsku knjižicu na ime. Otvaranje i vođenje partija dinarske štednje je bez naknade. 
Rajfajzen banka je odlučila da napravi još jedan korak prema svojim klijentima povećanjem kamata na dinarsku štednju koje je usledilo nakon najnovijih mera Narodne banke. Tako je kamata na dinarska sredstva oročena na tri meseca povećana sa 12 na 13 odsto, a kamata na sredstva oročena na šest meseci sa 13 na 14 odsto. Kamatna stopa na štednju po viđenju sada iznosi pet odsto, koliko iznosi i kamata na sredstva koja klijent ima na tekućem računu. Ovim  povećanjem kamata, koje se primenjuju od 10. novembra, banka podstiče građane da štede i u dinarima, i tako potvrde svoje poverenje u Rajfajzen banku.
Inteza banka je takođe, nakon što je NBS smanjila stopu obavezne rezerve na dinarske depozite sa 18 na 15 odsto, povećala kamatne stope na dinarsku štednju u proseku za tri indeksna poena. Kamatne stope na oročene dinare sada se kreću do 19 odsto.

Rad po receptu EU
Slađana N. završila je Filološki fakultet, postigavši solidan prosek, i govori engleski. Međutim, i pored toliko stranih firmi, teško se snalazi u Beogradu i misli da ne može bez "jake veze" da dođe do posla. Branko M. ima nešto drugačije želje. Iako je završio mašinsku školu u Rakovici, videvši kako se njegov oboleli otac muči za mašinom i po 14 sati dnevno, ne bi da "prođe kao on". Bio je konobar u jednoj piceriji, prodavao je švercovanu garderobu od vrata do vrata, ali još ne može da se skrasi. U stvari, obrazovanje koje je stekao ne daje mu neki veliki izbor.
Veliki problem mladih je što se u konkursima izričito zahteva najmanje godinu dana radnog iskustva.  A gde da ga steknu? – pitaju se oni.
Zato je u Beogradu 2002. godine osnovana nevladina organizacija "Integra partner" s ciljem mladima da pomogne u traženju posla. Deo je regionalne mreže "Integra venture", sa sedištem u Slovačkoj, a postoji i u drugim zemljama centralne i istočne Evrope (Rumunija, Bugarska, Rusija, Hrvatska).  
"Integra partner" je pokrenula projekat "Obuka i radna praksa" u okviru Programa podrške zapošljavanju, koji finansira Evropska unija a sprovodi Evropska agencija za rekonstrukciju u saradnji sa Ministarstvom rada, zapošljavanja i socijalne politike i Nacionalnom službom za zapošljavanje.
– Projekat je osmišljen da pomogne diplomcima do 28 godina starosti da praktičnim radom u firmama steknu konkurentsku prednost na tržištu rada i nastavak je pilot-projekta koji je sproveden u Novom Sadu 2005. godine – kaže Jelena Vujović, menadžer programa. – Učesnici projekta su mladi nezaposleni diplomci različitih struka i obrazovanja bez radnog iskustva ili sa veoma malo iskustva. Mogućnost da steknu radnu praksu počev od 1. novembra 2006. u trajanju od 240 radnih sati pružile su im mnoge firme, inostrana predstavništva, vladine i nevladine organizacije, jer im je na raspolaganju bio kadar različitih struka – ekonomisti, menadžeri marketinga, muzikolozi, filolozi, inženjeri elektrotehnike, poslovni sekretari, grafički dizajneri, inženjeri informacionih sistema, pravnici, arhitekte, inženjeri poljoprivrede, saobraćaja, biohemije, geolozi. Oni su ušli u uži izbor od oko 90 kandidata i, pored klasičnog obrazovanja, prošli su dodatnu obuku. 
Inače, ovo je drugi ciklus projekta koji traje 10 meseci. Prvih tridesetoro mladih u završenom ciklusu (ukupno 60 u oba) prošlo je neophodnu obuku. 
– U prvom ciklusu, od 30 mladih ljudi, 24 je ostalo na projektu, a šestoro je u međuvremenu pronašlo posao. Od njih 24, ponudu da ostane u firmama u kojima se praksa sprovodila dobilo je devetoro – ističe Jelena Vujović. – Od 30 mladih, fakultetsku diplomu je imalo dvadeset troje. To su bili ekonomisti, biolozi, inženjeri prehrambene tehnologije, politolozi, inženjeri informacionih sistema, arhitekte, pravnici, hemijski laboranti, poslovni sekretari, veb i grafički dizajneri. Od devet kandidata koji su dobili ponudu za stalnijim angažmanom, osam je prihvatilo. 
Inače, u prvom ciklusu projekta učestvovali su: Narodna kancelarija predsednika republike, Ministarstvo rada, zapošljavanja i socijalne politike, Ministarstvo privrede, "Politika", Regionalna agencija za razvoj MSP-a i preduzetništva, privredne komore Srbije i Beograda, Savet stranih investitora, Zavod za zaštitu prirode Republike Srbije, Garden centar, "Soko Štark", Telekom, TOS, Fond za mikrorazvoj i druga preduzeća i nevladine organizacije.
Dejvid Blekburn, međunarodni ekspert za istraživanje tržišta rada u našoj zemlji, trenutno je angažovan na realizaciji projekta "Podrška zapošljavanju" pod čijim je nadzorom i "Integra partner".
– Sledeći principe i strategiju zapošljavanja EU, sačinili smo i osnovne smernice ovih projekata, a sve je rađeno u skladu sa Nacionalnim akcionim planom Srbije. To rade sve zemlje, iako svaka nema isti procenat nezaposlenosti ili iste ciljne grupe – objašnjava Blekburn. – Oni koji se i ne sećaju vremena nekadašnjeg "biroa rada" kada bi njima neko posvetio tek nekoliko minuta, koliko je bilo potrebno da vas evidentira, i tako pribeleži da još nema posao, pitaju kako je moguće da službenik NSZ toliko brine o samo jednom čoveku. Želeli ste Evropsku uniju, dobili ste je. To je na Zapadu uobičajena praksa.  
Projekat "Podrška zapošljavanju" završen je u oktobru. Zbog dobrih rezultata, odlučeno je da se sa njim nastavi narednih sedam meseci. Uz izradu studije o postojećim profilima, posebnu pažnju dobiće dve ciljne grupe – nezaposleni mladi sa visokom stručnom spremom i lica sa invaliditetom – ističe Dejvid Blekburn.

Presudio tanak novčanik
Da je neki od današnjih penzionera čija prosečna primanja ne prelaze 13.400 dinara poslednjih dvadesetak godina uplaćivao sebi najniže dobrovoljno penzijsko osiguranje, penzijski ček bi mu bio bar dvostruko veći. Međutim, da li zbog straha da njihove dodatne uplate dožive sudbinu piramidalnih banaka i ostanu bez višegodišnje štednje, ili zbog vere da će im državna penzija biti sasvim dovoljna za stare dane, u Srbiji danas veoma mali broj zaposlenih uplaćuje sebi dodatnu penziju.Siniša Nikolić, predsednik Upravnog odbora "Dunav osiguranja",  prvog penzijskog dobrovoljnog osiguranja, ističe da bojazni kod potencijalnih klijenata danas ne bi trebalo da bude. Bar ne u velikoj meri. Sigurnost plasmana sredstava fonda na prvom je mestu, tvrdi Nikolić. Najveći deo plasmana je u obveznicama stare devizne štednje za koje garantuje država, obveznicama i akcijama preduzeća, kao i bankarskim depozitima.
Siromašno i tržšte
Od ukupno 105.000 onih koji su zaključili ugovor sa nekim od privatnih penzijskih fondova o dobrovoljnim penzijama, Dunavu-TBI pripada više od pola – 65.000 članova, kaže Nikolić. Iako je zadovoljan ovom cifrom, budući da su klijenti Dunav-TBI i najveće srpske firme – NIS, duvanske industrije Niš i Vranje, Zdravlja Leskovac, Infostan, Gradske pijace... – Nikolić ističe, da je srpsko tržište hartija još uvek toliko siromašno da se malo gde i može ulagati, ali i da će se s vremenom i ta stvar promeniti, što će se u velikoj meri odraziti i na pripisanu dobit kompanije, odnosno svakog od članova dobrovoljnog penzijskog osiguranja.
Razlog zbog koga je ukupna brojka tako simbolična – od oko 105.000 onih koji sebi mogu svakog meseca da uplaćuju dobrovoljno penzijsko osiguranje – pre svega  je nizak životni standard i velika nezaposlenost. Veliki broj građana, štaviše, pokušava da radeći na crno preživi i prehrani porodicu, tako da u ovom času i ne razmišlja o paralelnoj penziji. Najveći problem je danas za one koji su upravo uoči penzionisanja ostali bez posla, a nisu imali  dobrovoljno penzijsko osiguranje. 
Tako su ostali praktično – bez ičega.
Nikolić ističe da bi dobrovoljno penzijsko osiguranje trebalo da predstavlja dopunu obaveznom osiguranju, s obzirom na to da će državne penzije biti ubuduće sve manje. Već sada, naime, jednog penzionera u Srbiji izdržava 1,3 zaposlenih. To je proporcija koja je među najnepovoljnijima u svetu. Osim toga prinadležnosti su pale na 61,5 odsto prosečne zarade, a procenjuje se da će, ukoliko se Zakon o PIO uskoro ne izmeni, pasti i ispod tog nivoa, što je svakako nedovoljno za jedan koliko-toliko pristojan život.
Članovi sami biraju kod koga će uplaćivati penzijsko osiguranje, koliki će biti mesečni iznos, kao i koliko će ga dugo uplaćivati. Svako od njih ima svoj lični račun na koji se knjiže premije i dobit od investiranja njihovih uloga, ističe Nikolić. Poverilac svakog časa na osnovu ličnog broja može da proveri stanje na računu, a bar jednom godišnje, ako ne i na šest meseci, dobija izveštaj o stanju na njemu. Tako tačno zna da li pare stižu na vreme, odnosno da li ih poslodavac koji najčešće uplaćuje novac i za ove dobrovoljne penzije, to čini kako je i obećao.
Poslodavac može da bira, napominje Nikolić, da li će isti iznos uplaćivati za sve svoje zaposlene, ili će to zavisiti od zarade pojedinca. Ono što je najvažnije, ulog ne propada, uvek se može tražiti i biti vraćen, ili se preseliti u neki drugi fond za koji se utvrdi da bolje plasira sredstva i da ima veću pripisanu dobit. Država nije garant
Upravo je to razlog da fondovi dobro vode računa u šta će ulagati novac svojih članova. Naravno, dodaje on, uvek postoji rizik od pogrešnog investiranja, a država nije garant isplate.
Kako se ne bi dogodilo da dobrovoljni penzijski fond uđe o sumnjive poslove, upravo da bi predupredila eventualno pogrešna ulaganja.  Narodna banka kao supervizor stalno nadgleda ove sve to. 
Uplata za radnike od po 3.000 dinara za ovu vrstu penzija, inače, ima povoljniji poreski tretman. Međutim, država bi posebnim podsticajnim merama trebalo da nastavi da stimuliše sve one koji su u mogućnosti da uplaćuju sebi dodatnu penziju za sigurniju starost.
To se između ostalog odnosi i na one koji bi individualno da se  uključe u ovaj sistem osiguranja.
Svaki član, u zavisnosti od želje, može da računa na individualnu, porodičnu ili starosnu penziju koju potom prima doživotno, ili na ograničeni rok od minimum pet godina. Ulagač može i da je odjednom podigne, ističe Nikolić.
Kao primer on navodi da je Dunav-TBI lane ostvario stopu pripisane dobiti od oko 21,33 odsto za koliko su veće i penzije svih  članova ovog fonda. Osnovni princip investicione politike kompanije je ostvarivanje najpovoljnijih odnosa između sigurnosti plasmana, s jedne strane, i visine ostvarene odnosno pripisane dobiti, s druge.
Prilikom pristupanja fondu minimalni iznos koji član mora da uplati iznosi sedam odsto od minimalne zarade u Srbiji. U ovom času to je oko 832 dinara. Pravo na povlačenje sredstava stiče se sa navršenih 53 godine života, a mora započeti najkasnije do napunjenih 70 godina, zaključuje Nikolić.

Naši latifundisti
NOVI SAD – Gotovo da nema biznismena iz naše republike i okruženja koji nije kupio bar nekoliko stotina hektara zemlje na području severne srpske pokrajine. Miroslav Mišković je sa 22.000 hektara rekorder. Miodrag Kostić, ako se onome što je on kupio doda i kompleks od 1.131 hektar koji je kupila njegova majka Roksanda, gazduje sa više od 16.000 hektara. U rukama Predraga Matijevića je 11.000 hektara, dok je "Sojaprotein" sa svoja tri vlasnika (Milivojem Babovićem, Zoranom Mitrovićem i Stankom Popovićem, o kojima je "Politika" ranije već pisala) koja gazduje sa 6.000 hektara, četvrta na ovoj listi.Prema dostupnim podacima Zadružnog saveza Vojvodine i podacima berzanskog prospekta, u pokrajini je tokom privatizacije na tenderima, aukcijama i u stečajnim postupcima dve trećine poljoprivrednih kombinata i zemljoradničkih zadruga – dobilo nove vlasnike. 
Biznismen iz Šapca Ivan Jakovljević kupio je, recimo, preduzeće "Halas Jože" iz Ade sa 3.875 hektara od čega je oko polovina zemlje u državnom vlasništvu. Milenko Gačić, odnosno njegova firma "Big bul" u Bačincima, postao je vlasnik Poljoprivrednog preduzeća "Sombor" iz Sombora. Ovo preduzeće imalo je nešto manje od 2.000 hektara društvene zemlje koju je Gačić kupio i još toliko dobio državne na korišćenje. 
Poljoprivredno dobro "Sava Kovačević" iz Vrbasa sa oko pet hiljada hektara, od čega 3.880 hektara društvene zemlje koja se prodavala, kupio je konzorcijum "Mirotin" sa Đokom Vujičićem na čelu. Ovaj konzorcijum, prozvan po imenu sela kod Nikšića iz kojeg je Vujičić rodom, kupovinom na tenderu društvene zemlje oktobra 2003. godine, po oceni agroekonomista, postao je vlasnik najboljeg poljoprivrednog dobra u nekadašnjoj Jugoslaviji. Jer, 2.000 hektara prvoklasne zemlje poljoprivrednog gazdinstva "Sava Kovačević" prekriveno je sistemom za navodnjavanje s kompletnom infrastrukturom, koja podrazumeva ugrađene crpne stanice i ostalu prateću opremu. 
To gazdinstvo je u vreme prodaje imalo i farmu goveda s osnovnim stadom od 1.500 grla, od čega 600 krava muzara, kao i mlekaru kapaciteta 7.000 litara dnevno i širokim spektrom mlečnih proizvoda. U okviru "Save Kovačevića" uspešno je funkcionisao i centar za doradu semenske robe. Poljoprivredna mehanizacija je, u vreme prodaje preduzeća, spadala u najmoderniju i potpuno je zadovoljavala njihove potrebe. Pored socijalnog i investicionog programa "Mirotin" je, po dogovoru, za osnovni kapital "Save Kovačevića" platio 1,97 miliona evra. 
U trci za zemljom aktivan je bio i vlasnik bačkopalanačkog "Nektara" (industrija sokova) Slobodan Radun. On je kupio nadaleko poznato dobro "Irmovo" iz Kisača od 707 hektara. 
Prodaja većinskog kapitala poljoprivrednog dobra "Nove brazde" iz Đurđeva bila je u ovdašnjoj sredini prvorazredna vest. Ovo dobro je kupio direktor JP "Informatika" iz Novog Sada (pandan beogradskom "Infostanu") Zoran Beronja, inače lokalni funkcioner DS-a. Posle kupovine ove firme Branka Milić iz "Urbis projekta" ustalasala je ovdašnju javnost jer je protiv Beronje i još nekoliko direktora javnih preduzeća u Novom Sadu podnela krivične prijave. Beronja u ime JP "Informatike", Goran Kostić u ime Zavoda za izgradnju grada, Bogdan Rosić u ime DP "Urbis investa", Aleksandar Jeftić u ime JP "Urbanizma" i Đuro Marović u ime "Urbis projekta" 25. juna 2004. godine su, kako je navela u prijavi Branka Milić, "prodali najluksuznije novosadsko odmaralište – hotel "Novi Sad" u Igranima na Makarskoj rivijeri, izgrađen osamdesetih godina za tadašnje gradske i pokrajinske funkcionere, Hrvatima po bagatelnoj ceni, dvadeset puta manjoj od realne". 
Kupci su taj hotel koji je plaćen gradskim preduzećima Novog Sada 550.000 evra, kako je naknadno potvrđeno, prodali Nemcima za 12 i po miliona evra. Krivična prijava, kako kaže podnosilac, traljavo ide, ali je u redovnoj proceduri.
U početku vrlo agilan u kupovanju zemlje vlasnik "Krmivoprodukta" Dragoljub Marković kupio je dobro "Moravice" iz Stare Moravice koje je imalo u posedu 220 hektara pre dve godine posle čega se, prema novinskim vestima, povukao iz nelojalne trke sa "novotajkunima".
Pored biznismena, za kupovinu zemlje vladalo je interesovanje mnogih političkih stranka koje su koristeći poziciju vlasti osporavale latifundžijama vlasništvo. Najviše problema sa lokalnim vlastima imao je većinski vlasnik poljoprivrednog dobra "Bačka" iz Čonoplje Velja Momčilović iz Novog Sada koji je gotovo dve godine vodio sudski spor sa lokalnim moćnicima u Somboru da uđe u posed koji se prostire na dve hiljade hektara.
</div>
<div id="vesti">
Slučaju "Ćuruvija" treba svedok saradnik
Sudska procedura ubistva novinara Slavka Ćuruvije ne može da počne jer su i posle više od sedam godina dokazi protiv onih na koje se sumnja prilično slabi za sud. Iako je slučaj za policiju rešen i postoji sumnja ko je naredio, organizovao i počinio taj zločin, za otvaranje sudske istrage potrebno je više od onoga čime specijalni tužilac trenutno raspolaže.To je razlog zbog čega tužilaštvo okleva sa otvaranjem istrage. Slučaju "Ćuruvija", tvrde obavešteni, nedostaje samo svedok saradnik.
– Ako bi istraga bila pokrenuta sada i ako ne bude bilo prikupljeno dovoljno dokaza za podizanje optužnice, više ne bi bilo moguće pokrenuti postupak protiv istih osoba i one bi zauvek bile oslobođene sumnje – kaže advokat Rajko Danilović, zastupnik Slavkovog brata Jove Ćuruvije. 
Danilović je ranije podneo krivičnu prijavu protiv Mirjane Marković, supruge pokojnog Slobodana Miloševića, Radomira Markovića, bivšeg načelnika Resora državne bezbednosti, i Milana Radonjića, nekadašnjeg šefa beogradskog Centra RDB-a, pod sumnjom da su naredili i organizovali ubistvo Ćuruvije.
Postupajući po toj prijavi, došlo se do izvesnih dokaza da iza organizacije zločina stoje čelni ljudi bivše državne bezbednosti. O tome svedoči dosije "Ćuran" o tajnoj pratnji Slavka Ćuruvije, koja je iznenada povučena svega nekoliko minuta pre ubistva. 
Kako saznajemo, policija je u istrazi došla do operativca koji je bio angažovan na tajnom praćenju Ćuruvije. 
– Taj mladić bio je nov u poslu, to mu je bio prvi ili drugi radni dan. On je pratio Ćuruviju do trenutka kada je on ušao u haustor zgrade u kojoj je živeo. Kada je stiglo naređenje od Milana Radonjića da se pratnja povuče sa terena, on nije odmah shvatio šta treba da uradi i ostao je još neko vreme da osmatra. Video je beli "golf" koji koristi odeljenje za pratnju i osobu iz službe, koju vrlo dobro poznaje, kako ulazi u haustor zgrade – kaže "Politikin" izvor.
Postoje i dokazi da je Milan Radonjić zahtevao da ga operativci sa terena svakih deset minuta obaveštavaju o kretanju Ćuruvije. Nasuprot tome, stoji Radonjićev iskaz da je na dan zločina bio kod tašte, na uskršnjem ručku.
Ima izvesnih indicija i ko su bile osobe koje su pucale. Problem je, kako saznajemo, u tome što još ne postoji svedok koji tereti one koji su u piramidi zločina bili iznad Radonjića i operativca kojeg je prepoznao mlađi kolega.
– Najveći propust specijalnog tužioca je to što Radomiru Markoviću nije dodeljen status svedoka saradnika – dodaje naš sagovornik, objašnjavajući da to nije učinjeno jer je Marković smatran glavnim organizatorom koji treba da bude optužen, a ne aboliran.
Ćuruvija je ubijen 11. aprila 1999. godine rafalima iz "škorpiona", u pasažu zgrade u Svetogorskoj ulici, gde je i živeo. 
-----------------------------------------------------------
Istina na jesen
Specijalni tužilac Slobodan Radovanović u prekjučerašnjoj izjavi jednom tabloidu pominje decembar, kao najnoviji rok za otvaranje slučaja "Ćuruvija". U letošnjem intervjuu "Politici" tužilac je najavio da će sva saznanja o tom ubistvu saopštiti na jesen. Već izvesno vreme u Specijalnom tužilaštvu niko ne želi da kaže kada će konačno biti saopštena saznanja o ovom zločinu, iako jesen uveliko traje. Izjave koje je moguće dobiti o tome svode se na – nabrajanje svih jesenjih meseci.

Džip došao po braću
Sreten Popović (44), potpukovnik Žandarmerije iz Niša, i Miloš Stojanović (42), policajac iz Kruševca, negirali su juče pred Većem za ratne zločine da su pomagali u ubistvu Ilija, Argona i Mehmeta Bitićija, Amerikanaca albanskog porekla, čija su tela nađena u masovnoj grobnici u Petrovom Selu. Oni su pred većem sudije Veska Krstajića izjavili da su verovali da će braća Bitići biti deportovani iz zemlje na nekom graničnom prelazu.
Optužnica im pripisuje da su u julu 1999. godine trojicu zarobljenika prebacili iz zatvora u Prokuplju do Nastavnog centra Specijalne antiterorističke jedinice u Petrovom Selu, posle čega su ih preuzeli policajci nepoznatog identiteta i ubili ih hicima u potiljak, kod obližnje jame za smeće. Dvojica optuženih su istakla da nisu znali koja sudbina čeka braću Bitići.
– Ne znam da li su tu članovi porodice Bitići, da im izjavim saučešće. Ove ruke kao ni ruke Miloša Stojanovića nisu ubile braću Bitići – rekao je Popović.
– A čije ruke jesu? – pitao ga je tužilac Dragoljub Stanković.
– Ove nisu – odgovorio je optuženi.
Fatos Bitići, jedini preživeli od četvoro braće, nije prisustvovao jučerašnjem suđenju, a u procesu ga zastupa advokat Dragoljub Todorović.
Popović je izjavio da je 7. jula 1999. godine bio dežurni starešina u Petrovom Selu, kada ga je telefonom pozvao general Vlastimir Đorđević, tadašnji načelnik Resora javne bezbednosti MUP-a Srbije. On je tražio da razgovara sa Goranom Radosavljevićem Gurijem, komandantom poligona.
– Rekao sam da je Radosavljević na odmoru pa je Đorđević rekao meni da pošaljem sutradan tri momka u Prokuplje da prebace neka lica u Petrovo Selo. Poslao sam Miloša Stojanovića, jer je kod njega tada bio naš službeni "golf". On je angažovao još dvojicu kolega. Sutradan po podne oni dovode te ljude ovamo. Jedan od njih pokazao mi je sudsku presudu ili rešenje iz zatvora. Rekli su da imaju majku i brata na Kosovu i da su došli da ih posete – ispričao je Popović.
U vreme ovog događaja on je bio komandir Izviđačko-diverzantskog odreda Operativno-poternih grupa 124. interventne brigade u PJP. Popović je dodao da je kazao trojici zarobljenika da će biti deportovani, a zatim ih je smestio u neku prostoriju sa metalnim vratima. Kaže da im je odneo flašu soka i tri sendviča.
Onda ga ponovo poziva general Đorđević.
– Opet me pita da li je došao Guri, a ja mu kažem da se vraća 10. jula. On mi kaže: "Sutra će da dođu kolege da preuzmu ona lica". Pitam ga da li ja treba nešto da evidentiram, a on mi odgovara da ne treba, jer se sve radi u Beogradu – kazao je Popović.
U kasnim večernjim satima 9. jula u centar stiže džip tamne boje, sa troje putnika. Popović kaže da nije video tablice. Čovek iz džipa kaže mu kratko: "Došli smo po lica". Popović je hteo nešto da pita, ali mu taj čovek drsko odgovara: "Vidi, kolega, mnogo hoćeš da znaš, sve što te zanima pitaj Beograd". On otključava metalna vrata i obraća se braći Bitići: "Evo, momci, došle su kolege da vas deportuju".
Prema optužnici, braća su odvedena 500 metara dalje, do jame pored koje su ubijeni. Njihova tela nađena su 2001. godine, pored još nekoliko desetina leševa Albanaca.
– Nisam čuo pucnje. Nisam ni znao da u Petrovom Selu postoje masovne grobnice, niti da su braća Bitići ubijena. To sam saznao kasnije iz medija. Kada se Radosavljević vratio sa odmora počeo sam da mu pričam o tome, ali me je on prekinuo i rekao mi: "Znam. Video sam se sa Đorđevićem".
Miloš Stojanović, komandir Odeljenja u okviru OPG-a, naveo je da je po naređenju Popovića, koji mu je pretpostavljeni, otišao belim "golfom" u zatvor u Prokuplje da preuzme trojicu Albanaca. Prema njegovim rečima, zadatak je glasio da sa još dvojicom policajaca bude u pratnji vozila kojim će Albanci biti prebačeni od Prokuplja do Petrovog Sela.
– Ja sam sa Kosova. Moj partner u policiji je 20 godina bio Albanac. Među Albancima imam puno prijatelja. Oni su mi sačuvali stan i pomogli mi da ga prodam. Zar bi se tako ponašali prema ratnom zločincu?! – kazao je Stojanović.
Suđenje se nastavlja 21. decembra.
</div>
<div id="kolumna">
TRKA JE POČELA
Trka je, dakle, počela. Ali bojim se da ovo više nalikuje na legendarnu trku dvokolica iz Ben Hura (ili, recimo, u svesti mlađe publike verovatno upečatljivije scene iz filma Trkač sa Arnoldom Švarcenegerom), nego na civilizovanu predizbornu utakmicu u jednoj uređenoj demokratskoj zemlji, "kandidatu za kandidata" u članstvo u Evropskoj uniji. Elem, voleo bih da grešim, ali biće ovo jedna od najžešćih i najprljavijih predizbornih kampanja u kratkoj, ali burnoj i, barem u tom pogledu – kad je o prljavštini i zloupotrebama reč – vrlo bogatoj istoriji srpskog višestranačja.
Poslednji parlamentarni izbori iz decembra 2003. bili su, nažalost, izgleda pre izuzetak, nego prekretnica. Održani u trenutku jednog istorijskog interregnuma, kada se vladajući DOS već uveliko raspadao u međusobnim sukobima i aferama, a višestranački život se tek oporavljao posle Đinđićevog ubistva i vanrednog stanja, bili su to prvi zaista slobodni, demokratski i i fer izbori koje je Srbija videla u poslednjih šest decenija – a možda i u čitavoj svojoj istoriji. Iz različitih razloga, i tadašnjoj vlasti i opoziciji primarno je bilo da ostanu na slobodi i politički prežive. Danas su, međutim, i ambicije i politički ulozi daleko veći. A plena definitivno nema dovoljno za sve.
Ostavimo sad po strani činjenicu da ni drugde nije mnogo bolje i da čak i u razvijenim zapadnim demokratijama (pred)izborne trke već decenijama veoma malo nalikuju na korektno ("akademsko") sučeljavanje racionalnih argumenata, shodno utopijskim vizijama starih liberalnih mislilaca i maštarijama nekadašnjih socijalističkih disidenata sa evropskog Istoka. Najugledniji liberalni teoretičari današnjice, poput Džona Rolsa i Ronalda Dvorkina, otvoreno govore o "prokletstvu novca" i medijskoj manipulaciji kao kanceru koji nagriza modernu demokratiju. Ali za razliku od današnje Srbije, ta društva imaju neke samoregulatorne mehanizme, koliko-toliko nezavisne institucije, demokratsku tradiciju, relativno stabilnu socijalnu situaciju i jasan državni status.
Naravno da ni ova uređena društva neće ostati neuzdrmana tektonskim promenama i izazovima globalizovane ekonomije i "postmoderne" politike, no, u političkoj geografiji važi pravilo da ono što je u centru tek lako socijalno i političko treperenje, na dalekoj periferiji obično izaziva razorne posledice. Stoga, niko ne bi trebalo da bude previše iznenađen niti zatečen eventualnom serijom antidemokratskih i antireformskih "cunamija" u ovom delu sveta u narednim godinama. Tim pre što se bez preterivanja može reći da je – bar kada je o Srbiji reč – doslovno sve što je međunarodna zajednica u poslednje vreme činila bilo samo svesno ili nesvesno dolivanje ulja na vatru nacionalne frustracije i nezadovoljstva. Ako je prolongiranje Ahtisarijeve objave predloga za rešenje statusa Kosova i Metohije sa decembra na januar (uz "umirujuće" poruke američkog izaslanika Frenka Viznera da će rešenje biti "u skladu sa očekivanjima većine na Kosovu") sve što je svet, odnosno Zapad, spreman da ponudi demokratskoj Srbiji, onda, po svemu sudeći, njemu ni do demokratije ni do Srbije nije previše stalo. 
Iako se Koštuničina manjinska vlada pokazala mnogo uspešnijom i dugovečnijom nego što je to predviđano na početku mandata, Koštunica i DSS, po svemu sudeći, nisu uspeli u svojoj osnovnoj misiji – nisu stabilizovali političku scenu i nisu uspeli da premoste pogubnu polarizaciju srpskog političkog tela na dva smrtno zavađena tabora, iako, pored ostalog, i njihova sopstvena politička budućnost suštinski zavisi od (ne)mogućnosti tog premošćavanja. Sa ovakvom patološkom podelom na "demokratske" i "nedemokratske" snage kakva je najavljena na početku izborne kampanje možda se i može obmanuti deo dezorijentisanih i apatičnih birača i tu i tamo iskamčiti još koji izborni poen, ali se zasigurno ne može doneti ništa dobro "demokratskoj" – kao ni "patriotskoj" – stvari u Srbiji. Glavni urednik časopisa "Nova srpska politička misao"
</div>
<div id="magazin">
Mak iz pijeteta prema žrtvama
U Francuskoj, SAD, Velikoj Britaniji i mnogim drugim zemljama učesnicama Prvog svetskog rata, 11. novembar je datum kada se svečano obeležava kraj Prvog svetskog rata (1918) i odaje počast žrtvama. Na taj dan zvaničnici u Londonu polažu vence na spomen-obeležja i spomenike učesnicima Prvog svetskog rata, a vrhunac odavanja počasti predstavlja vojni defile. Novinari i spikeri, što je moglo da se vidi proteklog vikenda na Bi-Bi-Siju i Skaju, nose na reveru prikačen stilizovan cvet maka iz pijeteta prema junacima i nevinim žrtvama rata.
Sve ostalo je istorija – rat je objavljen posle atentata na austrijskog nadvojvodu Franca Ferdinanda u Sarajevu 28. juna 1914. Mesec dana kasnije, posle neuspele diplomatije, Austrougarska je objavila rat Kraljevini Srbiji i carskoj Rusiji.
Francuski predsednik Žak Širak je povodom 11. novembra položio venac ispod spomenika nepoznatom vojniku kod slavoluka pobede u Parizu. Pridružio mu se i 107-godišnji starac Rene Rifo, jedan od četvorice još živih francuskih veterana iz Prvog svetskog rata. To je prvi veteran rata koji učestvuje u ceremonijama posle 2003. godine, a ovogodišnja svečanost je bila u senci vesti da je prošlog četvrtka, neposredno uoči svog 112 rođendana, umro veteran Moris Floke, što je izazvalo veliku pažnju medija širom Francuske. Svi veterani su 1995. primili posebna odlikovanja, ali je jedan od veterana odbio da ga primi s obrazloženjem da se "niko nije ništa naučio iz rata" koji je odneo i mnogo francuskih žrtava.
Jubilej raspada Austrougarske monarhije, odnosno stvaranje federalnih država na jednom delu teritorije bivše monarhije s naročitom poštovanjem obeležavaju i Česi. Kako izveštavaju dopisnici, Česi taj čin i stvaranje Čehoslovačke smatraju jednim od najvažnijih državnih praznika i poštuju ga kao praznik oslobođenja, dok Slovaci rečenom datumu ne poklanjaju posebnu pažnju, pošto postoji uverenje da su samo Česi imali koristi od Čehoslovačke.
S. Vasović– Mekina
--------------------------------------------------------------------------
Cer, Kolubara, Krf, Solun
Srbija u Prvom svetskom ratu imala 450.000 vojnih i 650.000 civilnih gubitaka, uz 1,2 miliona ranjenih
Datum kada je okončan Prvi svetski rat ovde kao da je zaboravljen, možda zato što nije "okrugla" godišnjica, a odavno postoji navika da samo takve dobiju "pravo" da se u javnosti na njih snažnije podseti, kao što je bio slučaj sa 1. novembrom 1918. godine, danom kada je posle svih stradanja i herojstava srpske vojske konačno bio oslobođen Beograd, a pre toga, 12. oktobra, Niš. 
Kada je srpska vojska, u koordinaciji s francuskim snagama, probila Solunski front u septembru 1918. godine, pod herojskom borbom je za 45 dana prošla više od 500 kilometara.
Pre toga Cer, Kolubara, albanska golgota, plava grobnica, Toplički ustanak i teška odmazda okupatorske vojske nad golorukim civilnim stanovništvom. I najskromnije procene govore da je Srbija u Prvom svetskom ratu imala 450.000 vojnih i 650.000 civilnih gubitaka, uz 1,2 miliona ranjenih, znatno više nego Ujedinjeno Kraljevstvo u kome je bilo oko 30.000 civilnih žrtava. 
Slike iz Evrope i način na koji mi obeležavamo važne datume i događaje iz nacionalne istorije pokazuju koliko i u ovom pogledu treba da iz jedne nove vizure i u ključu novog dizajna u obeležavanju takvih godišnjica učinimo odgovarajući "korak ka Evropi".
Sve to potvrđuje da izostaju ozbiljna nastojanja da se prošlost uvek iznova iščitava i da se to čini na novi, moderan i kritički način, saglasno novim uvidima i tumačenjima.
Odnos prema prošlosti je, uostalom, jedan od ugaonih kamenova "kulture sećanja", za koju je presudno da njome ne dominiraju mitovi, već kritički uobličena saznanja koja svedoče o tome da se jedan narod na istinit način vidi u sopstvenom ogledalu. 
Sl. Kljakić

Sećanje na junake iz Dobrudže
Od našeg dopisnika
Bukurešt, Meddžidija, novembra – Prodorni zvuk vojničke trube odjeknuo je na uzvišici pravoslavnog groblja u gradu Meddžidiji, u jugoistočnoj rumunskoj pokrajini Dobrudži. Trubač je pozvao na tišinu. Mnoštvo ljudi, okupljenih oko veličanstvene bele, mermerne piramide skinulo je kape.
Tako je započela dirljiva komemorativna svečanost pokraj kosturnice u kojoj počivaju posmrtni ostaci oko 3.000 vojnika i oficira, pripadnika slavne Prve srpske dobrovoljačke divizije, koji su, boreći se u jesen 1916. na poznatom Dobrudžanskom frontu, rame uz rame sa rumunskim i ruskim vojnicima, žrtvovali ovde svoje živote.
Položeno je mnoštvo venaca. Prvi je bio od strane Ambasade Srbije u Bukureštu. Zatim od strane rumunske vojske, gradonačelnika Meddžidije, rumunskih ratnih veterana, Lige rumunsko-srpskog prijateljstva, Saveza Srba u Rumuniji. Vence i cveće su s pijetetom položili i obični žitelji. Vojni sveštenici su održali moleban uz zapaljene sveće, kolač i žito. Po zajedničkom običaju Srba i Rumuna.
– Pre 90 godina u Dobrudži su se vodile teške i krvave bitke u kojima su se Srbi i Rumuni borili protiv zajedničkog neprijatelja za slobodu i pravdu. Za manje od dva meseca, protiv nadmoćnijeg neprijatelja, Prva srpska dobrovoljačka divizija je izgubila polovinu ljudstva – 8.539 poginulih i ranjenih... Ovaj spomenik je simbol prijateljstva Srba i Rumuna, koji podseća nove generacije da prijateljstvo kovano vekovima i potvrđeno u toku krvavih borbi u jesen 1916. treba stalno i brižljivo negovati šireći ga novim sadržajima – rekao je ambasador Srbije u Bukureštu Dušan Crnogorčević.
Ovo je prilika da podsetimo na neke istorijske činjenice u vezi sa srpskom piramidom u Meddžidiji.
Prva srpska dobrovoljačka divizija obrazovana je u proleće 1916. u Rusiji. Nju su sačinjavali dobrovoljci, uglavnom Srbi, pristigli iz Amerike, Kanade, Austrougarske, same Rusije i drugih zemalja sveta. Njen komandni sastav sačinjavalo je 200 srpskih oficira, koji su sa Solunskog fronta, posle duge i opasne plovidbe Sredozemljem, kanalom Lamanš i Severnim morem, preko Murmanska dospeli do ruske Odese, na obali Crnog mora. Tamo im je borbeni steg uručio lično tadašnji srpski premijer Nikola Pašić.
Posle krvavih bitaka u Dobrudži, gde je često dolazilo do juriša na bajonete i borbi prsa u prsa, prepolovljeni ostaci Prve srpske dobrovoljačke divizije povukli su se u Rusiju. Ali plamena želja dobrovoljaca da do kraja učestvuju u oslobađanju Srbije navela ih je da krenu na neverovatan put. Preko dalekog Vladivostoka i Japana, preko Singapura i Sueca, oni su maja 1918. stigli na Solunski front i dali svoj doprinos njegovom proboju.
Na 10. godišnjicu dobrudžanske epopeje, pre 80 godina, kralj Aleksandar Prvi Karađorđević, u pratnji svog tasta, rumunskog kralja Ferdinanda, otkrio je u Meddžidiji veličanstveni spomenik palim junacima, pripadnicima Prve srpske dobrovoljačke divizije. Impozantna piramida sagrađena je sva od belog mermera, donesenog iz Srbije, iz Venčaca.
Zub vremena je učinio svoje i piramida se počela urušavati. Posle niza signala potomaka srpskih ratnika i naše rodoljubive javnosti, vlada Srbije je iznašla finansijska sredstva za temeljnu restauraciju ovog belega naše ratne slave u dalekoj Meddžidiji.

Nema ih u kalendaru državnih praznika
Kako Srbija obeležava važne istorijske događaje iz Prvog svetskog rata? Istoričari ističu da je posle Drugog svetskog rata obeležavanje, pa čak i pominjanje, istorijski značajnih datuma za Srbiju iz Prvog svetskog rata, poput 11. novembra 1918. godine kada je potpisano primirje u Rotondu, namerno potiskivano. Ovaj datum u periodu između dva rata sa velikom pompom proslavljali su i Francuzi i Srbi, da bi posle dolaska komunista na vlast gotovo bio izbrisan iz kalendara državnih praznika, sve do 2000. godine. Dolaskom demokratske vlasti ovaj datum je ponovo počeo da se obeležava na zvaničnom nivou uz prisustvo delegacija saveznika učesnika Prvog svetskog rata.
Naučni saradnik Instituta za savremenu istoriju Stanislav Sretenović kaže da je ove godine obeležavanje bilo organizovano na savezničkim grobljima u Beogradu, na francuskom vojnom groblju, britanskom i britanskog Komonvelta i ruskom vojnom groblju, uz prisustvo zvaničnih srpskih delegacija i delegacija zemalja pobednica u Prvom svetskom ratu. 
Ovaj istoričar smatra da se ovaj datum danas može obeležavati mnogo odmerenije i sadržajnije, bez uticaja dnevne politike. 
"Taj datum je", ocenjuje Sretenović,  "od velikog značaja za Srbiju, budući da je ona doprinela pobedi jedne demokratske opcije i kreiranju nove mape Evrope. Stoga taj datum ne treba vezivati isključivo za Francusku, već za neke evropske vrednosti koje su preživele oba rata, a to su izgradnja jednog modernog, demokratskog civilizacijskog evropskog društva."
I proboj Solunskog fronta bi takođe trebalo zvanično obeležavati, s obzirom na to da je 11. novembar posledica proboja, jer je to bila prva saveznička pobeda u Prvom svetskom ratu, polovinom oktobra 1918. godine. U tom proboju su pored Srba, učestvovali i Francuzi, Italijani, Englezi i Grci. To je jedan od datuma koji ove zemlje mogu sa punim pravom i sa punom odgovornošću da proslavljaju.
Osvrnuvši se na period posle Drugog svetskog rata, Sretenović podseća da nije bilo njegovog zvaničnog obeležavanja kraja Prvog svetskog rata ili se to činilo stidljivo u pojedinim situacijama. Međutim, ovaj datum su obeležavala društva francusko srpskog prijateljstva.
"U devedesetim godinama, barem što se tiče ovog veličanja francusko-srpskog prijateljstva, može se reći da su postojala dva perioda, opet određena dnevnopolitičkim događajima. U prvom periodu, koji je trajao do kraja devedesetih prošlog veka, insistiralo se na tom vojnom savezništvu, na činjenici da je Srbija bila uz zapadne velike sile. Krajem devedesetih, zaoštravanjem krize u Srbiji i oko pitanja Kosova i Metohije, zatim NATO bombardovanjem Srbije, proslava je praktično prekinuta, što je simbolički najbolje predstavljeno kada su članovi udruženja francusko-srpskog prijateljstva obavili crnim velom spomenik Francuskoj na Kalemegdanu, u momentu bombardovanja Srbije. 
Istoričar Branislav Gligorijević, takođe, smatra da bi 11. novembar trebalo da postane državni praznik, zatim 15. oktobar, kada je probijen Solunski front, i 9 novembar, kada je srpska vojska ušla u Beograd. Ovaj istoričar podseća da je Isidora Sekulić lepo opisala ulazak vojvode Petra Bojovića u Beograd.
Profesor Gligorijević je 1998. od vladajuće koalicije koja je imala vlast u Gradskoj skupštini Beograda tražio da se obeleži proboj Solunskog fronta, povodom 80 godina od ovog značajnog istorijskog događaja, ali nije naišao na razumevanje tadašnje vladajuće koalicije, koju su činili Srpski pokret obnove, Socijalistička partija Srbije i Jugoslovenska udružena levica.
--------------------------------------------------------------------------
Uništeni spomenici srpskim ratnicima
Istoričar Srđan Cvetković podseća na vreme posle Drugog svetskog rata kada su spomenici koji su bili posvećeni srpskim ratnicima iz Prvog svetskog rata devastirani i sklanjani.
"Tokom 1959. sklonjen je spomenik srpskim ratnicima iz Prvog svetskog rata u Kraljevu, uklonjen je spomenik 1300 kaplara u Beogradu, oskrnavljen je spomenik Neznanom junaku na Avali, a sa Brankovog mosta u Beogradu uklonjeni su grbovi bivše Kraljevine. U Toplici je sklonjen spomenik Kosti Vojinoviću, četniku iz Prvog svetskog rata. Gotovo svi spomenici iz Prvog svetskog rata su sklanjani ili oskrnavljeni", kaže Cvetković.
</div>
<div id="zdravlje">
U Srbiji 400.000 dijabetičara
"Briga za svakoga u dijabetološkoj zaštiti" moto je ovogodišnjeg obeležavanja 14. novembra – dana osoba sa dijabetesom, koji je posvećen posebno socijalno ugroženim kategorijama stanovništva. Besplatno merenje nivoa šećera u krvi i telesne težine, utvrđivanje faktora rizika za obolevanje od dijabetesa, predavanja stručnjaka o ovoj bolesti deo su aktivnosti kojima se obeležava ovaj dan u Srbiji. Centralna manifestacija biće održana danas u Domu sindikata.Procene su da u našoj zemlji ima oko 400.000 osoba sa šećernom bolešću. Njih 15 odsto je obolelo od dijabetesa tipa 1, a 85 odsto bolesnika ima dijabetes tipa 2. Profesor dr Nebojša Lalić, predsednik Nacionalne komisije za dijabetes, kaže za "Politiku" da će uskoro biti završen nacionalni registar obolelih od šećerne bolesti. 
– Dijabetes je hronično oboljenje koje nastaje zbog smanjene sekrecije insulina ili poremećaja u njegovom delovanju. Deli se na tip 1, čiji je uzrok destrukcija B ćelija i za koji su "krivi" genetski faktori i virusne infekcije i na tip 2, dijabetes odraslih, koji se najčešće javlja posle 30. godine života. Nažalost, ovaj tip je sve češći i kod dece. Uzrok nastanka ovog tipa bolesti je otpornost na insulin i prekomeran insulin u krvi, koji se javlja kod gojaznih. Nepravilna ishrana i smanjena fizička aktivnost razlog su sve veće učestalosti ovog tipa dijabetesa. Imajući u vidu činjenicu da 90 odsto osoba sa dijabetesom umire, a da 75 odsto ima neki stepen invalidnosti zbog komplikacija koje izaziva šećerna bolest, dijabetolozi širom sveta teže da pravilnim terapijskim postupcima zaštite osobe sa dijabetesom od komplikacija – ističe dr Lalić.
Iako je broj obolelih u stalnom porastu, tako da su predviđanja da će u narednoj deceniji doći do epidemije, dijabetes je ipak bolest na koju se može uticati. Promenom životnih navika možemo je sprečiti, naročito tip 2. Uz pomoć pravilne ishrane, rekreacije, dovoljno sna i predaha, života bez alkohola i duvanskog dima, po mišljenju stručnjaka, život obolelih može da bude bude lagodniji.
– Od ukupnog broja amputacija donjih ekstremiteta, 70 odsto je kod osoba sa dijabetesom. Zbog toga je neophodna pomoć pacijentu da sazna sve o svojoj bolesti i da nauči da živi sa njom, kao doživotnim i ne mnogo zahtevnim saputnikom. Studije pokazuju da se u 58 odsto slučajeva mogu sprečiti bolesti koje su posledica dijabetesa– naglasio je dr Lalić.
Prema njegovim rečima, svi terapijski postupci imaju cilj da se dobrom metaboličkom kontrolom spreče kasnije komplikacije, a da pri tome život osoba sa dijabetesom bude što normalniji.
– Sve moderne terapijske procedure, lekovi i sve vrste insulina dostupni su našim pacijentima. Najveći deo se nalazi na pozitivnoj listi lekova. Kod nas su zastupljene, kao i u svetu, najsavremenije insulinske terapije. Međutim, pokazalo se da promena terapijskih postupka može biti uzaludna ako je pacijent nedovoljno obučen. Osoba sa dijabetesom mora da zna sve o svojoj bolesti, kao i o zdravstvenim problemima koje ona izaziva i kako da pravilno primeni savetovane terapijske postupke – dodaje dr Lalić.
Obrazovanje i samokontrola, ističe on, sprečavaju akutne i hronične komplikacije, a redovne lekarske kontrole za gojazne, starije, one pod stresom i sve ostale rizične grupe smanjuju broj obolelih i umrlih od dijabetesa.
--------------------------------------------------------------------------

Rezolucija UN u parlamentu Srbije
S obzirom na to da se očekuje da će se broj obolelih od šećerne bolesti u svetu do 2025. godine utrostručiti, u Ujedinjenim nacijama usvojena je rezolucija o borbi protiv dijabetesa koju su parlamenti 33 zemlje sveta prihvatili. U rezoluciji UN, prema preporukama SZO, precizirane su mere koje će uticati na smanjenje broja novoobolelih od dijabetesa, kao i na poboljšanje kvaliteta života i smanjenje komplikacija kod već obolelih. Očekuje se da će i budući sastav parlamenta Srbije prihvatiti ovu rezoluciju.
</div>
<div id="vesti">
U petak ponovo o masterima
Tačka na polemike u vezi sa izjednačavanjem diploma starih diplomskih i novih master studija trebalo bi da bude stavljena na sednici Skupštine Konferencije univerziteta Srbije, koja je zakazana za petak na Filozofskom fakultetu u Novom Sadu.To će zapravo biti nastavak sednice od 6. novembra, na kojoj se ni posle višečasovne rasprave nije došlo do jedinstvenog stava delegata KONUS-a.Podsetimo da je ideja o ekvivalenciji potekla od studentskih organizacija i studenata prorektora. Njihov stav bio je da sve diplome VII 1 stepena treba izjednačiti sa petogodišnjim master diplomama, bez obzira na to da li su stare studije trajale četiri, pet ili šest godina. Time bi studenti obe kategorije mogli da konkurišu na ista radna mesta i upisuju doktorske studente. Glavni argument bio je da su stare četvorogodišnje studije bile podjednako obimne kao i novouvedene master, iako ove druge traju pet godina.
Argumenti studenata
Na pitanje zašto bi se master priznao svim diplomcima, a ne, na primer, samo onima čije su studije trajale pet ili šest godina, oni odgovaraju da su prema starom zakonu diplome svih fakulteta vrednovane podjednako – VII 1 stepenom stručne spreme i da nema razloga da se ubuduće neke cene više time što bi im se priznao master, a neke manje, time što bi se izjednačile sa bačelorima.
Ove argumente je uvažio Rektorski savet KONUS-a usvojivši princip da postoje uslovi za ekvivalenciju.
Veće Beogradskog univerziteta, Veće Novosadskog univerziteta i Veće grupacija društvenih nauka BU odbili su automatsku ekvivalenciju. Neki smatraju da do nje ne sme doći jer je nemoguće izjednačiti četvorogodišnje i petogodišnje studije. Drugi se zalažu za to da svaki fakultet samostalno odluči da li njegova stara diploma vredi podjednako kao nova master i da li je potrebno polagati sve ispite sa mastera ili samo diferencijalne.
Unija sindikata prosvetnih radnika pozvala je juče sve odgovorne na Beogradskom univerzitetu da dosadašnje diplomirane studente izjednače s diplomiranim masterom, a da nova zvanja primenjuju za studente koji se upisuju pod novim uslovima. 
U saopštenju Unije navedeno je da ukoliko fakulteti ne izjednače diplomirane studente s diplomiranim masterima, Ministarstvo prosvete i sporta može da propiše za sve zaposlene u prosveti obavezu sticanja zvanja mastera. 
Dodatni ispiti
Time bi za najmanje 50.000 prosvetnih radnika u Srbiji bile ukinute stečene diplome, a morali bi ponovo da postanu studenti za 40.000 dinara godišnje, upozoreno je u saopštenju. "Na taj način fakulteti bi inkasirali dve milijarde dinara i dekani više ne bi bili uvređeni zbog odluke Rektorskog saveta", koja izjednačuje sedmi jedan stepen stručne spreme s diplomiranim masterom, dodaje se u saopštenju. 
Unija sindikata prosvetnih radnika Srbije poručila je da neće mirno posmatrati da se na ovakav način degradiraju i ponižavaju prosvetni radnici u Srbiji.
"Ukoliko se na bilo koji način to učini, a posebno ako se stave van snage diplome sedmog jedan stepena stručne spreme, upotrebićemo sve metode sindikalne borbe da urazumimo one koji to budu učinili", navedeno je u saopštenju. 
Dekan Fakulteta političkih nauka Milan Podunavac izjavio je juče da diplomirani studenti neće moći automatski da dobiju zvanje master, već će morati da polažu dodatne ispite. 
Podunavac je za Radio B 92 rekao da će Konferencija univerziteta Srbije (KONUS) ove nedelje doneti konačnu odluku o kriterijumima za sticanje zvanja master, a da će uslove za sticanje tog zvanja utvrđivati fakulteti na osnovu njihovih specifičnosti i samoevaluacije studija. 
Ukoliko prihvatimo automatsko izjednačavanje postojale bi velike teškoće da te diplome prihvate univerziteti u Evropi, a ključna stvar koja je dobijena bolonjskim procesom jeste mogućnost studenata da svojim bodovima budu deo Evrope, kazao je on. J. Stevanović i agencije
</div>
<div id="politika">
Koordinatori Lalović, Bubalo i Parivodić
Doskorašnji ministri iz G17 plus u četvrtak bi, na sednici Vlade Srbije, trebalo da dobiju svoje naslednike. Kako "Politika" nezvanično saznaje, koordinator Ministarstva finansija biće Milan Parivodić, ministar za ekonomske odnose sa inostranstvom, Ministarstvo poljoprivrede vodiće Predrag Bubalo, ministar za privredu, dok će Ministarstvom zdravlja rukovoditi Slobodan Lalović, ministar rada, zapošljavanja i socijalne politike.Dosadašnji ministri finansija, poljoprivrede i zdravlja, Mlađan Dinkić, Goran Živkov i Tomica Milosavljević, kao i potpredsednik vlade Ivana Dulić-Marković, podneli su ostavke 1. oktobra, ali one tada nisu uvažene, a konstatovane su tek na poslednjoj sednici Narodne skupštine Srbije u noći između 9. i 10. novembra. Podsetimo, Dinkić je pre nego što je napustio ministarstvo, izjavio da će u ministarstvima ostati stručni timovi, sastavljeni od ljudi koje jesu izbor ministara iz G17 plus, ali nisu pripadnici stranke.
</div>
<div id="ekonomija">
Milijarda manje u budžetu
Istovremenim održavanjem i predsedničkih i parlamentarnih izbora Srbija bi, prema gruboj računici "Politike", uštedela oko milijardu dinara, što je oko 12,5 miliona evra. Ta suma bila bi dovoljna, recimo, za isplatu jednoipomesečne vrednosti dečijeg dodatka za oko 300.000 korisnika ove prinadležnosti u Srbiji, ili za kupovinu svih 30.000 računara za osnovne i srednje škole i univerzitete predviđenih Nacionalnim investicionim planom (NIP), ili za izgradnju četiri nove bolnice obuhvaćene NIP-om, a čak i više nego dovoljna za modernizaciju pet graničnih prelaza koje takođe predviđa NIP. 
Za parlamentarne izbore u Srbiji, prema gruboj računici urađenoj na osnovu troškova sa prethodnih izbora i nezvaničnih informacija da su troškovi upravo održanog referenduma o potvrđivanju novog ustava Srbije veći od planiranih, moglo bi da bude potrošeno oko milijardu i po dinara. Istom računicom došlo se do toga da bi za odvojene predsedničke izbore bilo potrebno izdvojiti oko milijardu dinara.
S obzirom na to da najveći deo troškova čine nadoknade članovima biračkih odbora i drugim ljudima angažovanim oko izbora, spajanjem izbora bilo bi izbegnuto i dupliranje ovih troškova.
Dosadašnja praksa, naime, pokazuje da u slučaju istovremenih izbora nisu birani odvojeno, odnosno duplo, stranački članovi biračkih odbora za parlamentarne, odnosno predsedničke izbore, a oni koji su izabrani nisu dobijali duple niti uvećane dnevnice.
To potvrđuje i iskusni član Republičke izborne komisije Miodrag Petrović.
– Ne sećam se da se ikada na istovremenim izborima bilo šta duplo biralo i plaćalo. Iako bi se u slučaju da se održavaju istovremeni izbori to tek preciziralo novom i posebnom odlukom RIK-a o naknadama, bez dileme sam da duplih dnevnica ne bi bilo – kaže Petrović za "Politiku".
Od milijardu i po dinara, koliko bi mogli da koštaju parlamentarni izbori, samo za naknade članovima svih biračkih tela bilo bi potrošeno milijardu i 350 miliona dinara, dok bi 150 miliona bio utrošak za glasanje u inostranstvu i za materijalne troškove na biračkim mestima. Do ovih suma došli smo na osnovu iznosa naknada i drugih troškova sa upravo održanog referenduma, pod pretpostavkom da oni ni za dva i po meseca neće biti znatno veći, imajući u vidu broj biračkih mesta na referendumu, ali i odredbe o sastavu biračkih tela i odbora iz Zakona o izboru narodnih poslanika.
Tako smo kao prosečnu naknadu za sve članove odbora računali iznos od 3.000 dinara (2.500 dinara je na referendumu iznosila za člana, a 3.000 za predsednika, ali je konstatovano da je većina njih nezadovoljna iznosom i da će ta suma možda biti malo povećana). Na osnovu prethodnih izbora, računali smo na kandidaturu 20 stranaka i došli smo do toga da je na 8.401 glasačkom mestu u Srbiji, računajući i zatvore, samo za naknade članovima biračkih odbora potrebno izdvojiti oko 1,17 milijardi dinara. Naime, po Zakonu o izboru narodnih poslanika, na parlamentarnim izborima birački odbori imaju šest članova u stalnom sastavu, odnosno predsednika, dva člana i zamenike, dok u proširenom sastavu sve stranke imaju pravo na člana i zamenika.
To znači da kada se broj biračkih mesta pomnoži sa brojem 40 (po dva predstavnika iz svake od potencijalnih 20 stranaka učesnica na parlamentarnim izborima), a zatim i sa 3.000 dinara, dobije se iznos od oko milijardu dinara. Na tu sumu treba dodati i troškove za naknade članovima opštinskih izbornih tela, odnosno izbornih komisija i radnih tela RIK-a na Kosmetu (oko 168 miliona dinara), kao i oko milion i po dinara za isplatu članovima RIK-a.
Čak i ako se uzme u obzir da neće svaka od stranaka koje učestvuju na parlamentarnim izborima imati svog predsedničkog kandidata, opet ostaje činjenica da bi i na predsedničkim izborima bilo potrebno oko milijardu dinara na ime naknada za članove biračkih tela.
Naknade za sprovodioce izbora određuju se prema troškovima u Srbiji, što znači da se nadoknade i procene sa prethodnih izbora usklađuju sa inflacijom. One su na prethodnim parlamentarnim izborima od 28. decembra 2003. godine iznosile 1.500 dinara za članove i zamenike i po 2.000 dinara za predsednike i njihove zamenike. Ukupni troškovi bili su 830.697.760 dinara.
Na poslednjim, predsedničkim izborima, u dva kruga – 13. i 27. juna 2004. godine, naknade su iznosile isto kao i u decembru 2003. a ukupni troškovi bili su 786.530.489 dinara. Da je održan samo jedan krug, bili bi 559,9 miliona. Ovi troškovi bili su manji na predsedničkim izborima, između ostalog i zbog toga što je na parlamentarnim izborima učestvovalo 19 stranaka, dok je za funkciju predsednika kandidate dalo 15 stranaka i koalicija.
Inače, broj biračkih mesta se smanjivao od 2003. godine naovamo i sa oko 8.600 glasačkih mesta na prethodnim parlamentarnim izborima stigao na 8.441 na referendumu, i pored toga što su od predsedničkih izbora birališta uvedena i u inostranstvu i u zatvorima. U RIK-u podsećaju da je došlo do "sjedinjavanja" nekih birališta, jer se smanjivao i broj birača u Srbiji, a znatno se smanjio i broj birališta i birača na Kosmetu.
--------------------------------------------------------------------------
Zašto je moralo skuplje
Predstavnici političkih stranaka nerado se upuštaju u analizu mogućih ušteda koje bi bile posledica istovremenog održavanja parlamentarnih i predsedničkih izbora i razloga zbog kojih je toliko bitno da se ti izbori ne održe zajedno. Oni uglavnom izražavaju i sumnju u procenu da bi ona iznosila oko milijardu dinara.
Andreja Mladenović, portparol Demokratske stranke Srbije, kaže da ne zna da li je reč baš o tolikoj sumi. "U svakom slučaju, parlamentarni izbori su raspisani. Imamo situaciju takvu kakva jeste i treba u skladu sa njom i da se ponašamo. Ne treba raspravljati o nečemu što je prošlo", kaže Mladenović za "Politiku" i ne propušta da naglasi kako je "DSS uvek bio za kompromis".
Aleksandar Vučić, generalni sekretar Srpske radikalne stranke, takođe smatra da je to sada manje bitno, jer je već sve završeno. Dodaje, međutim, da predsednik Srbije Boris Tadić i dalje može da uštedi građanima novac tako što bi sad podneo ostavku, kako bi predsednik skupštine mogao da raspiše i predsedničke izbore za 21. januar.
– Mi smo uvek i bili za istovremene parlamentarne i predsedničke izbore – kaže Vučić, a na primedbu da njihovi nastupi nisu baš ukazivali na to, odgovara: "Ma, oni nisu hteli istovremene. Mi smo predlagali da se u martu održe i jedni i drugi izbori".
Zoran Lutovac, član Političkog saveta Demokratske stranke, podseća da su jedino demokrate ostale na stanovištu da je i predsedničke i parlamentarne izbore trebalo održati u isto vreme, ali pored finansijskog aspekta ističe i onaj politički – da predsednik republike sa novim ustavom dobija i nove nadležnosti.
Na primedbu da bi Tadić još mogao da podnese ostavku, kako bi istovremeno ljudi glasali i o poslanicima i o predsedniku, Lutovac naglašava da postoji razlika između toga kada su o održavanju izbora saglasne sve stranke i situacije kada su oni izazvani ostavkom.
– Kada postoji saglasnost oko izbora, njima se još više stabilizuje država, njene unutrašnje prilike, ali i međunarodni položaj. Ostavkom predsednika, koji je trenutno jedini legitimni predstavnik države, bila bi narušena i njena unutrašnja stabilnost, ali bi bile oslabljene i njene pozicije na međunarodnom planu. Mislim da bi šteta po međunarodni položaj zemlje bila veća od finansijske uštede – kaže Lutovac za "Politiku".
</div>
<div id="vesti">
Počinju pregovori o viznim olakšicama
Prema izveštajima agencijaBRISEL – Savet ministara Evropske unije usvojio je juče u Briselu mandat za pregovore o readmisiji i viznim olakšicama za građane Srbije i drugih država zapadnog Balkana, i zatražio od Evropske komisije da otpočne pregovore tokom novembra, s ciljem da budu okončani "što je pre moguće", a najkasnije do juna 2007. godine.Evropski komesar za unutrašnje poslove i pravosuđe Franko Fratini saopštio je da će prva runda pregovora o viznim olakšicama i readmisiji biti održana 30. novembra u Briselu. On i komesar EU za proširenje Oli Ren izjavili su da je "to stvarno dobra vest za građane regiona i opipljiv dokaz onoga što evropska perspektiva može da pruži", i ocenili da ovaj korak dokazuje "posvećenost EU promovisanju međuljudskih kontakata između zapadnog Balkana i Evropske unije". "Sveukupni cilj ovih sporazuma jeste da olakšaju građanima država zapadnog Balkana – naročito onima koji najviše putuju – dobijanje viza za EU, a u isto vreme i da pokažu jasna pravila u borbi protiv ilegalne imigracije", saopštili su evropski komesari. 
Vize i besplatno
Šefovi diplomatija EU istakli su da će "dalji napredak zavisiti od primene relevantnih reformi" i pozvali vlasti Srbije, Crne Gore, Bosne i Hercegovine, Makedonije i Albanije da "ojačaju napore u primeni reforme u oblastima pravne države, borbe protiv organizovanog kriminala, korupcije i ilegalne migracije, te jačanja administrativnog kapaciteta u kontroli granica i bezbednosti dokumenata", koja predviđa uvođenje biometričkih pasoša. Sporazumi o readmisiji će istaći obaveze i procedure nadležnih vlasti u zemljama zapadnog Balkana i EU o tome kada i kako će biti vraćani državljani koji ilegalno borave u državama Unije. 
U toku pregovora biće reči o smanjenju cena za izdavanje viza za sve građane zapadnog Balkana (već je, doduše, poznato da vize za građane Srbije od 1. januara 2007. neće poskupeti sa sadašnjih 35 evra na predviđenih 60 evra), dok će pojedine kategorije stanovnika – koje će biti određene zajedno s partnerima u pregovorima – moći da dobiju besplatne vize sa više ulazaka, na duže periode i po pojednostavljenoj proceduri. To bi trebalo pre svega da budu studenti, učenici, istraživači i poslovni ljudi. 
Hag i dalje uslov 
Ministri spoljnih poslova EU ponovili su juče stav da puna saradnja Beograda s Haškim tribunalom ostaje uslov za nastavak pregovora o sporazumu o stabilizaciji i pridruživanju (SSP) sa Srbijom. Šefovi diplomatija zemalja Unije su se, međutim, založili da se Srbiji pomogne u prevazilaženju "haške prepreke", prvenstveno kroz rad s trojkom EU, umesto da se sedi skrštenih ruku i čeka da se ta saradnja ostvari sama od sebe, prenosi Tanjug, a prema Betinim izvorima finsko predsedništvo EU je već izradilo i dokument u tom cilju, koji razmatraju nadležna tela u Evropskoj komisiji i Savetu ministara EU. 
U tom dokumentu su iznesene zamisli za podršku demokratskim, proevropskim snagama u Srbiji, s obzirom na predstojeću kampanju za parlamentarne izbore u Srbiji, kao i na osetljivo razdoblje rešavanja kosovskog pitanja.
Ka zoni slobodne trgovine
Pozdravljajući dosadašnji napredak u pregovorima o jedinstvenoj zoni slobodne trgovine u jugoistočnoj Evropi (CEFTA), ministri spoljnih poslova EU juče su istakli ekonomsku i političku važnost zaključivanja ovog sporazuma, koji bi trebalo da bude potpisan do kraja godine. Oni su naglasili da su otvorena vrata za parafiranje sporazuma o CEFTA i za Srbiju i BiH, koje nisu bile u stanju da to učine kad i ostalih osam zemalja. Delegacija Srbije je prošle nedelje u Briselu stavila do znanja da ne može da parafira usaglašeni sporazum o CEFTA zato što traži da se liberalizacija tržišta za duvanske proizvode ujednači i zajamči za sve zemlje potpisnice sporazuma, dok je BiH saopštila da će sporazum parafirati samo ako se zadrže više carine za uvoz mleka i mesa na bosanskohercegovačko tržište do 2009. godine.

Evropa štiti svoje vojnike na Kosovu
Slučaj dva albanska dečaka koja su u martu 2000. godine stradala od kasetne bombe kod Kosovske Mitrovice mogao bi da promeni istoriju. Evropski sud za ljudska prava u Strazburu raspravljaće sutra o tužbi "Behrami protiv Francuske", a ako porodica Behrami dobije ovaj proces, svi evropski vojnici moći će da se smatraju odgovornima za eventualna kršenja ljudskih prava tokom vojnih operacija u inostranstvu.
Sedamnaest sudija Velikog veća suda u Strazburu, pravnog organa Saveta Evrope, odlučivaće o tome da li se Evropska konvencija o ljudskim pravima može primenjivati na akcije evropskih snaga. Tužbu protiv Francuske podneli su Agim Behrami (44) i njegov sin Bekim (16) "koji žive u opštini Mitrovica na Kosovu, u tadašnjoj Saveznoj Republici Jugoslaviji (sada Republici Srbiji)". Agim Behrami tužio je Francusku i u ime svog drugog sina Gadafa koji je u dvanaestoj godina poginuo od kasetne bombe.
Behramijevi tuže Francusku, jer su u vreme tragedije, u martu 2000, njeni vojnici bili zaduženi za sektor severa Kosova. Tada su deca, igrajući se, pronašla jednu kasetnu bombu zaostalu od bombardovanja. Jedno od njih bacilo je bombu u vazduh. Ona je eksplodirala i ubila Gadafa Behramija i teško ranila njegovog brata Bekima.
Za pogibiju jednog deteta i ranjavanje drugog niko nije odgovarao. Agim Behrami samo je obavešten da niko neće biti krivično gonjen, jer "bomba nije eksplodirala za vreme bombardovanja NATO-a". On je potom podneo žalbu u Prištini protiv Francuske, čiji vojnici nisu očistili teren od neeksplodiranih bombi, ali je dobio odgovor da su za to bile zadužene UN, a ne Francuska. Pred sudom u Strazburu, Behramijevi tvrde da su za smrt jednog deteta i ranjavanje drugog krive snage francuskog Kfora, koje nisu označile, a ni deminirale područje s kasetnim bombama za koje su znale da postoje.
U međuvremenu, Francusku u Strazburu podržalo je još šest država, među njima i Velika Britanija. One tvrde da ubuduće nijedna međunarodna operacija, slična onoj na Kosmetu, ne bi mogla da bude pokrenuta ako bi "svaka država učesnica bila obaveštena da bi njeni vojnici bili smatrani odgovornim pred Evropskim sudom za bilo koje kršenje ljudskih prava koje su počinili tokom vojne operacije".
Nuala Mol, direktor jedne londonske nevladine organizacije koja zastupa Behramijeve, za "Gardijan" kaže da je "šokantno što britanska vlada u svoju odbranu tvrdi da nije bila obavezna da štiti ljudska prava u međunarodnim operacijama".

Neonacisti "nišane" Bundestag
ANALIZA VESTINisu još ušli u Bundestag, ali jesu u Berlin. Prvi put su upravo minulog vikenda održali svoj (dvodnevni) kongres u "prestonici rajha", kako su slavodobitno naglasili, sa kojeg su obnarodovali njihov naredni cilj: osvajanje saveznog parlamenta.
Neonacisti su zaista uvereni da će već na narednim parlamentarnim izborima, 2009, umarširati u Bundestag. I da ih više ništa ne može zaustaviti u tom pohodu. Sem ako njihovu stranku, NPD, u međuvremenu ne zabrane. 
Ohrabreni su, očigledno, time da su na prepad već osvojili nekoliko pokrajinskih parlamenata i gradskih skupština. Uglavnom na istočnoj strani. Ali i nekim dodatnim činjenicama: najnovija istraživanja su pokazala da njihove isključive, često rasističke ideje, deli zabrinjavajuće visok procenat Nemaca i da je demokratska vlast krajnje neodlučna oko izbora sredstava za kojima treba posegnuti da bi se zaustavila nacistička pošast.
Negativan publicitet
Sve parlamentarne stranke su, na primer, saglasne da je održavanje kongresa neonacista u Berlinu, u gradskoj četvrti Rajnikedorf, na zapadnoj strani, predstavljalo drsku provokaciju, koja je uznemirila javnost i imala, nanoseći štetu Nemačkoj, velik i negativan publicitet u inostranstvu. 
Stranački prvaci se, međutim, spore oko pokretanja nove inicijative da se neonacistička stranka označi kao protivustavna i administrativno zabrani. Jedni i dalje insistiraju na tezi da je demokratija u ovoj zemlji dovoljno moćna da političkim sredstvima zaustavi povampirenje nacizma i da bi se eventualna zabrana mogla vratiti kao bumerang, eksplozijom terora i nasilja.
Drugi, pak, upozoravaju da su u borbi sa očiglednim "neprijateljima demokratije" i administrativne, sudske  zabrane legitimna demokratska sredstva i da je u drastičnim slučajevima hirurgija najbolja preventiva.
Mediji su, uz to, saopštili podatak da se na poziv demokratskih političkih stranaka okupio relativno mali broj ljudi koji su demonstrirali protiv održavanja kongresa neonacista: naspram pet stotina delegata, našlo se jedva četiri stotine demonstranata. Bilo je, praktično, više policajaca koji su obezbeđivali neonacistički skup i sprečavali "neposredan dodir" političkih protivnika.
Gradske vlasti Berlina, a u prestonici vladaju crveni i još crveniji – Socijaldemokratska partija (SPD) i istočnonemačka Partija demokratskog socijalizma (PDS), ili "nova levica" –grozničavo su pokušavale da spreče održavanje neonacističkog skupa u glavnom gradu. Nisu u tome uspele. Neonacisti su bili uporni u obraćanju raznim sudskim instancama i, na kraju, izašli kao pobednici.
Gradonačelnik Berlina Klaus Voverajt i njegov senator za unutrašnje poslove Erhart Kerting su se promptno oglasili zahtevom da se kod Saveznog ustavnog suda pokrene inicijativa za ukidanje neonacističke stranke. Njima se odmah pridružio šef Socijaldemokratske partije i vicekancelar Franc Mintefering.
Strah od nove blamaže
Senator Kerting kaže da se i na berlinskom skupu jasno pokazalo da nije reč o radikalnoj konzervativnoj stranci, već otvoreno nacističkoj i revanšističkoj, kakvu "Nemačka sebi ne sme dopustiti".
Njegove kolege, pokrajinski ministri unutrašnjih poslova u Šlezvig Holštajnu i Bavarskoj, Ralf Štegner (SPD) i Ginter Bekštajn (CSU) protive se inicijativi da se neonacistička stranka zabrani. Uz obrazloženje da se neonacistima najefikasnije "uzima trlo pod nogama" jednom "osmišljenom i uspešnom politikom", dva ministra upozoravaju na opasnost da takva inicijativa opet ne propadne pred Ustavnim sudom, što bi predstavljalo veliku blamažu i tek bi "navrnulo vodu na neonacističku vodenicu".
Prvi pokušaj da se isposluje zabrana neonacističke partije propao je, inače, zbog činjenice da sud nije hteo da uzme kao valjane argumente izveštaje i procene agenata tajne policije koji su se infiltrirali među neonaciste. Zahtevao je da se njihova imena obelodane i oni, eventualno, pojave pred sudom kao svedoci. Služba za zaštitu ustavnog poretka na to, međutim, nije pristala.
Već spomenuti senator iz Berlina, Kerting traži sada da se povuku svi tajni agenti kako bi se omogućilo obnavljanje postupka o zabrani neonacističke stranke. Da bi se dokazalo da je protivustavna, nisu nam, kaže Kerting, potrebni nikakvi "insajderi", "neonacistima to piše na čelu".

Bez milosti za Berišinu bebu
Od našeg stalnog dopisnikaLjUBLjANA, 12. novembra – U senci burnih političkih razračunavanja oko prisilnog preseljavanja lokalnih Roma, javnost se sa zakašnjenjem odazvala na vest da se Ali Beriša "posle višednevnog nestanka vratio u Ljubljanu", posle čega je odveden u "dom za odstranjivanje stranaca u Postojni", odakle ga čeka izgon na Kosmet. Ali Beriša pripada obespravljenoj populaciji izbrisanih, ljudi poreklom iz južnih republika nekadašnje SFRJ koji su uoči raspada zajedničke države ovde imali stalan boravak i sva prava, a koje je Slovenija 1992. protivzakonito izbrisala, s ciljem tajnog administrativnog etničkog čišćenja.
U odbranu i zaštitu prvo su ga uzeli ostali izbrisani, čim su saznali da je Beriša jednom već deportovan – u Albaniju. Valjda zbog prezimena, iako su i Ali i njegova žena Mahi – Romi rodom iz Peći, dok je njihovo petoro dece rođeno u domovima za azilante po Nemačkoj i Sloveniji. Beriša je početkom prošle sedmice pobegao iz doma za azilante u Ljubljani čim je saznao da su vlasti ponovo donele odluku o deportaciji, put Kosmeta. Vratio se u Ljubljanu početkom vikenda, misleći da je opasnost prošla. 
U razgovoru za naš list, Beriša objašnjava početke svoje kalvarije. Obreo se u Mariboru 1985. Otisnuo se od kuće sa svega 16 godina, pošto je nekvalifikovana radna snaga tada u slovenačkim industrijskim centrima bila na ceni. Zaposlio se u "Kovinotehni". U leto 1993. odlazi na godišnji odmor, kod brata u Nemačku. Nije slutio da ga je Slovenija poput 18.305 drugih lica još 1992. izbrisala iz registra stalnog prebivališta, posle čega su svi dokumenti koje je posedovao (pasoš, lična karta, vozačka…), iako formalno važeći – postali ništavni. Po povratku sa odmora, na Šentilju ga je dočekalo jezivo saznanje. "Policajac na slovenačkoj granici uzeo mi je pasoš i rekao da više tu ne živim. Slovenija me je poslala u vojsku, tu sam prijavljen, kuda ću?" – seća se Beriša. Iako su ga vlasti smatrale neukim, Beriša se nije dao. Rečeno mu je da ide u mesto rođenja. S Šentilja su ga sproveli na aerodrom Brnik i deportovali u Tiranu. "Ne znam zašto, valjda zbog prezimena. Srećom, znam malo albanski, tamo policajci nisu znali šta bi sa mnom. Ubacili su me u sledeći avion i vratili u Ljubljanu!"
U strahu da će ga Slovenija opet deportovati "na jug" preko ratom zahvaćene Hrvatske i Bosne, Beriša 1993. beži iz doma za deportacije u Ljubljani – u Nemačku. Tamo je osnovao porodicu. Nemačka Berišama odbija azil, a njegov pravni zastupnik Matevž Krivic objašnjava za "Politiku" da se to desilo kada je masovno "čistila" svoje sabirne centre. Beriša je sa ženom i četvoro male dece 2005. dobio "putne papire" u jednom pravcu – za Kosovo i Metohiju, preko Slovenije!
Zahvaljujući izbrisanima, koji su prošlog jula u skladu s odlukom Ustavnog suda Slovenije da izbrisani više ne smeju biti deportovani 24 dana štrajkovali glađu na graničnom prelazu Šentilj, za Berišin slučaj zainteresovale su se međunarodne organizacija za zaštitu ljudskih prava. Slovenija podleže pritisku, Beriša ostaje u državi, ali mu nisu vraćena prava kako je ustavni sud presudio, već je smešten u dom za azilante u Ljubljani. Četvoro dece predškolskog uzrasta bilo je uskraćeno za radosti detinjstva u skučenoj sobici, gde je režim kao u kasarni, a zbog neadekvatnih uslova peto dete rođeno je kao nedonošče.
Beriša kaže da ne razume zašto Slovenija želi da ga izbaci, posebno što ovdašnje vlasti znaju da je položaj Roma na Kosmetu loš. Ni odnos Albanaca prema Romima ne razume, jer "smo valjda svi, bez obzira na narodnost – jednaki"?! Krivic dodaje da se u Berišinom slučaju ne radi "o sporoj pravdi", već da je sve što čini MUP nezakonito, jer nisu završeni postupci pred organima u Sloveniji. Iako je Krivic bio uveren da će vlast poštovati apel da njegovog štićenika ne deportuje, Berišina porodica zajedno sa teško bolesnom tromesečnom bebom, koja ima ozbiljne probleme s plućima, čeka na izgon u Nemačku, a odatle na Kosmet.
Beriša je u grupi od 11 najtežih slučajeva izbrisanih čije je zastupanje preuzela ugledna advokatska kancelarija Lana iz Rima i u njihovo ime podigla tužbu Sudu za ljudska prava u Strazburu. Kako nezvanično saznajemo, Berišino "vraćanje" na Kosmet treba da posluži kao dokaz da su Romi tamo bezbedni, te da južna srpska pokrajina zadovoljava standarde potrebne za nezavisnost. Amnesti internešenel ponovo zahteva da Slovenija obustavi izgon Ali Beriše i njegove porodice iz Slovenije, u nadi da nije prekasno.

Šešelj ne izlazi iz ćelije
Haški optuženik Vojislav Šešelj je 10. novembra u 18.00 časova prestao da uzima hranu i da pije lekove protiv visokog krvnog pritiska i više ne izlazi iz svoje ćelije u Ševeningenu. Kako je za "Politiku" juče izjavio njegov pravni savetnik Zoran Krasić, Šešelj u nedelju nije izlazio u šetnju, ali neće prekinuti štrajk glađu, jer smatra da ukoliko se ne udovolji njegovim zahtevima suđenje koje mu je zakazano za 27. novembar neće imati nikakvog smisla.Šešelj, koji je od odlaska u Hag vidno smršao, na poslednjoj statusnoj konferenciji je obavestio sudsko veće da je operisao kičmu, da ima astmu, da se leči od visokog krvnog pritiska i da ima čireve na gornjem delu želuca. Kako "Politika" saznaje, propisano mu je da dva puta dnevno pije lek "prilazid plus", uz upozorenje da bi prestanak uzimanja terapije protiv visokog krvnog pritiska mogao da dovede do moždanog ili srčanog udara.
Kako je juče saopštila Srpska radikalna stranka svim relevantnim međunarodnim institucijama i ličnostima, kao i svim specijalizovanim agencijama UN, upućen je apel dr Vojislava Šešelja da podrže ispunjenje zahteva zbog kojih je on stupio u štrajk.
On zahteva ukidanje diskriminatorskih mera u pogledu poseta njegove supruge Jadranke, koje su, kako tvrdi, zasnovane na lažima. Njoj su posete zabranjene jer joj je Šešelj navodno otkrio imena zaštićenih svedoka, iako on tvrdi da ne zna ko su oni. Inače, dok mu je supruga dolazila u posetu gledali su se kroz staklo i pričali preko telefona.
Lider radikala traži da tribunal kao njegove pravne savetnike registruje njegove partijske kolege advokate Zorana Krasića i Slavka Jerkovića. Zatim da sva dokumenta dobija isključivo na papiru i na srpskom jeziku. Njegov četvrti zahtev je da se ukine odluka o imenovanju branilaca u pripravnosti.
Po mišljenju Zorana Krasića, Šešelj se odlučio na ovaj korak da bi osujetio haški scenario po kome on formalno-pravno sam vodi svoju odbranu, ali mu se imena svedoka tužilaštva daju neposredno pred početak suđenja, pod šiframa, tako da on ne može da ih proveri.
Suđenje Vojislavu Šešelju optuženom za zločine u Hrvatskoj, BiH i Vojvodini treba da počne u ponedeljak 27. novembra. Tužilac će za uvodnu reč imati na raspolaganju dva i po sata. Drugog dana Šešelj će imati dva sata za uvodnu izjavu bez polaganja zakletve.
Dokazni postupak optužbe počeće u sredu 6. decembra i tokom šest radnih dana do zimske sudske pauze optužba bi trebalo da izvede deset svedoka koji će govoriti o navodima optužnice koji se odnose na događaje u selu Hrtkovci, u Vojvodini.
-----------------------------------------------------------
Robijaške meditacije
Šešelj je prvi put štrajkovao glađu kad je izdržavao kaznu u sarajevskom zatvoru u maju 1984. godine. Kako je napisao u svojoj knjizi "Mafijaške meditacije" već trećeg dana štrajka prestao je da ustaje iz kreveta. Osmog dana imao je tahikardiju, a kako je i dalje odbijao da jede lekar je naložio da mu daju infuziju.
Posle dvadesetak dana lekarski nalazi su pokazali da je došlo do otkazivanja funkcije bubrega, poremećaja rada jetre, srca…
"Lekari su mi saopštili da se nalazim u ozbiljnoj životnoj opasnosti i da je poslednji trenutak da prekinem sa štrajkom što sam bez dvoumljenja odbio. Posle izvesnog vremena u ćeliju je ušla mlada i lepuškasta bolničarka i počela me je ubeđivati da pojedem supu koju mi je donela, držala me je za ruku, milovala po licu, ali meni nije bilo ni do čega", napisao je Šešelj.
Pošto je odbio i bolničarku odveli su ga u ambulantu gde su mu uz primenu sile stavili sondu u nos, a levak među zube kroz koji su sipali "masnu supu". S obzirom na to da je svaki njegov otpor prema sondi i levku bio uzaludan rešio je da prekine štrajk glađu.
Ljiljana Milisavljević
-----------------------------------------------------------
Nikolić: Prvi znaci malaksalost
Zamenik predsednika SRS-a Tomislav Nikolić izjavio je juče da lider radikala Vojislav Šešelj, koji je stupio u štrajk glađu u petak uveče, oseća prve znake malaksalosti.Nikolić je na konferenciji za novinare pozvao sve građane i državne organe da reaguju, ocenivši da "Srbija mora da se zabrine nad sudbinom Vojislava Šešelja". Beogradski advokat Sava Anđelković pozvao je profesore pravnih fakulteta, sudije, tužioce i advokate da se izjasne o onome što se dešava u pritvoru Haškog tribunala. On je uputio pisma advokatskim komorama Beograda i Srbije, u kojima zahteva da se njihovi upravni odbori izjasne o "nedopuštenom nasilju nad Šešeljem" i o tome obaveste Međunarodnu uniju advokata. (Tanjug)
</div>
  </body>
 </text>
</TEI>