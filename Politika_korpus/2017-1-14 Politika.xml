<TEI version="3.3.0" xmlns="http://www.tei-c.org/ns/1.0">
 <teiHeader>
  <fileDesc>
   <titleStmt>
    <title>The shortest TEI Document Imaginable</title>
   </titleStmt>
   <publicationStmt>
    <p>First published as part of TEI P2, this is the P5
         version using a namespace.</p>
   </publicationStmt>
   <sourceDesc>
    <p>No source: this is an original work.</p>
   </sourceDesc>
  </fileDesc>
 </teiHeader>
 <text>
  <body>
Pošto pršti bela staza
Zimska sezona uveliko je počela i sneg koji je ovih dana zavejao Srbiju i te kako ide naruku domaćim zimskim centrima. Agencije koje su već od septembra počele da prodaju ove aranžmane i dalje ne odustaju od popusta, tako da i oni koji su propustili rane rezervacije na nekoj od destinacija u zemlji ili Zapadnoj Evropi, još imaju mogućnost da zimuju po nešto nižim cenama. Interesovanje je,



Sezona pre sezone

– Sezona u proseku traje oko pet meseci. Sistemima za veštačko osnežavanje znatno smo je produžili i više ne zavisimo od prirodnih padavina. Dešavalo se da ski-centri u regionu ne rade, dok se skijaši na Kopaoniku uveliko skijaju. Za to je, osim sistema za proizvodnju snega, zaslužna i dobra podloga, koja se pravi pre puštanja skijališta u rad. Ono što je zanimljivo, a mnogi ne znaju, jeste da je od početka skijaške sezone napravljeno oko 800.000 kubnih metara snega i da je sistem radio više od 970 sati kako bi skijanje u Srbiji počelo i pre zvaničnog otvaranja sezone – kaže Dejan Ćika.

prema podacima turističkih agencija, osim za domaće planine, najveće za Bugarsku i Jahorinu. Kad je reč o domaćoj ponudi, u prvih pet dana januara na Kopaoniku je, kažu u „Skijalištima Srbije” zabeleženo oko 30.000 skijaša, a samo u jednom danu na stazama je bilo njih 7.000. Kopaonik i Zlatibor i dalje su najposećeniji, a prema zvaničnoj statistici, broj turista u prošloj godini povećan je za 40 odsto u odnosu na 2015. godinu.
Statistika pokazuje da se na domaćim planinama u toku zimske sezone odmara oko 45 odsto ukupnog broja gostiju, 12 procenata bolje platežnih građana odmara se u najatraktivnijim centrima u Zapadnoj Evropi, dok ostatak zimski odmor provodi u Bugarskoj i Republici Srpskoj, gde se može dobiti bolji smeštaj iz srednje kategorije po nižim cenama i više staza za strastvene skijaše. U javnosti se često govori kako je zimovanje u Evropi jeftinije nego u Srbiji, što je, kažu stručnjaci, netačno i neuporedivo, iz više razloga.
– U inostranstvu postoji nekoliko kategorija zimskih centara. U drugu kategoriju, ne po kvalitetu, nego prema onome što pružaju, spadaju Bugarska, Rumunija, Republika Srpska, Srbija i Makedonija. Bugarska se izdvaja, jer ima vrlo dobar odnos cene i kvaliteta i na granici je da pređe u višu kategoriju. U toku zimske sezone tamo boravi oko 100.000 gostiju, a u Austriji, Italiji i Francuskoj, kao najatraktivnijim destinacijama, i do milion turista. Kvalitet smeštaja u Bugarskoj je gotovo u prvoj kategoriji, imaju ogroman broj objekata i za svakog može da se nađe po nešto. Ako poredimo cene hotela s četiri ili pet zvezdica u Bugarskoj ili Zapadnoj Evropi, to je znatno jeftinije, a kvalitet je vrhunski, kaže za „Politiku” Aleksandar Seničić, direktor „Jute”.
Srbija, objašnjava, nije tržište koje generiše veliki broj putnika u zimskom turizmu, jer na nivou letnje sezone imamo oko 650.000 do 700.000 ljudi koji redovno putuju, a tokom zime, ako govorimo samo o skijanju, to je deset puta manje, kaže Seničić.
Dejan Ćika, v. d. direktora „Skijališta Srbije”, kaže da oni raznim akcijama pokušavaju da omoguće što povoljnije uslove za sve ljubitelje ovog sporta i da se iz godine u godinu povećava broj i skijaša i bordera na domaćim planinama.
– Često, kad se porede cene ski-pasa i smeštaja u Srbiji, u javnosti se pravi paralela između smeštaja u „Grandu”, hotelu sa četiri zvezdice, i šestokrevetnog apartmana u podnožju nekog francuskog ski-centra, gde je neophodno da ponesete svoju posteljinu, peškire i da se snađete za čišćenje apartmana i hranu. To je neuporedivo. Ako bismo napravili poređenje hotela istog ranga na Kopaoniku ili na primer u Kicbilu, jasno je da je skijanje u Evropi neuporedivo skuplje, kaže naš sagovornik, i tvrdi da na ovoj najpoznatijoj srpskoj skijaškoj planini, osim najjeftinijeg ski-pasa i uređenih staza, može da se nađe i smeštaj za osam evra.



​Nedostaju kapaciteti za ski-turizam

– Mi nemamo veliki izbor kapaciteta namenjenih isključivo ski-turizmu. Imamo Kopaonik, Zlatibor (koji nije klasična skijaška destinacija, jer nema ozbiljne staze i one su, pritom, na 10 kilometara od Zlatibora), Staru planinu, gde postoje dva objekta (jedan pravi hotel) i još nekoliko objekata koji su kuće za smeštaj – kaže Aleksandar Seničić. 

Suština je, kažu poznavaoci zimskog turizma, da se naši građani koji zimuju, recimo, u Austriji, zadovolje i smeštajem u hotelu sa dve zvezdice, koji je sređen i dovoljan za prijatan boravak.
– Takav smeštaj u Srbiji, u toj kategoriji, ne možete naći. To nam nedostaje, dobar smeštaj u srednjim i nižim kategorijama, hoteli koji imaju sve što moderan turista zahteva. Srbija nije skijaška destinacija, osim Kopaonika i Stare planine kao ozbiljnih centara, na ostalim planinama, poput Zlatibora, Tare i Zlatara, više nam je razvijen rekreativni zimski turizam – kaže direktor „Jute”.



​Bugarska omiljena zbog cena

U Bugarskoj danas zbog nižih cena ima mnogo gostiju iz Zapadne Evrope. Međutim, i oni imaju problem s infrastrukturom, jer su svoje planine pretrpali smeštajem i žicama, a dešava se da je protok veoma spor. Infrastruktura nije prilagođena i često se dešava da ima zastoja na stazama, što skijaši ne vole. U evropskim zimskim centrima ona se prilagođava tako što se planira i za do tri puta veći broj turista u odnosu na smeštajne kapacitete, što omogućava lagodnost i komfor za skijaše.

U prilog zimovanju u Srbiji najčešće se uzima jeftiniji ski-pas. Kako kažu u „Skijalištima Srbije”, šestodnevna ski-karta na Kopaoniku košta 115 evra, dok u Banskom, po kapacitetu najpribližnijem ski-centru, cena ove karte iznosi 175 evra. Cena karata po francuskim i austrijskim skijalištima nije uporediva, s obzirom na to da one koštaju i do 300 evra.
Ski-karta, s druge strane, nije sve. Na prvoklasnim skijaškim destinacijama, kao što su Austrija, Švajcarska, Italija ili Francuska, koje su strateški opredeljene za ovaj turizam i, pritom, imaju sezonu koja traje od novembra do maja, a udarna skijaška je od 1. decembra do 1. aprila, ski-pas pruža velike mogućnosti strastvenim skijašima. Reč je o milijardama evra uloženim u infrastrukturu, prilagođenu broju skijaša i njihovom komforu tokom odmora. Tako, recimo, oni koji zimuju u ovim centrima sa ski-kartom za nedelju dana žicom mogu da se prebacuju s planine na planinu, iz Austrije u Italiju, kao i da koriste staze bez ikakvih ograničenja.
Kad prođe zima...
Stručnjaci kažu da mi još nismo shvatili da zimski centri moraju da rade tokom cele godine, kako bi cene u sezoni bile povoljnije. U turizmu je vrlo jednostavno: što su veći potražnja i broj gostiju, prosečna cena je niža. Na primer, svi centri u Evropi koji rade zimi, rade vrlo lepo i tokom cele godine, jer obezbeđuju dodatne sadržaje. Čim prođe zimska sezona, oni se prebacuju na aktivni turizam, aktiviraju se biciklističke i pešačke staze i drugi sadržaji za aktivan odmor, zbog čega su i tokom leta popunjeni i do 90 odsto.

Igre olimpijske
Dugo živimo u zabludi da znamo šta su olimpijske igre. Mislimo da su kruna, odnosno proslava olimpijskih ideala kroz sportska takmičenja u poslednjoj godini četvorogodišnjeg ciklusa (olimpijade), ispunjenog napornim pripremama sportista celog sveta i trke za olimpijskim normama. Istina je, istini za volju, sasvim drugačija.
Olimpijske igre se održavaju u prvoj godini olimpijade, odnosno novog olimpijskog ciklusa. Tako je to po Olimpijskoj povelji i I olimpijada počela je 1. januara 1896. dakle u godini kada su u Atini održane Prve olimpijske igre modernog doba, a 1. januara prošle godine počela je XXXI olimpijada i u Rio de Žaneiru održane se i Letnje olimpijske igre s istim rednim, obavezno rimskim, brojem, pa tako ispada da su sportisti kvalifikacione norme za nastup u Riju jurili u dve olimpijade – prethodnoj koja se završila 31. decembra 2015. i ovoj koja će trajati do poslednjeg dana 2019.
Iz ove zablude proizlazi i druga zabluda – da se u godini u kojoj se održavaju letnje olimpijske igre, ili najkasnije do 1. februara naredne godine, biraju predsednici i izvršni organi nacionalnih olimpijskih komiteta za naredni olimpijski ciklus, odnosno olimpijadu. Ustvari oni „hvataju” tri godine već započetog olimpijskog ciklusa i prvu godinu narednog...
Bilo nelogično ili ne, iako se u Srbiji ne zna šta je olimpijada i šta su olimpijske igre, za četvrt veka demokratije naučilo se vrlo dobro šta su igre olimpijske.
U njima nema fer-pleja, najnovija takva igra je upravo u toku.
Prvi demokratski period našeg olimpijskog komiteta bio je između dva svetska rata i proticao je u nadjačavanju između srpskih i hrvatskih sportskih radnika, a u vreme socijalizma, naravno i samoupravnog, država je sama upravljala izborom čelnika Jugoslovenskog olimpijskog komiteta (JOK). Niko nije ni pomišljao da kaže jok predloženom kandidatu.
OPŠIRNIJE U ŠTAMPANOM I DIGITALNOM IZDANjU

Borba za opstanak elita
Seća li se neko još pokreta „Okupiraj Volstrit”? Seća li se neko još tih mladih ljudi koji su na vreme shvatili da je neodrživi aktuelni svetski ekonomski poredak u kojem postoji nepremostivi jaz između jedan odsto izuzetno bogatih i 99 odsto siromašnih? Seća li se iko priče Naomi Volf u „Gardijanu” o dokumentima koji dokazuju da je američki FBI u koordinaciji sa bankarima na Volstritu uspeo da razbije ove mirne proteste? Posle više od šest godina, malo ko se ovoga seća ili se seća kroz maglu, naročito posle prošlogodišnjih za većinu liberalnih ekonomskih, političkih i medijskih elita katastrofičnih događaja – od odluke o „bregzitu”, preko uspona desničarskih populističkih stranaka širom Evrope do izbora Donalda Trampa za predsednika SAD. Sada se svi oni plaše da nastupa, kako je posle Trampove pobede na svojoj naslovnoj strani objavio„Špigl”, „kraj sveta (kakvog ga znamo)”.
OČEKUJTE NEOČEKIVANO: Protekla nedelja je samo mogla da im razbukta taj strah, jer je Tramp skoro svakim svojim potezom na svojevrstan način poručivao „očekujte neočekivano”. Proteklih dana sve su tiši oni analitičari koji su u novembru sa izvesnom dozom nadmenosti i prezira poručivali zabrinutima da je „američki politički sistem takav da će Tramp morati da mu prilagodi”. Sada ga naprasno porede sa turskim predsednikom Redžepom Tajipom Erdoganom, koji je uspeo da razmekša okove turskog sekularnog političkog sistema koje je iskovao Ataturk. Osim toga, Erdogana i Trampa povezuje i ekstremna osetljivost na bilo kakvu vrstu kritike pa ne čudi što je Meril Strip promptno dobila odgovor na Tviteru. Bar nije završila u zatvoru poput brojnih turskih novinara.
Malo ko je očekivao da će ne kandidat Tramp, već izabrani predsednik Tramp, na Tviteru tako žestoko prozvati CIA i ostale američke tajne službe da su bez dokaza sastavile izveštaj o tome da su navodno Rusi podržavali Trampovu kampanju ali i da su nabavili kompromitujuće dokumente kojima mogu da ga ucenjuju. A tek ko je očekivao onakvu njegovu prvu postizbornu konferenciju za novinare, koja je više ličila kao da je Tramp i dalje u predizbornoj kampanji. Njegov okršaj sa novinarom Si-En-Ena više je ličio na to kako su portparoli Bele kuće protekle dve godine neretko nipodošatavali pitanja novinara ruskih državnih medija nego na razgovor izabranog predsednika SAD i televizijske mreže koja je još od Prvog zalivskog rata bila udarna medijska pesnica u svim ratovima američkih predsednika.
TRAMPOVO BUĐENjE EVROPE IZ SNA: Da Tramp nije se ustezao da podigne krvni pritisak i liderima Evropske unije, na izvestan način je posvedočio odlazeći američki ambasador pri EU Entoni Gardner. On je na konferenciji za novinare izjavio kako je Trampov tranzicioni tim pozvao lidere EU i prvo ih pitao „koja će zemlja sledeća da napusti EU”, sugerišući da će se ove godine EU „raspasti”. Gardner se otvoreno nada da Trampov tim ne sluša jedino čuvenog britanskog evroskeptika Najdžela Faraža, ocenjujući da bi bilo „ludilo” da SAD napuste 50 godina svoje spoljne politike prema EU.
Ludilo ili ne, tek te realne mogućnosti je očigledno svesna i najmoćnija žena Evrope, tako da ne čudi da je u Briselu ovih dana poručila da ne bismo trebali da se zavaravamo po pitanju transatlantskih odnosa te da nema garancija da će biti „večna” bliska saradnja. Ne pomenuvši Trampovo ime, nemačka kancelarka Angela Merkel je očigledno mislila na Trampovu oduševljenost „bregzitom”, kao i predizborno obećanje da će razmotriti američki odnos prema NATO, te je stoga pozvala članice EU da povećaju nivo bezbednosne i odbrambene saradnje.
Iako ovo Trampovo buđenje Evrope iz posleratnog sna o Americi kao zaštitniku može i veoma pozitivno da utiče na EU tako što će je naterati da napokon počne da prepoznaje svoje prave političke i bezbednosne interese, za aktuelnu evropsku političku elitu ovo je zaista „kraj sveta”. Između ostalih i za samu Merkelovu, jer je prema sopstvenom priznanju smatrala Ameriku kao ideal liberalnog demokratskog društva, a sada nekadašnja naučnica odgojena iza Gvozdene zavese naprasno za američke medije postaje „poslednja na braniku odbrane liberalnog Zapada”.
URUŠAVANjE LIBERALNOG DRUŠTVA: Kako dobro primećuje urednik nedeljnika „Frajtag” i kolumnista „Špigla” Jakob Augštajn političke, ekonomske i medijske elite pokazuju zabrinutost za opstanak liberalnog društva, ali ne zato što su liberalne, već zato što se boje za sebe. „To je ključna razlika. Njima je sopstveni opstanak važniji od svega, pa i od borbe za pravdu, koju niko ne bi ni pominjao da nema uspona desnice”, ističe Augštajn, dodajući da ovog desničarskog ljuljanja planete ne moraju da se boje najbogatiji, već da „urbane sredine, obrazovane elite, emancipovane žene, ravnopravne gej osobe opravdano strahuju od mogućeg gubitka svojih sloboda”.
Dok se desničari na Zapadu obračunavaju sa političkom korektnošću, „lažljivom štampom”, „prljavim došljacima” i „neporodičnim vrednostima”, političke i medijske elite im se protive a ne shvataju da je srž problema u ekonomskim problemima nastalim kao posledica aktuelnog neoliberalnog kapitalističkog poretka u globalizovanom svetu. To što Alternativa za Nemačku dobija sve više pristalica nije posledica toga što su Nemci oduševljeni njihovim rasističkim i ksenofobnim izjavama o muslimanima ili vaskrsavanju izraza popularnih u nacizmu, već u njihovom beskrupuloznom udaru na etablirane stranke vide očajnički pokušaj da promene nepravedni finansijski jaz među bogatima i siromašnima.
Međutim, političari i mediji sve to vide samo kao napad na svoje opstanak. Oni ne vide „obične ljude”. One ljude koji, primera radi, žive u najjačoj evropskoj ekonomiji i koji zarađuju isto kao pre 25 godina, dok je u isto vreme bruto društveni proizvod Nemačke porastao za tridesetak odsto. Nije teško zaključiti u čije džepove se slila ta nova vrednost. Tu činjenicu političari i mediji svesno potcenjuju. Baš kao što nisu podržali „okupatore Volstrita” i sada suštinski ne podržavaju nezadovoljnike koji daju glas desnici. Samo se bore za svoj opstanak.

Stranputice Timotija Lesa
Uprkos nikad većim otporima i ometanjima iz Sarajeva i nekih zapadnih centara, proslavu 25-godišnjice Republike Srpske, srpski narod na Centralnom Balkanu dočekao je sa nikad većom nadom u regionalne reflekse nastupajućih globalnih promena. U delikatnom trenutku, kad su promene izvesnije od njihovih ishoda, RS i njen lider Milorad Dodik unutar celog nacionalnog korpusa imaju nezamenljivu ulogu. Naime, jasnom artikulacijom interesa i njihovom tvrdom odbranom Srpska i Dodik prekinuli su bezmalo dve decenije srpskog ćutanja i povlačenja ne samo pred zapadnim silama, već i regionalnim rivalima. Teško da se tu može govoriti o incidentu; reč je o nezaustavljivom procesu, još daleko od svog vrhunca.
Prkoseći protivnicima, Dodik često pominje mogućnost izdvajanja Srpske iz BiH, ukoliko Bošnjaci nastave majorizaciju nad Srbima. U jednom od poslednjih intervjua, međutim, tu pretnju je uozbiljio, govoreći da „postoji jedna sjajna ideja o kojoj smo nedavno mogli da čitamo“ – „da se RS izdvoji i napravi zajednicu sa Srbijom“. Uz pripajanje četiri srpske opštine na severu Kosova i vraćanje „srpskog predznaka Crnoj Gori“, kaže Dodik, „to sve bi nam dalo dugoročno rešenje za stabilnost Balkana“.
„Sjajna ideja“ koju pominje Dodik je tekst nekadašnjeg britanskog diplomate Timotija Lesa, objavljen pod naslovom Disfunkcija na Balkanu 20. decembra u američkom časopisu „Forin afears“.
Na prvi pogled, Lesova ideja mogla bi da izgleda kao nova i primamljiva. Ali samo na prvi pogled. Jer ovaj plan prekompozicije Centralnog Balkana nije deo novih vetrova, koje u zapadnim centrima razduvavaju ojačane kontraelite. Les je bivši službenik Forin ofisa koji je radio i u britanskom konzulatu u Banjaluci i deo je liberalnih „starih elita“. On je, dakle, stari, a novo u njegovom planu je model zadržavanja opadajućeg uticaja SAD u regionu i osujećenja rastućeg ruskog, što Les i ne krije. Krije, međutim, nešto drugo: nastupajuće promene – posebno ukoliko dođe do saradnje SAD i Rusije u borbi protiv islamističkog terorizma, što izgleda kao prva tačka saglasnosti Putina i Trampa – teško da će netaknutim ostaviti regrutne centre, poput Tetova, Prištine i Sarajeva, ili logističke i tranzitne punktove, poput Zagreba i Podgorice. Kad se to dogodi, mnoge države koje su SAD stvarale na Balkanu devedesetih pokazaće se još više kao propale (failed states), dok će Srpska i posebno Srbija, ako ne podlegnu iskušenjima u prvoj polovini godine, dobiti priliku da budu prave oaze regionalne stabilnosti.
Lesova ideja je sakrivanje pištolja koji se puši i utapanje propalih država, celih ili u komadima, stabilnijim celinama. S druge strane, on nastoji da spasi uticaj SAD, posebno u okvirima hrvatske i albanske celine. Nastoji da ih „ogradi“ novim granicama i spase ih dolazeće oluje, zato što pravilno predviđa da su i albanski i hrvatski faktor u opadanju. Isto tako, Srbima je u Dejtonu odgovaralo „ograđivanje“ interesa u Bosni, kad su i sami bili u opadanju. Radi se, međutim, o tome da se Srbima danas otvaraju nove karte, s kojima bi, umesto o novom „ograđivanju“, mogli o sebi da razmišljaju kao o glavnom lokalnom kreatoru promena na Centralnom Balkanu.
To defanzivno „ograđivanje“ problematično je i utoliko što gubitkom Preševa Srbija ostaje bez strateške veze s Makedonijom i Grčkom na centralnobalkanskoj vertikali. Isto tako, pripajanjem Srpske u Bosni dobija teško branjivu granicu i očajne Bošnjake zafarbane u ćošak, vruće pripremljene da budu jedino što im je preostalo – hrvatska pešadija.
Bošnjaci su ostali bez saveznika, dok Lesova ideja pokazuje da su njihovi dojučerašnji zaštitnici rešili da ih još jednom žrtvuju zarad spasavanja svog uticaja. Zbog toga, veoma brzo, možda već tokom ove godine, Bošnjaci će biti prisiljeni da redefinišu svoju politiku iz devedesetih i uđu u dijalog sa Srbima. Srbi bi, naravno, na svojim zapadnim granicama pre svega trebalo da brinu za Srpsku, ali ne bi smeli da gube interes za celu Bosnu, utoliko pre što Bošnjaci, bez saveznika koji ih već ceo vek huškaju na Srbe, u osnovi jesu deo „srpskog sveta“.
Ne treba zbog toga biti arogantan, niti graditi velikodržavne ambicije i sanjati aneksiju Bosne. Ali se ne treba ni „ograđivati“. Umesto toga, nastupajuću krizu u regionu Srbija bi morala da iskoristi najpre za očuvanje svog mira, stabilnosti i jačanje suvereniteta, a odmah zatim i za formiranje kulturnog modela, koji bi baštinio kontinuitet 19-vekovne Srbije. Uz promenu ekonomskog modela, koji će politički biti moguć do kraja 2017, Srbija bi već za desetak godina mogla da postane ne samo mesto najvećeg rasta u okruženju, već i najpoželjnije mesto na Balkanu. To može biti formula i budućeg ujedinjenja Srba i model budućeg dijaloga sa Bošnjacima, Makedoncima i Crnogorcima.
„Ograđivanje“ i crtanje granica, čak i kad je opravdano, jednostavniji je, ali neizvesniji put, jer stvara konflikte i krize. Širenje uticaja jedne poželjne zemlje plodotvornije je, nekonfliktno, i nije bez značaja da je Srbija, prvi put posle sto godina, u prilici da tako nešto realizuje. Ima u tome na koga da se pozove: dovoljno je da sledi poruke koje joj je o kulturi i prosveti ostavio mudri Stojan Novaković. Svakako bolji izbor od Timotija Lesa.
Glavni urednik ,,Novog standarda”

Regionalizacija poljoprivredne proizvodnje
Republika Srbija je bogom dana za poljoprivrednu proizvodnju. Ogromne obradive i kvalitetne površine, bogatstvo biljnog i životinjskog sveta, klima prilagođena svim kulturama, bogata tradicija bavljenja poljoprivredom, naučne institucije koje više od 100 godina obrazuju poljoprivrednike i trenutno 30.000 agronoma, najveće su blago srpskog agrara. Država Srbija raspolaže sa 5,11 miliona hektara poljoprivrednog zemljišta od kojeg je 4,25 miliona hektara obradivo. Zemlja u Srbiji je danas ponajviše vlasništvo seljaka, zatim tajkuna (domaćih i stranih) i nešto malo u vlasništvu zadruga. Poseduje i potencijal reka i kanala i ima dobre hidrološke uslove za korišćenje vode. Međutim, dok se u svetu navodnjava 17 odsto površina, u Srbiji je to od 1,3 do tri odsto. Poslednjih decenija stalno se govori o velikim šansama, a proizvodnja u tonama stagnira ili opada decenijama. Vrednost agrarne proizvodnje u 2015. godini bila je tek 4,7 milijardi dolara i imala je pad od osam dosto. Uz pomoć Boga, ona je u 2016. godini imala rast od osam odsto i vrednost od pet milijardi dolara. I to je veoma malo. Morala bi da ima vrednost od najmanje 6,6 milijardi dolara, koliko je bila pre dve i po decenije.



Lokacije

Moguće lokacije novih ili rekonstruisanih klanica za svinje bile bi u Zrenjaninu, Pančevu, Somboru, Nišu i Jagodini. Lokacije za klanice za goveda trebalo bi da budu u Kraljevu i Pirotu. Klanice za živinu treba izgraditi u Žitištu, Bačkoj Topoli, Požarevcu i Leskovcu. Ukupne investicije u sve ove klanice osim transportnih sredstava i infrastrukture iznose oko 350 miliona evra. Investicije u matična stada i proizvodnju sirovina kod domaćih farmera treba da obezbede strateški partneri.

Da je agrar sporedna, a ne strateška grana, i da stalno predstavlja neiskorišćenu šansu potvrda je u tome što od 2002. do 2010. godine ima prosečan rast od 0,6 odsto! Posle toga, uglavnom, pad proizvodnje. Iako Strategija doneta 2014. godine za narednu deceniju predviđa prosečan rast od najmanje 6,2 odsto! Najbolji dokaz lošeg stanja je činjenica da je u 2016. godini obavljena setva pšenice tek na 440.000 hektara. Opala je i potrošnja hleba u poslednjoj deceniji sa 101 na 83 kilograma godišnje po stanovniku! Ipak, koliko god se zaseje, pšenice će uvek biti dovoljno, jer za ishranu, rezerve i novu setvu treba nam tek 1,5 miliona tona zrna godišnje. Ali, takva proizvodnja je ispod naših mogućnosti. Ni bogati rod kukuruza od 7,7 miliona tona ne koristimo dovoljno. Izvešćemo više od tri miliona tona, stranci će njim hraniti svinje i prodavati meso Srbiji. I sada se za uvoz svinjskog mesa godišnje izdvaja oko 40 miliona dolara. Inače, ovog mesa prošle godine je u Srbiji proizvedeno oko 320.000 tona, što je za 50.000 tona više nego 2015, što je dokaz da 330.000 stočara može da proizvede dovoljno. U 200.000 praznih kuća u Srbiji trebalo bi toviti junad. U svet možemo godišnje da izvozimo 50.000 tona ,,bebi bifa”, a mi smo u 2015. izvezli tek 315, a prošle godine nešto više od 400 tona! Pre dve i po decenije Srbija je izvozila po 30.000 tona ,,bebi bifa” godišnje! Inače, izvoz hrane, odnosno sirovina za njenu proizvodnju već godinama stagnira na 2,8 milijardi dolara, a uvoz se kreće do 1,5 milijadi dolara. I ovde se govori o šansama za povećanje izvoza koji bi mogao da dostigne i 30 milijardi dolara. Ali, to su još uvek samo želje na dugom štapu. Jer, Srbija prvo treba da proizvede dovoljno hrane za sopstvene potrebe, pa tek onda za izvoz.



Nasuprot verovanju,nije nasumično izabran

Kada bi ovako kreirali agrarnu politiku Srbija bi, uz izmenu setvene strukture, mogla da poroizvodi hrane u vrednosti od 6,6 milijardi dolara godišnje, koliko je nekada i imala. Proizvodnja mesa bi se sa sadašnjih 400.000 tona povećana na 644.000 tona (koliko se proizvodilo pre dve i po decenije). U tom slučaju bi bilo realno da Srbija već 2022. izvozi godišnje milion tona pšenice, tri miliona tona kukuruza, 250.000 tona šećera, 100.000 tona ulja… Uz to bi mogla da izvozi voća i povrća za 400 miliona dolara, žive stoke i mesa za 250 miliona dolara, vina i žestokih pića za 50 miliona dolara i duvana u vrednosti 20 miliona dolara. Da bismo ovo ostvarili Srbija do para može da dođe ako bi polovinu državnih oranica koje poseduje prodala domaćim seljacima, a oni bi to platili što u gotovom, što kroz predaju proizvoda za izvoz.

U cilju racionalnog korišćenja raspoloživih zemljišnih površina, u narednom periodu neophodno je započeti sa regionalizacijom poljoprivredne proizvodnje. Na teritoriji Srbije trebalo bi organizovati u okviru tri velika regiona, i to:1. Ravničarski region sa intenzivnom poljoprivrednom proizvodnjom, koja bi obuhvatala područja do 250 metara nadmorske visine, a činila bi ga teritorija AP Vojvodine, Mačve, Pomoravlja, Stiga i Posavine; 2. Brdski region koga bi činilo područje centralnog dela Srbije sa poljoprivrednim površinama na nadmorskoj visini od 250 do 600 metara i 3. Brdsko-planinski region koga bi činile poljoprivredne površine iznad 600 metara nadmorske visine.
Poljoprivrednu proizvodnju bi trebalo regionalizovati na sledeći način:
Ravničarski region – u ovom regionu bi se obavljala intenzivna proizvodnja: žita, industrijskog bilja, povrća, izuzev krompira, semenska proizvodnja žita i industrijskog bilja, intenzivna proizvodnja u svinjarstvu i intenzivna proizvodnja u živinarstvu.
Brdski region – obavljala bi se proizvodnja: poluintenzivna proizvodnja žita za govedarsku i ovčarsku potrošnju, ograničena proizvodnja industrijskog bilja, intenzivna proizvodnja u govedarstvu – meso, mleko, intenzivna proizvodnja u ovčarstvu – meso, intenzivna proizvodnja u voćarstvu, a posebno: šljive, maline, jagode, kupine, višnje, jabuke i kruške.
Brdsko-planinski region – u ovom regionu treba iskoristiti raspoložive prirodne resurse – pašnjake i livade, poluintenzivnom proizvodnjom u ovčarstvu, kozarstvu i govedarstvu, uz plantažnu proizvodnju i sakupljanje i doradu lekovitog bilja i šumskih plodova, a kao alternativnu delatnost organizovati korišćenje i eksploataciju šumskog bogatstva, uz istovremeno i njegovu obnovu.
Prikazani model predstavlja grubu podelu koja treba da omogući racionalno korišćenje raspoloživih resursa za obavljanje poljoprivredne proizvodnje. Istovremeno, neophodna je intenzivna saradnja i dopuna proizvodnih programa između regiona, npr. između ravničarskog i brdskog regiona u podeli rada u tovu junadi i proizvodnji junećeg mesa namenjenog izvozu, kao i eventualnu saradnju u proizvodnji ovčijeg mesa namenjenog izvozu.
Publicista, član Akademijskog odbora za selo SANU

Zašto je lečenje gripa antibioticima opasno
Kao i mnogi Srbi, imao sam običaj da u fioci držim nekoliko kutija antibiotika, za „nedajbože”. Svake godine, kada bi me zakačila epidemija gripa, i kada bih pao u krevet, krenuo bih da ih pijem. Posle nekoliko dana, antibiotici bi učinili svoje i bio bih izlečen. Sve je to lepo, osim što sam nedavno saznao da moje izlečenje nikada nije imalo nikakve veze sa antibioticima. Ne samo da ne utiču na grip, već je uzimanje istih kada nisu potrebni izuzetno opasno.
Lekari već godinama pričaju ove stvari, ali očigledno informacija ne dolazi do ljudi. I kod nas i u svetu mediji se već godinama bore da podignu svest ljudi o ovom problemu. No, izgleda da postoji neki problem u komunikaciji.
Grip i prehlada su bolesti za koje ne postoji lek. Jednostavno, ne postoji. Većina onih šarenih tableta za prehladu koje se mogu naći u apoteci su placebo pilule sa dobrim marketingom – osećamo se bolje jer smo „popili neki lek” i preduzeli nešto povodom naše bolesti. No, ispijanje tih šarenih pilula sa lepim reklamama nije strašno – osim što škodi našem novčaniku. Ispijanje antibiotika je daleko opasnije.
Antibiotici su napravljeni za lečenje bakterijskih infekcija, a grip i prehlada su virusi. Virusi i bakterije nemaju nikakve sličnosti, osim što su i jedni i drugi nevidljivi i sitni. Uzimanjem antibiotika onda kada telu nisu potrebni, doprinosimo stvaranju takozvane rezistencije na antibiotike, i vremenom oni sve manje deluju, ne samo na nas, već na celu populaciju. Ovo je ozbiljan problem, i ako se ovo bezbrižno ispijanje antibiotika nastavi, predviđanja su da će u budućnosti desetine miliona ljudi svake godine umirati od davno iskorenjenih bolesti, jer bakterije postaju sve otpornije i navikavaju se na antibiotike.

Stotine novih studija pokazale su da vitamin Ce nema apsolutno nikakvog uticaja na grip i prehladu

U Srbiji su antibiotici tretirani zdravo za gotovo. Drže se u fioci, pored aspirina i kafetina, i piju se čim krene temperatura i neka malo jača prehlada koja nas obori. Međutim, u nekim državama lekari i mediji su uspeli da promene svest građana o antibioticima. Ovo sam primetio kada sam otišao na put u Ameriku. Kao i svaki Srbin, poneo sam sa sobom tri kutije antibiotika. Kada su to videli moji prijatelji, koji tamo žive, bili su u šoku: „Zar i ti? Zašto, pobogu, svi vi koji dolazite iz Srbije nosite sa sobom te antibiotike, kao da živite u pećinskom dobu!”
Pričajući s ljudima, shvatio sam da je tamo svest građana o zloupotrebi antibiotika neuporedivo veća. Ima i tamo ljudi koji pokušavaju da „leče” grip antibioticima, ali mnogo manje nego kod nas. To je bio trenutak kada sam shvatio da sve vreme živim u zabludi oko ovog čudesnog leka.
Jer, to je zaista čudesan lek. Pre manje od sto godina ljudi su umirali od bakterijskih bolesti za koje danas niko i ne zna, samo zahvaljujući antibioticima. Bakterijske bolesti su bile glavni uzrok smrti, kao što je to danas kancer. Još uvek su žive neke prabake i pradede koji mogu da nam potvrde da je to istina. Pronalazak antibiotika u to vreme je bio kao kada bi danas neko pronašao lek protiv raka. No, ljudi se uvek vrlo kratko raduju lepim vestima i brzo na njih zaborave. Tako su antibiotici u roku od 50 godina promenili imidž, od čudesnog leka na koji se gleda sa strahopoštovanjem do obične dosadne pilule koja se tretira isto kao čaj ili vruća supa.
Postoji još jedna velika zabluda oko lečenja gripa, a ona se zove vitamin Ce. Stotine i stotine novih studija pokazale su da vitamin Ce nema apsolutno nikakvog uticaja na grip i prehladu. Glavni krivac za ovu zabludu je Linus Pauling, jedini naučnik u istoriji koji je dobio dve Nobelove nagrade. Linus je bio zvezda medija, najuticajniji naučnik na svetu. Krajem sedamdesetih godina postao je opsednut vitaminom Ce. Išao je po televizijama i manično govorio kako je to univerzalni lek za sve bolesti, čak i za rak (od koga je na kraju i preminuo). Ovo ludilo za vitaminom Ce koje je Linus proizveo traje i dan danas. Ispijanje vitamina Ce kada smo bolesni nije ništa drugo do odjek iz prošlosti, odjek pogrešne ideje nekada cenjenog naučnika, koji je pred kraj svog života malo „izgubio kompas”.
No, vratimo se na antibiotike, jer je njihovo pogrešno korišćenje daleko opasnije. Ja nisam lekar, stoga pitajte njih šta misle o ovome, a sve ovo možete pronaći i na sajtovima zvaničnih medicinskih institucija. I siguran sam da će mnogi ljudi, čak i nakon ovog teksta, sledeći put kad se razbole pomisliti „ipak ću uzeti antibiotik, za svaki slučaj”. Imajte na umu da time uništavate ne samo svoj imunitet, već mnogo više imunitet svoje dece i potomaka.
Fakultet za medije i komunikacije

Producenti Ratova zvezda neće digitalno oživeti Keri Fišer
LOS ANĐELES – Producenti „Ratova zvezda” izjavili su da neće „digitalno oživeti” preminulu glumicu Keri Fišer, poznatu po ulozi Leje, za buduće nastavke tog filma.
Kako prenosi AFP, pre njene smrti prošlog meseca, očekivalo se da Fišer glumi i u nastavku filma, epizodi devet, čija premijera će biti u 2019. godini.
„Uveravamo naše fanove da Lukasfilm nema planove da digitalno oživi Keri Fišer kao princezu Leju. Keri Fišer je bila i biće uvek deo Lukasfilm familije. Ona je bila naša princeza, naš general i najvažnije naš prijatelj”, naveli su producenti u saopštenju.
Fišer je preminula 27. decembra u 60. godini, nekoliko dana nakon što je pretrpela snažan srčani udar tokom transatlantskog leta, prenosi Tanjug.

Očekujte (ne)očekivano
Preživeli smo mnogo toga pa i novogodišnji TV program.
Bilo je tu skupih toaleta, cikanja, podvriskivanja, uvijanja, cupkanja i to na svim frekvencijama i ukoliko niste obratili pažnju na znak u uglu ekrana, niste bili sigurni koju televiziju gledate.
Jer, svi su koristili stari oprobani recept Saše Popovića: okupi što više pevača pa ih zajedno sa orkestrom i folklorom poređaj pod reflektore i – eto opštenarodnog veselja.
Najekonomičnije bi bilo da je svaka TV stanica, jednostavno, reprizirala svoj prošlogodišnji program. Niko ne bi primetio razliku.
RTS-ov novogodišnji program je odlično startovao sa evergrin i hitovima zabavne muzike i omiljenim TV licima koja su u penziji: Ljiljanom Marković, Dankom Novović, Kamenkom Katićem, Dejanom Đurovićem... čije pojavljivanje je sigurno obradovalo gledaoce...
Bili su tu i poznati glumci iz serija koje smo gledali tokom godine...
Sve je bilo dobro, veselo i razigrano ali kako je noć odmicala i približavala se ponoć, tako nam je i javni servis servirao iste folk zvezde koje su se „vrtele” i u Pinkovom i u Grandovom TV veselju.
Naravno da nema dobrog raspoloženja ni u kafani, ni na slavlju, ni u novogodišnjoj noći bez narodnjaka, a kako to može da se dobro upakuje sa mladim zvezdama uverili smo se pre tačno godinu dana na istoj adresi, na RTS-u.
I ove godine su se pred kamerama okupili novinari i voditelji i pevali, igrali a dame koje su inače svakodnevno na ekranu najviše su „jurile kadar” kao da ih vidimo samo ako nam mašu, šalju poljupce, namiguju ili mlate i zadižu (verovatno skupe) večernje haljine. Bilo je svega samo nije bilo humora! Nije bilo smešno ni ono što su izgovarali Deda Mrazevi, čak ni „Državni posao”.
Ko je hteo da se nasmeje, imao je na raspolaganju filmske hitove iz osamdesetih godina prošlog veka: „Tesna koža” i „Tesna koža 2”. Ili to ili hongkonške akcione filmove na Drugom programu?!
Da nije bilo odličnih „24 minuta sa Zoranom Kesićem” ne bismo znali koju godinu ispraćamo a koju dočekujemo. Istovremeno sa novogodišnjim programom snimljen je i segment koji smo videli u subotu na RTS 1 pod naslovom „Božić, blagi dan” („Kolibri” i Dečji hor RTS-a, Goran Bregović i „Bijelo dugme”, Momčilo Bajagić, mecosopran Dragana del Monako i tenor Dejan Maksimović, Simfonijski orkestar i hor RTS-a, Ansambl „Kolo”) koji zaslužuje sve komplimente ali se nameće pitanje: zašto je, pobogu, emitovan u 15 sati?
Da prijatna iznenađenja vrebaju tamo gde im se najmanje nadate, dokaz je božićni specijal na Prvoj televiziji „Prvi servis”.
Duhovita, dobro odglumljena i dobro napisana priča o automehaničaru Hranislavu i njegovom šegrtu Mikici, i svim njihovim mušterijama, inteligentno je seciranje naših naravi i navika u svetlu tranzicije.
Pun pogodak u ovoj komediji situacije postignut je izborom svih, a posebno glavnih glumaca Marka Gvera i Dušana Stojanovića.
Autori ekipa „Državnog posla” i „Polovni automobili” (scenario Mladen Urdarević, režija Živa Stanojević) pokazali su kako jedan urnebesni segment emisije „Vrele gume” može da dokaže da savremeni humor u Srbiji – još nije mrtav!

Jevremović – obožavan od publike i cenjen od kolega
Miki Jevremović, jedan od najznačajnijih pevača zabavne muzike u Jugoslaviji, glasom je plenio pažnju svuda gde bi se pojavio i bio potpuno nadmoćan u vremenu kada nije bilo lako baviti se muzikom, istakle su kolege slavnog pevača povodom njegove smrti.
Pevačica i muzička urednica Radio Beograda Bilja Krstić seća se da je prva ploča, koju je videla u životu, bila album „Pesma leta” na kojem se nalazila pesma Mikija Jevremovića. „Upamtila sam pevača sa izvanrednim glasom i kasnije nastavila da ga slušam. Bilo mi je drago kad god bi pobedio na nekom od festivala zato što sam se uvek sećala tog trenutka kada njegova muzika ulazi u moj život”, izjavila je ona za Tanjug i dodala: „U poslednje vreme mnogi odlaze, ali Miki Jevremović ide pravo u istoriju kao jedan od najznačajnijih pevača zabavne muzike u Jugoslaviji”.
Kompozitor Kornelije Kovač istakao je da je Jevremović bio perfekcionista u svemu, potpuno nadmoćan kada se cenio glas punog opsega: „Bio je obožavan od publike i jako cenjen od kolega. Bio sam prisutan na snimanju jedne njegove ploče kada je vraćao snimak šest puta zbog sopstvenog nezadovoljstva otpevanim, iako su ga producenti nagovarali da je sve u redu”.
Kritičar i rok publicista Peca Popović rekao je da je odlazak Jevremovića veliki gubitak za generaciju kojoj on pripada. „Bio je veliki pevač, koji je imao mnogo uspeha na jugoslovenskim festivalima zabavne muzike”, rekao je Popović i dodao da u trenutku kada se na jugoslovenskoj pop sceni pojavio Đorđe Marjanović, Miki Jevremović je bio velika zvezda.
Miodrag Miki Jevremović preminuo je u petak u 75. godinu u Beogradu od posledica moždanog udara.
 
Telegrami saučešća porodici Mikija Jevremovića
Ministar kulture i informisanja Vladan Vukosavljević uputio je bratu i porodici preminulog pevača Miodraga Mikija Jevremovića telegram saučešća. „Miodrag Miki Jevremović bio je jedna od najprepoznatljivijih ličnosti naše muzičke scene, čije su pesme postale simbol jednog vremena i mnogih generacija”, ističe se u telegramu saučešća.
Odlaskom Mikija Jevremovića ostala je velika praznina u srpskoj muzici, ali će nas neizbrisivi trag koji je svojim pesmama ostavio uvek podsećati na njegovo značajno delo, istaknuto je u telegramu potpisanom od strane ministra Vukosavljević.

Milan Ristić oborio rekord star 32 godine
Naš rekorder u trčanju preko prepona na otvorenom (110 m: 13,39) i u dvorani (60 m: 7,69) postao je pretprošle noći i rekorder Srbije na 60 metara u dvorani. Na pozivnom takmičenju u Džonson sitiju u Tenesiju Ristić je u kvalifikacijama 60 m pretrčao za 6,75 sekundi i za stotinku nadmašio državni rekord koji već 32 godine, od 1985. drži Aleksandar Popović (6,76). Ristić je bio najbrži i u kvalifikacijama na 60 m prepone s 7,78 sekundi, iako je prvi put ove sezone startovao na takmičarskim preponama, a priliku da ove rezultate popravi i da dokaže da je u odličnoj formi pred Evropsko prvenstvo u dvorani u Beogradu (3-5. mart) imao je minule noći u finalnim trkama.

Mi ne idemo nikud i ne radimo ništa
Prozapadne opozicione stranke koje organizuju proteste nikako ne žele da se oprobaju na izborima nakon što su već deset puta okupili svoje pristalice na ulicama.
Nesvakidašnji zahtev dela opozicije da se ne raspisuju izbori politički je fenomen kakav se retko može videti u svetu, ali u Srbiji je izgleda i to moguće. Samo u Srbiji postoji opozicija kojoj nije cilj dolazak na vlast ili bar ne dolazak na vlast na izborima.
Tokom jučerašnje protestne šetnje imali smo priliku da ovo čujemo od predsednika Demokratske stranke Zorana Lutovca u izjavi za televiziju N1 koja je medijski promoter protesta i dela opozicije koji ih organizuje.
Na pitanje reporterke N1 da li misli da su izbori pravi način da se protesti kapitalizuju kako smatraju brojni analitičari, Lutovac kaže da to nije dobra procena.
- Leto je, manje je ljudi na ulicama, to treba raditi kad ste najjači, a ne kad slabite. Najjači ste krajem avgusta ili početkom septembra kad se ljudi vrate sa odmora - rekao je Lutovac.
Po svemu sudeći, okupljenih je zaista sve manje, a deluje da su pristalice prozapadne opozicije morale da napuste Srbiju zbog ,,diktature” i lošeg života te da svoju tugu blaže na plažama primorskih zemalja.
Ipak, Lutovac ne sumnja da će se pristalice vratiti. Samo da se završe letovanja. 
Međutim, ni tada, izbori neće biti tema za ovaj deo opozicije već formiranje prelazne vlade bez izbora, legitimiteta i mimo volje naroda kako je to već viđeno tokom dvehiljaditih.
- Izbori za nas nisu tema. Ako raspišu izbore, imaće građane na ulicama - poručio je Lutovac.
Ne može se reći ni da Lutovac nije u pravu jer bi svaki izlazak na izbore podrazumevao i uvek neugodni cenzus od tri odsto. 
Na drugoj strani, za tehničku vladu nije vam neophodno ništa. Eventualno konsultacija u nekoj od stranih ambasada. Posle toga i lideri opozicionih stranaka bi mogli na neku od egzotičnih destinacija. Naravno, o našem trošku. Red je da i oni odmore. Ipak su se naradili.

OVO NEMA NIGDE NA SVETU: OPOZICIJA PRETI VUČIĆU AKO RASPIŠE IZBORE!

N1: Analitičari misle da opozicija treba da kapitalizuje ove proteste. Mislite li da su izbori način?

Zoran Lutovac: Ne, to nije dobra procena! Leto je, manje je ljudi na ulicama, to treba raditi kad ste… pic.twitter.com/gqcZWohz1o
— Detektor laži (@LaziDetektor) July 9, 2023

Srpska jedina štiti Ustav BiH i Dejton
Od našeg stalnog dopisnika 
Banjaluka – Republika Srpska nije izvor problema, već mesto na kom se donose odluke koje pozivaju na domaći dogovor i pronalazak rešenja. U Banjaluci nisu izglasani akti o secesiji, već akti koji omogućavaju relaksaciju i koji pozivaju na dijalog i dogovor. Kao što se desilo na nedavnoj sednici dve entitetske vlade, što mi vidimo kao model odnosa za budućnost, rekao je Nenad Stevandić, predsednik Narodne skupštine Republike Srpske. On je u razgovoru za „Politiku” istakao da je već posle tri dana nakon zajedničke sednice vlada Republike Srpske i Federacije BiH došao „doprinos” saradnji naroda i entiteta i od strane Kancelarije visokog predstavnika (OHR).
„Oni su svoje sporne odluke doneli svega tri dana posle sednice na kojoj su započeti domaći dogovori. To sve objašnjava. Ne dozvoljavaju da se sami dogovorimo. Ne odgovara im da se priča o investicijama, o povratku mladih, zapošljavanju i rastu BDP-a”, rekao je on. Govoreći o podeli državne imovine, podsetio je da su jedine granice koje su nacrtane posle Drugog svetskog rata one koje su podelile entitete u BiH. „Te granice su plod međunarodnog ugovora. Šta one dele ako već nisu međudržavne granice? Pa dele imovinu entiteta! Stoga pokušaj osporavanja imovine Republike Srpske u stvari predstavlja svesno izazivanje krize i sukoba.”
 
Utisak je da BiH ulazi u ozbiljnu krizu. Skupština je usvojila dva zakona i njima odbacila odluke visokog predstavnika i Ustavnog suda BiH. Oba zakona suspendovao je Kristijan Šmit. Šta je Srpsku opredelilo na ove korake? 
Nesporno je da je visoki predstavnik generator sukoba i nesporazuma u BiH. To proističe iz činjenice da on nema legalno imenovanje. Po relevantnim rezolucijama SB UN, BiH je bez visokog predstavnika. Jake zemlje, koje ne zavise mnogo od SB UN, progurale su da Šmit sedne u kancelariju visokog predstavnika bez obzira na to što nema legalitet. Zato imamo stvaranje cikličnih krugova krize. Takođe, Ustavni sud BiH je jedina institucija koja ne počiva na dejtonskim principima – konsenzusu dva entiteta i tri naroda. Tamo dominiraju tri stranca, koji zajedno s dva Bošnjaka preglasavaju Srbe i Hrvate. To je izvor svih problema. Sve što je i ranije radila Narodna skupština RS bila je reakcija na odluke koje donose ove institucije. Neverovatno je da Bošnjaci ne žele da imaju još jednog Bošnjaka u Ustavnom sudu, već nastoje da tamo ostane Nemac ili Albanac. To je za nas znak da se sa BiH upravlja spolja, a za druge nada da će strane sudije, kao u ratu strani avioni, doneti prednost Bošnjacima.
 
Odluke Skupštine RS nailaze na ozbiljnu ljutnju na Zapadu. 
Mi moramo ostati jedinstveni i uporni, ne sme biti pukotina među Srbima. Moramo sačuvati odlične odnose sa Srbijom i svoju neutralnost. Imamo otvorene sve komunikacijske kanale, čak i sa zemljama koje nas stalno kritikuju. Mi ćemo nastaviti da nudimo rešenja, koja će uvek biti zasnovana na dejtonskim principima, a to znači da nijedna odluka ne sme da bude doneta preglasavanjem, bez saglasnosti dva naroda i dva entiteta. A upravo su to radili visoki predstavnik i Ustavni sud BiH. Mi to razumemo kao nastojanje da se ovde provociraju krize i sukobi. Na to reagujemo pametno i nećemo dozvoliti da budemo okrivljeni za ono što je neko drugi smislio.
 
Da li je nametanje model po kom dugoročno može disati BiH? 
Ne, naprotiv, to je potpuno glupo, jer u BiH je već ispod 1,5 miliona Bošnjaka, oko milion Srba i manje od pola miliona Hrvata. Niko nikog tu ne može da nadjača i ugrozi. Mogu samo da se stvaraju nepotrebne krize. Razumem frustraciju Bošnjaka zbog percepcije da samo oni nemaju svoju državu. Zato postoji neki prikriveni cilj da se preko geopolitičke osovine – koju ovde drže Amerikanci i Britanci, posredstvom OHR-a i stranih sudija – isposluje neka supremacija Bošnjaka. Ali to ne može i neće ići preko leđa druga dva naroda i može samo silom da se desi. To ne žele ni Hrvati, koji su u zadnje vreme bili zavisni od Srba, i čiju smo poziciju štitili samo zato da ne bismo mi došli na red, a ne zato što smo u ljubavi s onima koji često pokazuju proustaške stavove. Srpska nije osnovana voljom tih sila koji sada rade protiv nje, ali je od njih prihvaćena kao neminovnost. Ipak se nadležnosti Srpske stalno tope i ako se to nastavi biće kao da je nismo ni stvorili i zato je reakcija RS tako odlučna.
 
Dakle, sem brige za državnu imovinu, korake Srpske uslovila je akumulacija nezadovoljstva. Ipak stižu upozorenja. 
Sva briga kojom Dodika žele da predstave kao figuru koja krši Dejtonski sporazum i ustavni poredak velika je laž. Dodik ima poseban stil, ali on je samo alibi da se dovrši posao obesmišljavanja i obezvlašćivanja RS. Manji deo opozicije to ne razume. Pa još daju podsticaj alibiju međunarodnog faktora. Dodik ima veliki politički kapacitet i vuče najveći broj konaca. Ali to je stvar koja pripada političkom spektru. U pravnom spektru ni Dodik ni RS nikada nisu doneli odluke o disoluciji. Nijedna institucija RS nije donela odluku o otcepljenju. Naše odluke treba pažljivo čitati. Mi u njima tražimo da se izaberu sudije Ustavnog suda BiH, jer je tako predviđeno. Ali volje za to nema kod Bošnjaka koji te sudije mogu da koriste za atak na RS. I zato smo tu gde jesmo. Što se imovine RS tiče, kada smo 2012. potpisivali ugovor s nemačkom kompanijom u vezi s izgradnjom energetskih objekata – isti ovaj kakav sad imamo sa Srbijom, jer su Nemci odustali – tada Ustavni sud nije problematizovao imovinu. Nije smeo protiv stranaca, niti su federalni partneri vikali da ne možemo bez njihove saglasnosti. U pozadini je srbofobija, a ne zajednički razvoj.
 
Dakle, odgovornost za krizu smeštate pre svega u Sarajevo i kod međunarodnih predstavnika. 
Pogledajte, na 9. januar su ranije dolazili svi. Sve do momenta kada su stranci odlučili da izazovu krizu. Nakon što su Dan RS proglasili neustavnim, počinje kriza, a mi počinjemo još žešće da ga slavimo. Svetosavska nagrada je takođe problematizovana od Bošnjaka, ali je Ustavni sud odlučio da ona nije uvredljiva. Taj sud je ušao u formu da deli srpske svece. Da procenjuje koji svetac vređa interese bošnjačkog naroda. Pa ih valjda Sveti Sava ne vređa, jer je Srbin, a Sveti Stefan, ipak, vređa. Oni su se upustili i u meritum verskog, društvenog, običajnog i potpuno polupali lončiće.
 
Da li RS nastupa jedinstveno u aktuelnoj krizi? 
Kao osnivač SDS-a i iz kog sam izašao u vreme čudne nacionalne politike u najvećoj stranci opozicije, mogu samo da skinem kapu za poslednje stavove i da kažem da se ta partija ponaša državotvorno. Nadam se da će tako i ostati. Trenutno, SDS je stranka opozicije koja razume razliku između vlasti i države.
Setite se, targetiranje Karadžića nekada je bilo isto kao aktuelno prokazivanje Dodika. Karadžića su najpre oterali u šumu, pa u zatvor, a prethodno su mu garantovali da neće biti procesuiran. Pravili su hajku kako bi od njega napravili kriminalca, lažući da je iz Prijedorske banke odneo tri miliona maraka. Želeli su stvoriti nezadovoljstvo naroda prema njemu, što nije uspelo. Ne verujem ni da će uspeti aktuelni pokušaji po istom principu. Nismo mi društvo koje drugačije živi i radi ili ima drugačije demokratske principe od nemačkog, francuskog ili švajcarskog modela. U vreme evropske cenzure u vezi s ratom u Ukrajini možemo čak reći da smo pet puta slobodniji. U Banjaluci možete da kritikujete i hvalite Putina ili Zelenskog, a u Berlinu i Parizu to ne smete. Udar na RS, sem napada na naše vrednosti, jeste udar i na demokratsko društvo.
 
Neki u poslednjim dešavanjima u RS pronalaze baš uticaj dešavanja u Ukrajini. 
Sukob u Ukrajini ima veze sa situacijom u celom svetu. Pa ima refleksije i na Balkan. Mi u tom ratu ne učestvujemo. Nepoštovanje međunarodnih ugovora je uvek generator koji dovodi do ratova. Nepoštovanje Kumanovskog sporazuma i Rezolucije 1244 izaziva krizu na KiM, jer Srbi nisu dobili svoje bezbednosne snage da ih štite. Minski sporazumi nisu poštovani dok je trajala tortura nad stanovništvom Donbasa. Ako se setimo kako se pred Drugi svetski rat raspalo Veće naroda i kako se danas ljuljaju UN, možemo da povučemo mnoge paralele. Ali mi nigde ne treba da srljamo. BiH treba da se liši ambicije za priključivanje u bilo kakve vojne asocijacije. Ali EU je odlučila da pritisne BiH da se mora opredeliti. Na svu sreću bez mišljenja Srba to se ne može desiti. Blokirali smo pristupanje NATO-u i uvođenje sankcija Rusiji. Srpska može da se ponosi kako tretira ukrajinsku manjinu, koja je ovde najbrojnija. U Prnjavoru živi nekoliko hiljada Ukrajinaca, koji imaju svoje crkve i mi želimo da niko u Srpskoj nema ikakvih problema. To je za nas čast.
 
Verujete li u neka saznanja da se razmatra smena Dodika? 
Mi smo OHR još ranije potpuno pobedili, argumentima i dokazima. Dokazali smo da su svi visoki predstavnici imenovani rezolucijama SB UN. Prezentovaćemo dokumente koji su potpisani između parafa i potpisa Dejtonskog sporazuma, sa takozvane Konferencije za implementaciju mira u Londonu – koja je ustanovila Savet za sprovođenje mira (PIK) i pozvala zvaničnim dokumentima SB UN da potvrdi prvog visokog predstavnika. Dakle, čak i kada bi Šmit smenio Dodika, mi to ne bismo objavili, jer nema legalitet. Ako nema legalitet imenovanja i njegove odluke su nelegalne. Pa kako onda da njegove odluke objavljujemo u „Službenom glasniku RS”? Ovog trenutka, Srpska je ta koja čuva pravni poredak u BiH. Sve akcije iz RS zasnovane su na pravu i to svi dobro znaju. Zato su prešli na drugu strategiju – zloupotrebu Ustavnog suda.
 
Šmit je nametnuo zakon koji inkriminiše one koji ne poštuju njegove, kao i odluke Ustavnog suda. 
Time želi da upotrebi domaće institucije za izazivanje krize. To će opet raditi nametanjem zakona. Oni koji budu prihvatili da sprovode takve zakone mogu da naprave poremećaj mira. Zato je Dodik najavio da će u Nemačkoj tužiti Šmita za lažno predstavljanje, ali i za narušavanje mira, a to je najveći zločin. Mi u RS sem pravnog poretka RS i BiH čuvamo i mir.
 
Posebnu nervozu na Zapadu izazvala je najava suspenzije ingerencije Suda i Tužilaštva BiH i agencije Sipa. 
Jedan šeik je u otporu zapadnjačkoj agresiji rekao da muslimani ne jedu svinjetinu, ali da ako treba da umru od gladi, možda i mogu da ih nateraju na to. Ako naše postojanje bude ugroženo, bićemo prinuđeni da donosimo zakone koji će imati pravni legalitet i koji će se primenjivati na teritoriji RS. A sasvim drugi zakoni će važiti u FBiH. Imaćemo praktično dve zemlje. To ne priželjkujem, već se nadam da će biti pameti u međunarodnim centrima, što uključuje i neophodnu katarzu u EU, koja ovde treba da zameni OHR. Treba da se imenuju domaće sudije i da se sprovode domaći zakoni, te da niko nikome ne koči razvoj.
 
Na osnovu čega tvrdite da se neće dozvoliti da Srbi u BiH budu svedeni na manjinu i podvrgnuti nasilju kao na KiM? 
Teroristički režim koji na KiM ugrožava Srbe često pominje Srpsku, što je za nas veliko priznanje. Kada tvrde da neće dozvoliti RS na KiM, to je potvrda da je Srpska toliko etablirana da joj se ni ćošak ne može odbiti. Niko sem naše skupštine neće donosi odluke u ime nas, niti će imenovati gradonačelnike u ime naših građana tako što će da raspisuje izbore i sa dva-tri odsto izlaznosi priznaje njihove rezultate. A mnogi u Sarajevu bi to voleli. U RS postoje dva veća naselja sa Bošnjacima, Kozarac i Janja, koja uživaju svu našu pažnju, prava i ljubav. Ipak, BiH iz devedesetih i danas nije ista. U Sarajevu nema Srba, svi gradovi su monoetnički u oba entiteta, uz izuzetke Drvara, Glamoča, Grahova i Petrovca u FBiH. Izmaštana multietnička priča je samo lažni građanski model za konačnu supremaciju Bošnjaka.

Bajden: Saudijska Arabija i Izrael daleko su od sporazuma o normalizaciji odnosa
Izrael i Saudijska Arabija su daleko od sporazuma o normalizaciji koji bi uključivao sporazum o odbrani i američki civilni nuklearni program, rekao je predsednik SAD Džozef Bajden u intervjuu za Si-En-En.
Američki zvaničnici su posredovali u pokušaju da postignu dogovor o normalizaciji odnosa između dve zemlje, podseća Rojters.
„Daleko smo odatle. Imamo o mnogo čemu da razgovaramo”, rekao je Bajden.
Izraelski ministar energetike Izrael Kac je prošlog meseca izrazio protivljenje ideji da Saudijska Arabija razvija civilni nuklearni program kao deo bilo kakvog uspostavljanja odnosa između dve zemlje posredstvom SAD.
Bajden je ukazao na odluku Saudijske Arabije, uoči njegove posete kraljevstvu prošlog leta, da otvori svoj vazdušni prostor za sve avio-prevoznike, otvarajući put za više preleta ka i iz Izraela, prenosi Tanjug.

Bajden otputovao na evropsku turneju, posetiće Britaniju, Litvaniju i Finsku
Predsednik SAD Džozef Bajden otputovao je danas na evropsku turneju tokom koje će posetiti Veliku Britaniju, Litvaniju i Finsku, javlja Rojters.
Bajden će večeras stići u London, a narednog dana će se sresti sa britanskim kraljem Čarlsom III, prvi put od kada je krunisan.
On će razgovarati i sa britanskim premijerom Rišijem Sunakom u Dauning stritu.
Sledeća poseta je samit NATO u Viljnusu, u Litvaniji.
Bajden će provesti dva dana u glavnom gradu Litvanije, koja je domaćin godišnjeg samita NATO.
On ćee učestvovati na sastancima sa liderima i održati govor na Univerzitetu u Viljnusu.
Konačna stanica je Helsinki, gde se očekuje da će Bajden u četvrtak proslaviti proširenje NATO sa Finskom kao najnovijom članicom alijanse.
Ova nordijska zemlja je u aprilu postala 31. članica NATO.
Bajdenov savetnik za nacionalnu bezbednost Džejk Saliven rekao je da će Bajdenovo putovanje „pokazati predsednikovo vođstvo na svetskoj sceni”, navodi AP, prenosi Tanjug.

Budi hrabra – reci NE nasilju
Od početka godine čak 22 žene ubijene su u porodičnom nasilju, a među njima se nalaze i dve devojčice. Podaci Centra za podršku ženama govore da je od 2010. godine u porodično-partnerskom odnosu ubijeno više od 330 žena, a statistika svedoči da se svaka treća žena ranije obraćala institucijama sistema za pomoć. Brojke takođe upozoravaju da je u prethodnoj deceniji trećina žena ubijena vatrenim oružjem, a taj trend nastavlja se i u ovoj godini, u kojoj je šest žena stradalo na ovaj način. Statistika koja svedoči da osam od deset žena strada od ruke muža, oca ili brata postaje još bolnija kada se iza nje pomole lica više od 400 dece koja su u poslednjih deset godina ostala bez majki i odrastaju s doživotnim žigom da im je otac ubica – neki od njih nastavili su život s bakama i dekama, drugi odrastaju u hraniteljskim porodicama, a neki mališani detinjstvo provode u domovima za decu bez roditeljskog staranja.
Is­tra­ži­va­nje po­ve­re­ni­ka za za­šti­tu rav­no­prav­no­sti i Pro­gra­ma Uje­di­nje­nih na­ci­ja za raz­voj u Sr­bi­ji (UNDP), ko­je je ura­đe­no na re­pre­zen­ta­tiv­nom uzor­ku od 1.004 že­ne pokazalo je da najveći broj že­na ko­je su po­sta­le žr­tve po­ro­dič­nog ili part­ner­skog na­si­lja ne pri­ja­vlju­je nasilnika iz stra­ha od nje­go­ve osve­te. Po­lo­vi­na njih pri­zna­je da su stid i sra­mo­ta zbog agre­si­je ko­jom su iz­lo­že­ne, kao i spo­zna­ja da ne­ma­ju gde da odu ako od­lu­če da iza­đu iz začaranog kru­ga na­si­lja glav­ni raz­log zbog ko­jeg ne pri­ja­vlju­ju na­si­lje in­sti­tu­ci­ja­ma si­ste­ma.
Studija re­a­li­zo­va­na u okvi­ru pro­jek­ta „In­te­gri­sa­ni od­go­vor na na­si­lje nad ženama i de­voj­či­ca­ma u Sr­bi­ji”, ko­je u part­ner­stvu s Vla­dom Sr­bi­je spro­vo­de agen­ci­je Ujedinjenih na­ci­ja u Sr­bi­ji, ta­ko­đe po­ka­zuje da že­ne naj­ve­će po­ve­re­nje ima­ju u Si­gur­ne žen­ske ku­će, a po­tom u zdrav­stvo, po­li­ci­ju i ver­ske in­sti­tu­ci­je, a naj­ma­nje ve­ru­ju jav­nom tužilaštvu i cen­tri­ma za so­ci­jal­ni rad. Naj­ve­ći broj že­na ko­ji je uče­stvo­vao u ovom is­tra­ži­va­nju na­veo je da su raz­u­me­va­nje i podrška oko­li­ne, od­no­sno po­ro­di­ce i pri­ja­te­lja, ključ­na stvar ko­ja bi ih mo­ti­vi­sa­la da prijave na­si­lje u po­ro­di­ci – ako bi po­sta­le žr­tve na­si­lja, čak 38 od­sto že­na pr­vo bi tražilo podršku od čla­no­va po­ro­di­ce, 28 pro­ce­na­ta njih oti­šlo bi u po­li­ci­ju, dok bi se prijateljima po­ve­ri­lo sve­ga de­vet pro­ce­na­ta že­na.
Iako je veća šansa da neko ko je ekonomski zavisan od nasilnika ostane u nasilnom odnosu, u Sigurnoj ženskoj kući nalaze se i žene koje su na veoma visokim socijalnim položajima i koje su izbačene iz sopstvenog doma, a nasilnik koji je trebalo da završi u zatvoru, pronašao je rupu u zakonu kroz koju se provukao uz pomoć umešnog advokata.
Iskustvo govori da je situacija kada žena reši da ostavi nasilnika po nju najrizičnija – ubistva se dešavaju kada žena konačno „prelomi” i saopšti partneru da ga napušta, a neka istraživanja govore da se femicid obično dešava unutar tri meseca od odlaska žene. Iako stručnjaci apeluju da se mora napraviti veoma detaljan plan zaštite žrtve, dešava se da neka karika u lancu zaštite žrtve, koga čine policija, tužilaštvo i sud, jednostavno ne proceni dobro bezbednosni rizik.
Kako bi se sprečila kategorizacija na „laka” i „teška” ubistva, udruženje „FemPlatz” zahteva od nadležnih da se krivično delo femicida uvede kao posebno krivično delo. Istraživanje koje je uradilo ovo udruženje pokazuje da je u skoro trećini slučajeva femicida sud dosudio kaznu od 10 do 15 godina. „FemPlatz” takođe traži od nadležnih uspostavljanje nezavisnog tela za praćenje femicida, čime će se obezbediti prikupljanje podataka o ubistvima žena koji će biti dostupni javnosti i ujedno unaprediti rad institucija i poboljšati sistem zaštite žena od nasilja.
Mada sta­ti­sti­ka upozorava da sva­ke go­di­ne iz­me­đu 20 i 30 že­na bi­va ubi­je­no u po­ro­dič­nom ili part­ner­skom na­si­lju, ve­li­ki broj njih je i spa­sen za­hva­lju­ju­ći ade­kvat­noj re­ak­ci­ji dr­ža­ve – podaci Ministarstva pravde govore da je to­kom 2022. go­di­ne pro­du­že­no vi­še od 20.000 hitnih me­ra za­šti­te žr­tve i iz­ra­đe­no 19.017 pla­no­va za­šti­te žr­tve, a od 2017, od­no­sno od po­čet­ka pri­me­ne Za­ko­na o spre­ča­va­nju po­ro­dič­nog na­si­lja, pa do po­čet­ka ove go­di­ne iz­re­če­ne su 103.864 hit­ne me­re. Vi­še od hi­lja­du pred­stav­ni­ka pra­vo­sud­nog si­ste­ma bi­lo je na obu­ci i spe­ci­ja­li­zo­va­noj edu­ka­ci­ji o pre­ven­ci­ji po­ro­dič­nog na­si­lja.

I Harvard strepi od veštačke inteligencije
Upotreba veštačke inteligencije jeste fascinantna, sigurno će biti velikih promena u obrazovanju i mi na Harvardu dosta razmišljamo na temu „ChatGPT”, jer ne možemo to da ignorišemo. Studenti definitivno koriste VI u programiranju, ali na američkim univerzitetima i posebno na Harvardu postoji kod časti i potpuno poverenje da student neće čak ni kada radi ispit kod kuće da prepisuje i vara. Dešavalo se da nekada nekog uhvatimo, ali većini studenata je čast da budu na Harvardu i niko neće rizikovati da tu šansu prokocka. To je i najveća razlika u odnosu na naš sistem: nije poenta u bubanju, već da se mladi ljudi zainteresuju da nauče da razmišljaju, da postignu nešto u životu. Ništa mi ne znači da zapamte formulu napamet, mogu da je nađu u knjizi, ja sam na svom kursu rekao studentima da mogu da koriste bilo koji onlajn izvor, kaže na početku razgovora za „Politiku” prof. dr Marko Lončar sa Fakulteta tehničkih i primenjenih nauka Univerziteta Harvard. 
 
Dr Lončaru je ove nedelje u SANU uručena nagrada Fondacije „Prof. dr Marko V. Jarić” za 2019. godinu, što ranije nije bilo moguće zbog pandemije kovida 19. Ova nagrada, koja se u medijima naziva i „Srpski Nobel za fiziku”, dodeljuje se već punih 25 godina za izuzetne rezultate. Prema odluci žirija dr Lončar ju je više nego zaslužio za doprinose u oblasti nanofotonike, primenjene fizike i integrisane optike.
Nismo mogli a da ne pitamo profesora da li zna da je u Beogradu ove godine primljen jedan brucoš na fizici i šta savetuje – kako popuniti klupe na fakultetima prirodnih nauka. Odgovor nas je malo iznenadio:
– Mi imamo sličan problem na Harvardu, jer se tu dolazi zbog prava i medicine i borimo se za studente koji bi da postanu inženjeri, i to inženjeri elektrotehnike. Zato sam moj kurs prilagodio da bude praktičan, da bude više laboratorijskih vežbi, da rade projekte. Moj savet srpskim kolegama jeste da se reformišu studije, da bude više prakse. Ne mora baš sve da se nauči, uvek mogu knjigu da otvore ako im zatreba neka formula.
Svoj put do Harvarda opisuje kao kombinaciju genetike, pameti, sreće i podrške porodice i profesora. Detinjstvo je proveo gledajući oca, inženjera elektrotehnike, koji je radio u vojsci, kako stalno nešto popravlja. Krenuo je tatinim stopama, ali je na kraju odabrao svoj put. Kaže da su presudan uticaj imali fantastični profesori matematike i fizike, prvo u Osnovnoj školi „Svetozar Miletić” u Zemunu, koju je završio kao đak generacije, a potom i u Matematičkoj gimnaziji na programerskom smeru u vreme kada su kompjuteri bili retkost i papreno koštali.
– Fizika me zanimala, ali sam upisao elektroniku na Elektrotehničkom fakultetu. Po završetku studija sam aplicirao za Ameriku jer kod nas gotovo ništa nisam mogao eksperimentalno da radim, neka istraživanja su vrlo skupa i tako sam stigao 1997. do Kal teka i profesora Ćuka. Ali stara ljubav zaborava nema i vratio sam se fizici – priča ovaj harvardski profesor.
Prvi šok je bio kada je shvatio koliko je neverovatno teorijski potkovan u odnosu na američke kolege, ali praksa je bila slaba tačka, zbog nedostatka opreme i materijala na fakultetima u Srbiji u to vreme pogotovu.
– Brzo se čovek navikne na bolje. Tu sam završilo i doktorat. Posle šest godina u Los Anđelesu preselio sam se u Boston, najevropski američki grad i krenuo na postdoktorske studije na Harvardu. U SAD nije uobičajeno da student koji „izuči zanat” na jednom univerzitetu tu i ostane, gledaju da dovode profesore koji donose nešto novo, ali eto ja sam ostao i danas imam svoju katedru i predajem osnove elektrotehnike – priča profesor i dodaje da je na postdoktorskim studijama trenutno jedan student iz naše zemlje. Koliko mu je poznato, na Harvardu je jedini profesor iz Srbije, ali ima kolegu iz naših krajeva na MIT.
Uglavnom su mi prijatelji roditelji moje dece, kaže i dodaje da se dosta njegovih prijatelja iz Matematičke gimnazije preselilo u Ameriku i nastanilo u istom predgrađu u kojem i on živi sa suprugom Evelin, koju je upoznao u Los Anđelesu. Danas su u istoj ulici kuće osam đaka Matematičke gimnazije, tako da se svi lepo druže, kao i njihova deca.
Ostati ili otići – pitamo ga na kraju. To je sve individualno, odgovara. – Ja sam uvek zamišljao da ću da se vratim negde u Evropu, ali u Americi su resursi za bavljenje naukom zaista veliki. Možda se vratim kad se penzionišem, ako se to ikada dogodi – kaže kroz osmeh.
Bilo je tu još mnogo toga da se kaže i pita, ali je profesor morao nazad u Boston, uz obećanje da će se brzo vratiti u Beograd. Čekalo ga je i predavanje našim studentima elektrotehnike, među kojima će možda pronaći nekog budućeg kolegu na Harvardu. U hodnicima SANU ostale su reči dr Aleksandra Bogojevića, direktora Instituta za fiziku, inače institucije koja je pokrovitelj ove nagrade: „Mi smo mala zemlja sa visokim procentom uspešnih ljudi u naučnoj dijaspori, nema osobe koja nije čula za Teslu ili Pupina. A dr Marko Lončar je još jedan dokaz da Srbiji dobro ide fizika”.
 
 
Antrfile
 
Impresivna biografija
Dr Lončar je posle Matematičke gimnazije završio Elektrotehnički fakultetu u Beogradu, a potom doktorirao na Kalifornijskom institutu za tehnologiju na temi lasera i talasovoda na bazi fotonskih kristala. Postdoktorske studije je završio na Harvardu, gde je postao docent, pa vanredni i redovni profesor, da bi 2012. bio unapređen u profesora sa katedrom. Danas je jedan od vodećih svetskih stručnjaka u nanofotonici i nanotehnologiji, a posebno su zapažena njegova dostignuća u nanofabrikaciji dijamanata. Dobitnik je brojnih nagrada, ima više od 20 patenata i autor je impresivnog broja radova koji se objavljuju u najuticajnijim naučnim časopisima.
 
Antrfile
 
Plavi dijamanti najpopularniji, roze najskuplji
 
Zašto od studenata neprekidno dobija nagrade za najinteresantnija predavanja, pokazao je okupljenima u SANU, gde je govorio o tome zašto su dijamanti najbolji prijatelji fizičara. Iako su u publici mahom bili akademici, on je pričao jednostavno, da svako može da razume, duhovito kombinujući slike, citate i primerke veštačkih dijamanata koje je iz Amerike doneo u koferčiću. Saznali smo od čega se sastoje dijamanti, zašto imaju boju, da su plavi najpopularniji, žuti najjeftiniji, a da su roze retki i zato i skupi. Uz uobičajenu priču o tome kako je dijamant najtvrđi mineral u prirodi koji se koristi za bušenje, sečenje i brušenje, mogli smo, recimo, koristeći samo toplotu svog tela da dijamantom sečemo led u čaši…

