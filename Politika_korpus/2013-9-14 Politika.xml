<TEI version="3.3.0" xmlns="http://www.tei-c.org/ns/1.0">
 <teiHeader>
  <fileDesc>
   <titleStmt>
    <title>The shortest TEI Document Imaginable</title>
   </titleStmt>
   <publicationStmt>
    <p>First published as part of TEI P2, this is the P5
         version using a namespace.</p>
   </publicationStmt>
   <sourceDesc>
    <p>No source: this is an original work.</p>
   </sourceDesc>
  </fileDesc>
 </teiHeader>
 <text>
  <body>
Žuti sindikati pod crvenim barjakom
Formirao sam sindikat sa deset članova, a onda je jedan čovek postao papa i moj sindikat je narastao na deset miliona – anegdota je koju je pre nekoliko godina ispričao studentima univerziteta Djuk u Severnoj Karolini legendarni lider poljske „Solidarnosti” Leh Valensa. „Jedan čovek” je, naravno, Jovan Pavle Drugi, papa koji je rušio Varšavski pakt, zajedno sa američkim predsednikom Ronaldom Reganom.
Ovo je, svakako, priznanje da sindikalni plavi mantili i političke bele kragne najčešće koračaju u istom stroju. Međutim, dok je Valensina „Solidarnost” rasla, dotle su sindikati u našoj zemlji, nekako u isto vreme, počeli da gube članove. U vreme samoupravljanja radnici su bili bar formalno uvažavani. Iako se znalo da ne mogu ni na šta važno da utiču, svi su se pretvarali kako se za nešto pitaju.
Danas više ni tog privida nema, sindikati pod crvenim barjakom slobode i solidarnosti, uglavnom završavaju neke „male stvari” za radnike, i velike za sebe. Sudeći po privilegijama lidera, reklo bi se da su to ljudi koji su se izborili za 28-časovno radno vreme i 14. platu svojih članova, a ne da njihovi štićenici pravdu ponekad moraju da traže sečenjem prstiju, gladovanjem i ležanjem na pruzi.
Ako je Valensa bio bogatiji za deset miliona članova, njegove srpske kolege uknjižile su 6,3 miliona evra. Bar tako navodi dr Miljko Ristić, direktor Kliničkog centra Srbije, otkrivajući, kako tvrdi, protivzakonito finansiranje devet sindikata u ovoj ustanovi. Nova uprava na čelu sa Ristićem, utvrdila je da je, počev od 2005, za potrebe devet sindikalnih organizacija koje rade u okviru KCS, godišnje izdvajano oko 700.000 evra. Novac je, prema rečima nadležnih u ovoj ustanovi, prebacivan direktno iz fonda zdravstvenog osiguranja na račun sindikata, bez provere kako se sredstva troše.

Uzajamna podrška: papa Jovan Pavle Drugi i poljski sindikalni lider Ledž Valensa
Osim toga, istakao je dr Ristić za list „Informer”, utvrđeno je da su pojedini sindikalni lideri, primali dvostruko veće plate od njihovih kolega lekara specijalista. Jedan od onih za koje Ristić navodi da primaju platu od 127.000 dinara, predsednik Novog sindikata Živorad Mrkić, odgovorio je kontraoptužbom – kako je dr Ristić za šest meseci napravio gubitak veći od milijardu dinara. Mrkić dodaje da „od uprave KCS-a, sadašnje ili prethodnih, nije ni dinar uplaćivan na račun Novog sindikata KCS-a”, ali i optužuje Ristića da je i sam visoki sindikalni funkcioner, potpredsednik Gradske organizacije Novog sindikata, sa rešenjem za korišćenje 88 sati mesečno za sindikalni rad po najvišem koeficijentu.
Tako i u ovom slučaju ostaje nejasno gde prestaje sindikalna, a počinje direktorska aktivnost. Česte su optužbe da „zaštitnici radnika” umeju da zaigraju i u suparničkom timu, zarad sopstvenih privilegija. Sa druge strane, ima slučajeva da su sindikati jedina slamka spasa za radnike, spremni i sami da stanu na čelo kolektiva kad voda već dođe do grla. Ovaj svetao primer srećemo u nekada čuvenom preduzeću „Optika”, u kojem su silom prilika sindikalci preuzeli i menadžerske poslove za spas firme.
Čarke često iskrsnu i između samih sindikalista, poput nedavnog saopštenja Sindikata novinara Srbije, podružnice Radio-televizije Vojvodine (RTV), koje je preneo nedeljnik „Pečat”. Novinarski sindikat optužio je predsednika Samostalnog sindikata RTV Dragutina Remeckog, kako je „radio, ali samo za sebe”. „Od koeficijenta koji je imao dok nije postao predsednik sindikata 3,25, dogurao je do koeficijenta 6,8. Osim toga, redovno je od poslodavca dobijao i stimulacije, pa je prošle godine imao veći prosek plate nego zamenik generalnog direktora”, tvrde iz suparničkog tabora.
Da je „sindikalni biznis” pojedincima i te kako primamljiv, svedoči i podatak koji za „Politiku” iznosi Ljubisav Orbović, predsednik Saveza samostalnih sindikata Srbije (SSSS), da u „Železnicama Srbije” postoji čak 28 sindikata, dok u beogradskom GSP-u ima 18 ovakvih podružnica. Međutim, Orbović tvrdi da je jedina privilegija sindikalaca u preduzećima – to što ne mogu da budu otpušteni zbog onoga što govore i rade.
– Njihovo je da budu glasnogovornici radničkih interesa u toj firmi i zbog toga im je omogućena zaštita, kao i da godinu dana posle prestanka mandata ne mogu da dobiju otkaz. Ali to i nije neka privilegija, ako se zna da tokom svog mandata moraju da učestvuju u sukobima sa poslodavcima – objašnjava predsednik SSSS.
Orbović ističe da mu nije poznato da neko od njih dobija novac na ruke od poslodavaca i direktora, za svoje „usluge”:
– Uvek postoji mogućnost zloupotrebe. Da li dobijaju nešto na ruke, u taj deo niti ulazim niti znam. To onda nisu pravi sindikati. Ni po kolektivnim ugovorima, ni po zakonu oni nemaju takve mogućnosti. Ako se ispostavi da je pojedinac ostvario određene privilegije za sebe, onda to nije u skladu sa kolektivnim ugovorom i duhom kapitalizma.
Šef najvećeg srpskog sindikata upozorava na drugi problem – da se predsednici sindikata šikaniraju i mimo zakona gube svoja radna mesto. Zato on i „ne vidi neku preveliku želju i borbu za tim mestima”.
– Da li direktori prave svoje sindikate i tako nastaju privilegije, to je već drugo pitanje. Petnaest sindikata u istoj firmi mogu da naprave ili političke partije, ili direktori, da bi lakše dolazili do ciljeva. Kako se koji direktor menja, on formira svoj sindikat. To su takozvani žuti, ili direktorski sindikati. Kad u firmi koja ima pet hiljada ljudi, imate sindikat sa dva ili tri člana, a poslodavac im daje određene privilegije, prostor i platu da ne rade ništa, onda je potpuno jasno kome pripada takav sindikat – upozorava Orbović.

Dostignuće austrijskih sindikata: godišnje 14 plata
Austrijski a potom švajcarski model rešavanja permanentnih sukoba poslodavaca i radničke klase, oba iz tridesetih godina 20. veka, otvorili su novo poglavlje u Evropi: socijalno partnerstvo, zajedničko odlučivanje predstavnika preduzimača i zaposlenih.
Poučeni iskustvima radničke pobune iz 1934, kada su socijalni nemiri doveli do građanskog rata, u Austriji je ustoličeno socijalno partnerstvo. Predstavnici četiri komore – Privredne komore, Saveza industrijalaca, Radničkih komora i Saveza sindikata – dogovaraju se i konsenzusom odlučuju u okviru Paritetne komisije o kolektivnim ugovorima, poboljšanju uslova rada i visini nadnica.
Sindikati uz to polažu pravo da stave veto na odluke koje nisu u interesu zaposlenih. Ovaj model je Austriji omogućio da se popne na vrh lestvice zemalja sa najboljim uslovima rada.
Ne samo da je zakonom zagarantovana isplata minimalno 14 plata godišnje, već se one redovno usklađuju sa godišnjom inflacijom. Slično je i u Švajcarskoj, gde je ideja socijalnog partnerstva preneta u praksu 1937. godine – ne bi li se sprečilo širenje fašizma u konfederaciji.
Nemačka je prihvatila princip socijalnog partnerstva posle Drugog svetskog rata, iako ono nije donelo rezultate koji mogu da se uporede sa Švajcarskom i Austrijom gde praktično nema štrajkova, ili bar ne dužih obustava rada.
U Nemačkoj se, shodno situaciji, socijalno partnerstvo ponekad pogrdno naziva „antagonističkom kooperacijom” ili „konfliktnim partnerstvom”.
U sve tri države vlasti po automatizmu prihvataju svaki dogovor koji ostvare poslodavci i sindikati, a u slučajevima kada nema konsenzusa država apeluje da se on ostvari.
Sindikati su tradicionalno podeljeni na one koji su bliži idejama socijalista i socijaldemokrata i na one više vezane za stranke desnog centra, ali stranačke naklonosti uvek su pre svega u funkciji interesa radnika.
Socijalno partnerstvo je zakonom ustoličeno u EU gde su socijalni partneri Biznis Jurop, Centralni savez javnih preduzeća i Organizacija malih preduzetnika, sa jedne, i Evropski savez sindikata, sa druge strane.

Direktori praznih džepova
Kad čovek umire, na kraju se okrene Bogu i misli – biće dobro. Drži se do kraja, i dok se davi, za slamku se hvata.
– Držimo se za nju. Ne puštamo. Ostajemo do poslednjeg dana. Opcije nema. Ko to od nas očekuje, na pogrešnoj je adresi – odlučni su u sindikatima očne kuće „Optika” koja broji 290. dan u blokadi. U „Nezavisnosti” i „Savezu samostalnih sindikata” ima ih zajedno osamdesetak. Četa od 340 radnika spala je na njih, najodlučnije.
– To su ljudi bez dileme – kaže radnik „Optike”, sindikalac, u nedostatku kadra po potrebi šef, menadžer i sam sebi direktor.
Drže se od 2008. godine, kada je firmu kupio biznismen Dragan Đurić, sadašnji predsednik FK „Partizan”. Rekao je Đurić tada da će poznatu optičku kuću stvorenu pre više od pola veka dići na visok nivo. A znali su radnici toga trena da je oko bacio na lokacije – oko 60 radnji širom Srbije na 21.000 kvadrata – uglavnom na ekskluzivnim mestima.
Zadesio ih je sunovrat. Postali su svedoci da je onaj što se visoko uzdizao, još niže pao. A i oni sa njim. Izostaše im plate, radni staž, overene zdravstvene knjižice, markice za prevoz. I tako do danas, još jednog dana blokade. Novi vlasnik doveo je mlad menadžment koji je uspeo nemoguće – da prvim udarom rastera 150 radnika pred penzijom koji su prvi radni dan stekli u „Optici”.
– Upirali su prstom i govorili da smo lopovi. Neki nisu mogli da trpe – slegnu ramenima jer, kaže, ne može ni ona da trpi, ali...
Ali ostali su.
– Očekivali su da ćemo rasturiti imovinu. Ni staklo niko uzeo nije. Sećaš se? – obrati se kolega snuždenoj koleginici.
– Dokazali smo da nismo lopovi – ciknu koleginica.
Naprotiv. Gađali su Đurića štrajkom tri puta. U početku je bio alergičan. Pri pomenu reči štrajk, znao je da frkne kao mačor. Davalo je rezultate. Isplaćivao je radnicima poneku platu.
– Sada smo ga izlečili. Postao je imun, pa je štrajk izgubio smisao – nasmejasmo se slatko.
Jedna „Zekstra” ili Veterinarski zavod, takođe u vlasništvu Đurića, ne dižu glavu, a mali „Optikini” sindikati grizu praznih džepova. Od decembra nisu primili ni dinara. Dvadesetak radnji koje još rade, svakog dana otključavaju i zaključavaju na vreme. Uslužuju mušterije. Prodaju preostalu robu. Prave promet, prosleđuju pazar. Drže radnje kao da su njihove, a ne pod hipotekama. Izboriće se, veruju. Izvući će zarađene plate i doprinose. Nabraće dane do penzije. I više.
– Niko nam ne treba. Sve sami radimo. Direktora nemamo. Ma najradije bismo je preuzeli. Pa ova firma nešto prihoduje jer mi radimo. Neki dinar pada državi na račun blokade. Bez nas samo katance mogu da udare – složni su u sindikatima.
Oni prodaju optičku opremu, upravljaju poslovima, završavaju računovodstvene i komercijalne poslove. Čak su rešili nesuglasice sa nekim dobavljačima, a kažu da su znali savetovati i pojedine direktore.
Možda zadojeni samoupravljanjem i primerima revolucinarnih sindikalnih organizacija iz 19. veka, iz usta ovih radnika govori jedan Edvard Kardelj i radničko preuzimanje kontrole.
– Mogli bismo da osnujemo firmu. Neka nam daju koju radnju. Da puste da probamo. Ovde se ne prodaje magla. Imate ili nemate dobre naočare. Samo radnja u Knez Mihailovoj prihodovala je nekoliko miliona dinara mesečno. Čist ćar. A i ko je napravio „Optiku”? – upitno će sindikalac po kolegama.
– Da nije država? Mi smo život u nju utkali. Svoju mladost. Učili satima, danima, godinama. Usavršavali se. Negovali klijente. Gradili reputaciju. Širila se „Optika” strahovito, po celoj zemlji. Išli smo u inostranstvo na usavršavanje. Postali vrsni defektolozi, lekari, ekonomisti – cakle oči, a kolege uzdišu.
Ima ovde nečeg jačeg i od samoupravljanja. Nešto što ne da dalje, u novo. Kao da se boje da će sve što su imali izgubiti. Strah.
– Emocija. To je u pitanju. Ovo nije posao. Ovo je ljubav. Zbog toga ne odustaju one starije žene koje ste videli u radnjama. Provele su život u njima i sad pred kraj treba da dignu ruke pred nekim ko im ni platu ne daje. Mladi smo počeli u „Optici”, a sada se šegače sa našim sedim glavama. Zato ne odustajemo. Izvući ćemo se – poverovasmo svi u tom trenutku.
Ili se kad čovek umire – okrene Bogu?  
------------------------------------------------------------
Kad sindikat postane menadžment
Osipanje radnika može ugroziti sindikate. Iako su složni, mogu se uočiti raslojavanja. Jedan problem dve glave vide na dva načina. A i sindikalne oštrice se tupe. Prvi redovi postaju filter između vlasnika i radnika, pa su svima krivi.
Gazda je mudriji – igra se sa njima kao mačka s mačićima. Kad sindikat počne da se pretvara u menadžment, onda je više na drugoj, nego na našoj strani, sumnjaju radnici.
Vidi to i sada penzionisani, a nekada dugogodišnji direktor „Optike”. Srce ga boli za kolegama, a za „Optikom”, kaže, plače.
U javnost neće, niti želi reč da kaže o privatizaciji.
– Pusti da sam sa sobom oplačem ovu kuću. Živu je sahraniše – kaže penzionisani direktor.
------------------------------------------------------------
Odgovor od predsednika
Boreći se za goli opstanak, sindikati „Optike” pisali su svima proteklih godina, od maltene kafe-kuvarice do samog državnog vrha. Niko nije odgovorio.
– Samo smo od Nikolića dobili odgovor – kažu sindikalci.
Predsednika?
– Jašta novinarka. Lično. Rekao je da su 24 sporne privatizacije u procesu. Na sugestiju naše centrale sindikata, vlada je uzela sve potrebne podatke i uvrstila i „Optiku”. Nikolić je rekao da smo na listi – tvrde.

Hrvatski Valensa je dobro plaćen
Vilim Ribić ima brkove kao Leh Valensa iz mlađih dana. Za njega kažu da je najžešći sindikalni lider u Hrvatskoj, pred kojim strepe ministri i premijer Zoran Milanović. Predsednik je Matice hrvatskih sindikata, sa 64.000 članova, ali za sebe tvrdi da je „jedan potpuno normalan i uravnotežen čovek”.
– Nerazumni su oni sa druge strane. Teraju me na dosledan odgovor u zaštiti interesa naših članova, pa zato nekima izgleda da sam radikalan. Druga strana je, naravno, Milanovićeva vlada – kaže Ribić za „Politiku”.
U Hrvatskoj postoji mnogo malih sindikata, ali je po zakonu obavezno da imaju najmanje 10 članova. Kako ističe, sindikalni lideri i eksperti moraju da budu dobro plaćeni, jer „entuzijazam traje dve-tri godine, ali nakon toga dolaze žena i troje dece, pa nećete ceo život život biti u entuzijazmu”.
– Ako mu date platu manju od zamenika ministra, on će se uvek truditi da se dopadne zameniku ministra. On je na rukovodećem položaju i mora da bude plaćen. Jedan od izvora snage sindikata je u kadrovima. Oni imaju platu na nivou ministara i državnih sekretara. Mi smo na tržištu i moramo da čuvamo svoje kadrove. Zato se ne dodvoravamo nikome, zato smo nezavisni i imamo odgovarajuću društvenu i materijalnu poziciju. I zato ne možemo da pređemo na drugu stranu – tvrdi hrvatski „Leh Valensa”.
Neki pokušavaju da osnuju sindikat, pa propadnu, napominje Ribić i dodaje da u naftnoj kompaniji INA deluju samo tri sindikata, isto koliko i u Hrvatskoj elektroprivredi. 
– Čini mi se da je kod nas ipak drugačija situacija nego kod vas u Srbiji, nema toliko „boranije”. Ali, recimo, u zdravstvu imamo 17 sindikata, tamo je situacija mnogo složenija. U Hrvatskoj železnici ima sedam sindikata, a u gradskom prevozu u Zagrebu sigurno nema više od tri. Sindikati u Hrvatskoj, a verovatno i u Srbiji, imaju mnogo slabosti, ali nisu ništa gori od ostalih institucija. I sama država, i njen sudski sistem, univerzitet, svi su mnogo gori. Onda ni sindikati ne mogu biti bolji. Prevladava fragmentarna svest, gde ljudi nemaju nikakvu predstavu o opštem dobru. I to se upravo vidi na stanju duha u narodu – poručuje Vilim Ribić.

Sindikalci drže u šaci laburiste
Moraćemo da izgradimo neku drugačiju Laburističku partiju i nov odnos sa pojedinim članovima sindikata, rekao je ovih dana lider laburista Ed Miliband, pokušavajući svojim partijskim kolegama da kaže da ne želi više da toleriše sistem u kojem sindikalne vođe same odlučuju koliko će članova sindikata pridružiti Laburističkoj partiji, a samim tim i koliko će stranka imati novca. 
Uprkos svojoj želji da ublaži moć sindikata na unutarpartijsko odlučivanje i finansiranje stranke, Miliband je naišao na žestok otpor tako da je ipak na pragu da, kako navodi londonski „Indipendent”, razvodni svoje planove. To se vidi i po tome što je odmah počeo da se dodvorava sindikatima, obećavajući na konferenciji Kongresa sindikata (u koji su učlanjeni skoro svi britanski sindikati), kako će laburistička vlada iskoreniti „viktorijansku” praksu zapošljavanja, koja je eksploatisala radnike.
Kolika je jačina i uticaj britanskih sindikata, pre svega na laburiste, najbolje ukazuje činjenica da će Miliband najverovatnije odustati od namere da smanji broj glasova koji sindikati imaju na partijskoj konferenciji laburista. Sindikati drže čak 50 odsto glasova prilikom izjašnjavanja o svim pitanjima, osim izbora lidera laburista, gde drže trećinu svih glasova na partijskim konvencijama.
Doduše, ni sindikalci nisu toliko svemoćni prema laburistima, budući da znaju da kod torijevaca nemaju ni prineti takav uticaj budući da konzervativci Dejvida Kamerona, ali i sam britanski premijer relativno lako odbacuju svaki zahtev sindikata i njihovih vođa.
Većina britanskih sindikata je deo Kongresa sindikata, osnovanog 1867. godine, ali tu su i Škotski kongres sindikata i Irski kongres sindikata. Od osamdesetih godina prošlog veka broj članova sindikata postepeno opada, tako da je sa 13 miliona u 1979. godini pao na ispod šest miliona članova prošle godine, što je minimum zabeležen prvi put od četrdesetih godina.
Nenad Radičević 
--------------------------------------------------------
 KARLOV UGAO
- Ako sindikati vode politiku, onda političari treba da dele svinjske polutke.
- Kada je Nikola Pašić došao na Trg Marksa i Engelsa, zapanjio se kolika je palata sindikata.
- U Americi je Džimi Hofa nestao, a kod nas su vođe sindikata tu, samo pare nestaju.
- Firmu „Optika” vode sindikalci, jer je vlast kratkovida.
- Ako smo pravna država, onda i kriminalci mogu da osnuju svoj sindikat.
- Radnici se bore da žive kao – vođe njihovih sindikata.
- Oni koji ne prežive krizu, neka se žale sindikatu ili gradskom vodovodu.
- Sindikati bi trebalo da budu i uzbunjivači, ali i unutar sindikata su potrebni uzbunjivači.
- Ako policija ima svoj sindikat, zašto nema i vojska!?
Dragutin Minić

Italija: najjači sindikati Evrope
Među zemljama EU, Italija ima najviše organizovanih pripadnika sindikalnih organizacija, iako polovinu od oko 15 miliona članova čine penzioneri.
Predvode ih tri najveće nacionalne centrale: Italijanska generalna konfederacija rada (CGIL), Italijanska konfederacija radničkih sindikata (CISL) i Italijanska unija rada (UIL). Prva ima ima 5,7 miliona članova, druga 4,4 a treća 2,2 miliona. Listu upotpunjavaju još četiri važnija sektorska ili nezavisna sindikalna udruženja.
Centrale su ranije bile podeljene po političkim naklonostima, ali te razlike su se umnogome izgubile nestankom Druge Republike i njene tri dominantne stranke: komunista (CGIL), demohrišćana (CISL) i socijalista (UIL). To ne znači da su sindikati izgubili svaku vezu sa strankama. Generalna unija rada (UGL), koja tvrdi da ima 1,9 miliona članova, bliska je Berluskonijevoj partiji Narod slobode, a postoji i Sindakato Padano (SP), vezan za partiju Liga severa.
CGIL je zadržao najborbeniji stav prema vlastima, što ga je udaljilo od druge dve centrale, posebno oko pitanja kolektivnih ugovora sa vladom i udruženjem poslodaca.
Fragmentacija je velika u poslednje dve-tri decenije, posebno u javnom sektoru, gde je 1,3 miliona članova sindikata podeljeno između 300 organizacija od kojih 200 ima manje od 100 članova, a 100 manje od deset.
Uprkos tome, italijanski komentatori smatraju da je pred sindikatima, sem UGL i SP, zajednička budućnost u skladu sa ciljem postavljenim još pre četiri decenije.
Sve tri najveće sindikalne grupacije organizovane su na isti način: odvojenih industrijskih federacija radnika metalne industrije, javnog sektora, telekomunikacija…
Tri centrale u vremenima krize zahtevaju da pitanja radnika budu u srži političkih i ekonomskih odluka. Pri tom nude konkretne predloge: od smanjivanja poreza zaposlenim, penzionerima i kompanijama koje bi zaposlile nove radnike u naredne dve godine, preko zaštite nezaposlenih i efikasne borbe protiv neplaćanja poreza do modernizacije javne administracije, ne kroz otpuštanja već pojednostavljivanjem njenih operacija kako bi bile efikasne, i smanjivanja troškova politike.
Ovih dana u svim centralama CGIL razvijene su zastave mira protiv vojne intervencije u Siriji. Sindikati se, kada zatreba, i generalnim štrajkovima, koji parališu zemlju, bore za održiv balans zarada i penzija, minimalnu cenu rada, prava radnika imigranata, protiv dečijeg rada.

Izložba u čast Ejmi Vajnhaus u Londonu
Uspomene na preminulu britansku kantautorku Ejmi Vajnhaus, koja bi juče napunila 30 godina, prisutne su na svakom koraku u londonskom kvartu Kamden, u kome je živela i umrla, a gde je otvorena izložba njoj u čast.
U galeriji „Praud” izložene su fotografije pevačice, od kojih su mnoge nastale u Kamdenu, kao i slike u ulju, crteži posvećeni Vajnhausovoj i grafiti sa kamdenskih zidova, koje su ispisivali njeni obožavaoci otkako je umrla 2011. od trovanja alkoholom.
„Kamden je bio sve za Ejmi, a Kamden ume to da ceni”, rekao je pevačicin otac Mič Vajnhaus, prilikom otvaranja izložbe.
Mnoge fotografije koje mogu da se vide na izložbi sada ostavljaju gorak utisak, posebno kolaž nastao od fotografija napravljenih od 2004, kada je Ejmi izgledala zdravo, pa do poslednjih, na kojima je izgledala mršavo, iscrpljeno i bolesno.
„Ljudi kažu da je Kamden problematično mesto. Ono je bilo problematično za Ejmi. Ne radi se o Kamdenu već o okolnostima koje su okruživale Ejmi”, rekao je Mič Vajnhaus, prenela je Beta.
Ejmi je počela da peva upravo u pabovima i klubovima Kamdena, tako da vlasnici lokalnih ugostiteljskih objekata trenutno organizuju seriju događaja, kako bi prikupili novac za Fondaciju Ejmi Vajnhaus, koju je osnovala njena porodica, prenosi Bi-Bi-Si. Cilj fondacije je da podrži mlade koji žele da se bave muzikom, i da ih istovremeno odvrati sa droge i alkohola, od koji Ejmi nije uspela da odustane.
Dženis i Mič Vajnhaus, roditelji Ejmi Vajnhaus
Očekuje se da uskoro bude otkrivena i bronzana statua pevačice u koncertnoj dvorani „Raundhaus”, u kojoj je imala poslednji javni nastup.
Mada je Kamden obeležio Ejmin život, on je bio i mesto na kome je umrla. Taj deo Londona, pored uzbudljivog noćnog života, ima i reputaciju mesta na kome može da se kupi i konzumira droga.
Vajnhaus, koja je nedugo pre smrti prevazišla zavisnost od droge ali nije uspela da se izbori sa alkoholizmom, bila je redovna mušterija nekoliko lokalnih barova.
Džonatan Simpson, predsednik opštine Kamden, rekao je da je ta oblast, koja ima desetine koncertnih prostora, „rokenrol prestonica Velike Britanije, ako ne i sveta”.
„Ejmi je sinonim za Kamden. On je ponosan na njeno nasleđe”, rekao je Simpson.

Srbija – zemlja jorgovana i u Mađarskoj
Projekat „Srbija – zemlja jorgovana” proširio je svoju misiju i na Mađarsku, gde su naši poznati umetnici, novinari, diplomate i predstavnici srpske dijaspore proteklog četvrtka sadili jorgovane oko dva srpska manastira, Grabovac i Srpski Kovin, i oko dve crkve, Sveti Đorđe u Budimpešti i Sabornoj crkvi u Sentandreji, pod blagoslovom episkopa budimskog i temišvarskog Lukijana.
Projekat novog, lepšeg lika naše zemlje u svetu, da Srbija postane zemlja jorgovana, realizuje se već sedam godina, pod pokroviteljstvom kneza Aleksandra Pavlova Karađorđevića. U manastiru Grabovac, goste je dočekao otac Pantolomej, a domaćin manifestacije u Mađarskoj bio je prota Lazar Pajtić, koji već 16 godina bdi u Sentandreji, nad malobrojnom srpskom dijasporom u ovom izuzetnom centru srpske kulture i istorije. Delegacija je imala i srdačan prijem u ambasadi Srbije gde je goste dočekala njegova ekselencija ambasador Rade Drobac. Jorgovane suposadili: vladika Lukijan, ambasador Drobac, glumica Rada Đuričin, prota Lazar Pajtić, direktor Srpskog kulturnog centra slikar Milan Đurić, glumac Peđa Miletić, slikar Nebojša Pilipović Pilo, operska diva Ana Petrović, etno pevačica Nikolina Kovačević i mnogi drugi. Poslednji jorgovan je posadila autor projekta ,,Srbija – zemlja jorgovana” novinar Vesna de Vinča.

Skadarliji u čast
Festival umetnosti, vina i kulinarstva predstavljen je osmi put u Skadarliji u Kući Đure Jakšića. „Zaštitnik” Skadarlije narednih godinu dana biće članovi benda „Beogradski sindikat”, kojima je simbolično uručen ključ. Priznanje „Zlatna desetka” pripalo je dr Vidoju Goluboviću, „beležniku” istorije naše prestonice i autoru knjiga „Beograd ispod Beograda”. Ista nagrada dodeljena je i Ranki Kašić, novinarki RTS-a, za emisiju „Stranac u Srbiji”, dok je galerija „Art zona” nagrađena za projekat „Beograd – fotografija na platnu.
Asocijacija šefova kuvara Srbije okitila se „Zlatnom desetkom” za promociju nacionalne kuhinje, a KUD „Srbija” ponelo je priznanje za očuvanje narodnih igara. 
Biralo se i „zlatno” vino, pa je izbor pao na „kadarku” vinske kuće „Tonković”. Gosti su mogli da pogledaju izložbu suvenira „Uz skadarlijsku jutrovaču” koju je priredio Zvonko Ognjanović. 
Dramski umetnik Dragan Vujić Vujke i pesnici Miodrag Jakšić i Vladimir Blagojević recitovali su stihove. Duh starog Beograda muzikom i pesmom dočarali su skadarlijski orkestri i članovi KUD-a „Srbija”. 
A. K.

Bojana Jovanovski osvojila Taškent
Srpska teniserka Bojana Jovanovski osvojila je turnir u prestonici Uzbekistana Taškentu, pošto je u finalu pobedila Beloruskinju Olgu Govorcovu u tri seta, 4:6, 7:5, 7:6.
Jovanovski je 58. na VTA listi, a ovo joj je druga titula u karijeri, pošto je prošle godine pobedila u Bakuu. Govorcova je trenutno 113. na svetskoj rang-listi teniserki.
Turnir u Taškentu igrao se na tvrdoj podlozi, za ukupni nagradni fond od 235.000 dolara. (Beta)

Na prelazu Gradina, na izlazu iz Srbije, čeka se četiri sata
Prema informacijama uprave granične policije u 17.15 časova, putnička vozila čekaju četiri sata na graničnom prelazu Gradina, na izlazu iz Srbije a na Preševu, na izlazu iz zemlje, putnička vozila i autobusi š zadržavaju 35 minuta, navode iz Auto-moto saveza Srbije (AMSS).
Teretna vozila najduže čekaju na Batrovcima, na izlazu iz Srbije i to dva sata dok se na prelazu Horgoš i Šid, na izlazu iz Srbije, zadržavaju 90 minuta.
Na ostalim graničnim prelazima nema dužih zadržavanja za sve kategorije vozila, prenose iz AMSS-a.

Tesla i Karađorđevići
Dr Oliver Subotić*
Dok sam iščitavao primarne izvore za potrebe pisanja knjige „Tesla: Duhovni lik”, imao sam prilike da se lično uverim u ono što su gotovo svi Teslini biografi u manjoj ili većoj meri uočili u njegovoj ličnosti, a to su izrazite „oscilacije” (neretko i protivrečnosti) u raznim temama. Ipak, primetio sam da postoji nekoliko tema u kojima, slikovito rečeno, ne postoje „sinusoide” i izražene „amplitude”, već isključivo „linearna funkcija”. Jedna od tih retkih tema gde Tesla pokazuje jasnu konstantu u stavovima je odnos prema srpstvu, Kraljevini Jugoslaviji i Kraljevskom domu Karađorđevića.
Nikola Tesla je tokom američkog perioda svog života postao izrazit kosmopolita, ostavši istovremeno srpski patriota. Tokom američkog perioda se formirao i kao ubeđeni srpsko-jugoslovenski monarhista, te je poput većine srpskih intelektualaca tog vremena vatreno podržavao koncept Kraljevine Jugoslavije i bio veliki poštovalac kraljevske loze Karađorđević. To poštovanje se već može uočiti u dostupnim dokumentima iz perioda Prvog svetskog rata, kada on izražava divljenje podvizima srpske vojske predvođene svojim nezaboravnim voždom, kraljem Petrom Prvim Oslobodiocem. Tako, povodom inicijative jeromonaha Nikolaja Velimirovića iz 1915. godine, da zajedno sa Mihajlom Pupinom i Pajom Radosavljevićem potpiše „Vidovdanski proglas” i pozove Srbe u SAD da pomognu svojim sunarodnicima na Balkanu, Tesla iznosi stav da bi taj apel američki Srbi najpre poslušali ako bi ga potpisala dva srpska kralja: Petar Karađorđević i Nikola Petrović.
Ličnost u kraljevskoj lozi Karađorđević, koju je Tesla posebno izdvajao, bio je kralj Aleksandar, koji ga je odlikovao Ordenom Jugoslovenske krune prvog stepena 1931. godine. Kralja Aleksandra je doživljavao kao vladara koji je uspeo da napravi snažnu državu (Kraljevinu Jugoslaviju) i ujedini tri balkanska naroda (Srbe, Hrvate i Slovence). U svom posmrtnom slovu Kralju Mučeniku, objavljenom 1934. godine u „Njujork tajmsu”, Tesla ovako zbori: „Poput Vašingtona, bio je sposoban i neustrašiv general koji je oslobodio svoju zemlju od ugnjetavanja; poput Linkolna bio je mudar i patriotski vođa koji je pretrpeo mučeništvo.” Tesla je, pritom, verovao da će mučenička krv kralja Aleksandra definitivno ujediniti narode Kraljevine Jugoslavije (što se, kao što je dobro poznato, nije desilo). Sa druge strane, strahovao je za jedinstvo mlade države, zbog čega je javno podsetio sve Hrvate i Slovence na činjenicu da je njihova sloboda kupljena cenom srpske krvi u Prvom svetskom ratu. Kralj Aleksandar je za Teslu bio i ostao ličnost koja zaslužuje da bude na „pijedestalu srpskih velikana” – pišući pozdravno pismo Srbima u Geriju (Indijana, SAD) uoči Drugog svetskog rata, on za kralja Aleksandra koristi epitete „Veliki” i „Mučenik”.
Kada je reč o kralju Petru Drugom Karađorđeviću, Tesla i prema njemu pokazuje odnos dubokog poštovanja i izrazite odanosti, približan onome koji je ukazivao kralju Aleksandru. U jednom pismu iz 1938. godine upućenom inženjeru Slavku Bokšanu, Tesla kralja Petra Drugog naziva „mladim orlićem iz gnezda velikog orla”, a Srbe u SAD javno poziva da budu odani mladom monarhu, koga naziva „zenicom u oku naroda”. On kralja Petra Drugog veliča u nekoliko javnih objava u SAD želeći mu mnoga leta. Na koncu, poslednji Teslin izlazak u javnost – tačno pola godine pred smrt – bio je osmog jula 1942. godine u hotelu „Njujorker”. On tada, već prilično ugroženog zdravlja, izlazi u pratnji svog sestrića, diplomate Save Kosanovića, da pozdravi kralja Petra Drugog. Mladi kralj je u to vreme bio u poseti SAD, sa ciljem da od predsednika Ruzvelta izmoli vojnu pomoć za generala Dragoljuba Mihailovića (koga je Tesla, po rečima čuvenog američkog istraživača Lelanda Andersona, smatrao za „simbol drevne srpske borbe za krst časni i slobodu zlatnu”). „Hrvatski glas” izveštava o susretu mladog monarha i Tesle, navodeći kako je genijalni pronalazač rekao da mu je kralj svojom posetom učinio najveću čast i da će mu to biti „najmilija uspomena”. Svoj uvodni govor kralju Petru Drugom Tesla je završio rečima: „Veličanstvo, Bog Vas blagoslovio!”. Prema Kraljevim memoarima, obojica su tokom rastanka plakala, a Tesla ga je otpratio podsećanjem na zaveštanje kralja Aleksandra: da čuva jedinstvo naroda Kraljevine.
Važno je ovom prilikom istaći da je Tesli bila apsolutna strana bilo kakva ideja Jugoslavije bez srpske krune na njenom čelu – ostao je odan kralju Petru Drugom Karađorđeviću i pored stalnih ubeđivanja okoline da pređe na stranu Tita i njegovih komunista, koji su se od samog početka rata spremali za revolucionarni prevrat i nasilno preuzimanje vlasti. O čvrstom Teslinom stavu prilično argumentovano piše Margaret Čejni, pozivajući se na hrvatskog profesora Bogdana Radicu, diplomatu Kraljevine Jugoslavije u SAD, koji je tokom rata prešao na Titovu stranu. Iz njene studije saznajemo da je Sava Kosanović bezuspešno pokušavao da privoli svog genijalnog ujaka da se od kralja okrene ka Titu. O svemu navedenom u svojim memoarima svedoči i Konstantin Fotić, ambasador Kraljevine Jugoslavije u SAD, koji navodi da je svaki pokušaj da se od Nikole Tesle izvuče bilo kakva poruka protiv Kralja Petra Drugog bila bezuspešna. Teslina odanost srpskoj kruni bila je do kraja života održana besprekorno.
Da li bi Tesla, da je danas među nama, od „linearne funkcije” skrenuo kao „sinusoidi” u navedenim temama? To je već domen pretpostavki. A ono što možemo pretpostaviti jeste da bi zbog gorkog iskustva Jasenovca, Jadovna i, na kraju, „Oluje” imao krajnje rezervisan stav prema nekoj novoj jugoslovenskoj ideji. Možemo slobodno pretpostaviti i to da bi se i danas zalagao za što bolje odnose Srba sa Hrvatima i Slovencima, koje je smatrao bratskim narodima. A ako ćemo suditi po ogromnom poštovanju koje je decenijama ukazivao Karađorđevićima – kao i ništa manjem poštovanju koje oni do dan danas ukazuju njemu – verovatno bi u naše vreme bio i počasni član Krunskog saveta.
*Osnivač Zadužbine „Petar Mandić”, dobročine ustanove koja neguje uspomenu na Tesline pretke

Rustem Mustafa svedoči na suđenju Tačiju
Suđenje Hašimu Tačiju i njegovim saučesnicima optuženima za ratne zločine na KiM nastavlja se sutra, a kako saznaju mediji u Prištini, sudsko veće saslušaće Rustema Mustafu, bivšeg komandanta oslobodilačke vojske Kosova (OVK) u Operativnoj zoni Lap, inače poznatog kriminalca i osuđivanog ratnog zločinca. Mustafa je jedan od retkih pripadnika OVK i jedini komandant te terorističke jedinice koji su u Prištini osuđeni za ratne zločine na KiM. On je potvrdio da je dobio poziv od Specijalizovanog tužilaštva u Hagu da se iduće sedmice pojavi kao svedok.
Mustafa će, kako se očekuje, svedočiti o funkcionisanju OVK, a u izjavama za medije kazao je da namerava da „brani istinu o ratu OVK”.
Rustem Mustafa poznat je kao komandant Remi, a tokom rata 1998–1999. bio je komandant regionalne zone Lap i član takozvane lapske grupe OVK. Posle rata, postao je poslanik i potpredsednik Demokratske partije Kosova. Uhapšen je u avgustu 2002. i izveden pred Okružni sud u Prištini u kojem su sudile međunarodne sudije Unmika. Osuđen je prvostepeno na 17 godina zatvora jer je utvrđeno da je sa još trojicom pripadnika OVK ubio petoro nelojalnih kosovskih Albanaca. Vrhovni sud Kosova preinačio je presudu 2005. i naložio novo suđenje pa je 2013. osuđen na četiri godine zatvora.
Bio je optužen da je zajedno sa drugim pripadnicima OVK držao zarobljenike u nehumanim uslovima, uskraćujući im adekvatnu zdravstvenu negu, hranu i vodu. Zatočenici su podvrgavani stalnom premlaćivanju, mučenju i pretnjama smrću od avgusta 1998. do juna 1999. godine.
Sumnja se da je tokom rata na KiM učestvovao u teškim zločinima nad Srbima kao i da je u zoni Lap osnivao logore u kojima su civili saslušavani, zlostavljani i ubijani. Grupe pod kontrolom Mustafe, prema podacima dostupnim medijima, posle rata proterivale su preostale Srbe i preprodavale napuštene stanove i drugu imovinu. Mustafa je pored terorističke grupe BIA formirao i „Skiftere” i „Crvenu ruku”, čiji su pripadnici progonili, kidnapovali i ubijali Srbe na području Prištine i Podujeva.
Prema podacima srpskih bezbednosnih službi, Mustafa je još od osamdesetih godina prošlog veka privođen zbog trgovine narkoticima, krijumčarenja oružja, ucena, napada na policiju i drugih teških krivičnih dela. Američke obaveštajne službe smatraju ga jednom od osoba od kojih preti opasnost po mir na Balkanu.
Prema obaveštajnim podacima, Mustafa u svojim kriminalnim aktivnostima, pre svega u trgovini drogom, sarađuje sa Ramušom Haradinajem, dok je do 2015, kada je pravosnažno osuđen, bio poslanik i potpredsednik stranke Hašima Tačija.
Rustem Mustafa jedan je od prvih pripadnika OVK koje je još krajem 2018. u predistražnom postupku saslušalo tužilaštvo u Hagu, pa se tada nagađalo da će on biti i jedan od prvih čije će se ime naći na nekoj od optužnica. Iako je Mustafa zbog svoje pozicije u komandi OVK pominjan odmah uz Tačija, Kadrija Veselija, Adema Čekua, Fatmira Limaja i ostalih, haški tužilac će ga saslušati kao svedoka, a ne kao okrivljenog.

Kaciga glavu čuva
Biciklisti su često prinuđeni da se kreću kolovozom gde ih vozači motornih vozila tretiraju kao „ometače”, a ne kao sastavni deo saobraćajnog sistema
Na teritoriji Srbije od početka godine poginule su 23 bicikliste, a povređeno je više od 400. MUP Srbije skrenuo je pažnju da su oni najugroženija kategorija učesnika u saobraćaju.
„Apelujemo na vozače putničkih i teretnih vozila i autobusa da posebnu pažnju usmere na bicikliste, kako bi sačuvali njihovu bezbednost. Sa druge strane, apelujemo i na bicikliste da upotrebnom svetala i reflektujućih elemenata učine sebe vidljivijim, a samim tim i bezbednijim u saobraćaju”, saopšteno je iz MUP-a i objavljen apel i na društvenim mrežama.
Ključni problem, kada je reč o bezbednosti biciklista u saobraćaju, jeste njihova ranjivost, jer i pri relativno malim brzinama često zadobijaju teške povrede, uglavnom zbog toga što im je jedina zaštita njihova odeća, ukazali su stručnjaci Agencije za bezbednost saobraćaja (ABS).
Važnu ulogu ima i brzina vozila koja učestvuju u sudaru sa biciklistima, naročito kada je reč o težim posledicama. Biciklisti su često slabo uočljivi za druge učesnike u saobraćaju, pre svega jer su dimenzije vozila manje u poređenju sa automobilima, autobusima ili teretnim vozilima.
To je poseban problem u noćnim uslovima vidljivosti, pogotovo u slučajevima kada bicikl nije opremljen odgovarajućim svetlima, a to su belo na prednjoj i crveno svetlo na zadnjoj strani bicikla, kao i ako vozač i putnik na biciklu ne nose svetlu odeću.
Stručnjaci naglašavaju i činjenicu da biciklisti različite starosne dobi i pola imaju različite psihofizičke sposobnosti. Deca uglavnom nemaju dovoljno iskustva i znanja, a stariji imaju smanjenu moć zapažanja, smanjene fizičke sposobnosti i pokretljivost.
Bezbednost dvotočkaša u velikoj meri zavisi i od saobraćajnog okruženja, koje je najčešće dizajnirano i prilagođeno za kretanje motornih vozila i nije predviđeno za bicikliste.
„Oni su često prinuđeni da se kreću kolovozom gde ih vozači motornih vozila tretiraju kao ’ometače’ saobraćaja, a ne kao sastavni deo saobraćajnog sistema, pri čemu često i sami ne poštuju pravila – ne postupaju u skladu sa signalizacijom, zabranom korišćenja mobilnih telefona, audio i video uređaja, upotrebom svetala na biciklu. Saobraćajne nesreće sa učešćem biciklista, zbog njihove velike ranjivosti, češće za posledicu imaju poginule osobe, nego što je to slučaj kod udesa sa učešćem samo motornih vozila sa zatvorenom karoserijom”, navodi se u rezultatima istraživanja ABS-a.
Kada se uporedo posmatraju podaci o nastradalim biciklistima i nastradalim vozačima i putnicima u automobilima, dolazi se do podataka da biciklisti kada učestvuju u saobraćajnoj nesreći imaju skoro šest puta veći rizik da smrtno stradaju nego što je to slučaj sa putnicima i vozačima u automobilima.
U proseku, godišnje u udesima u Srbiji pogine oko 50 i bude povređeno oko 1.486 biciklista. Svaka jedanaesta poginula i svaka četrnaesta povređena osoba u saobraćajnim nesrećama je – biciklista. Oni čine oko devet odsto od ukupnog broja poginulih i oko sedam procenata od svih povređenih osoba u udesima, pokazuju podaci ABS-a.
Saobraćajne nesreće sa učešćem biciklista se najčešće događaju u leto i jesen, odnosno u periodu godine od jula do oktobra, a najviše u avgustu.
Stručnjaci savetuju biciklistima da imaju zakopčanu zaštitnu kacigu, koja će im spasiti život u slučaju pada sa bicikla i sprečiti povrede glave.
„Koristite štitnike za kolena i laktove kako biste ublažili udarce od pada. Nosite odgovarajuće cipele i proverite da li su pertle pravilno vezane. Obucite adekvatnu odeću – pantalone sa užim nogavicama, majice i jakne koje su uz telo, kako ne bi došlo do zakačinjanja delova garderobe o pedale i druge delove bicikla”, savetuju iz ABS-a.
Bicikl treba da bude ispravan, ručice na upravljaču čvrste i pravilno podešene, a sedište na odgovarajućoj visini – tako da stopala obe noge budu u stanju da dodirnu zemlju. Kočnice moraju da budu ispravne, a pneumatici na točkovima napumpani pod odgovarajućim pritiskom.
Belo svetlo na prednjoj i crveno na zadnjoj strani bicikla moraju biti ispravni i postavljeni na odgovarajuće položaje. Zvonce ili sirena takođe moraju biti ispravni.
„Kada prelazite preko kolovoza, trudite se da se ponašate kao da ste pešak. Pogledajte pažljivo levo, desno, levo. Kada procenite da je bezbedno započnite prelazak, gurajući bicikl pored sebe. Koristite ručne signale da upozorite druge učesnike u saobraćaju ili im date obaveštenje o skretanju i promeni položaja na kolovozu”, savetuju stručnjaci.
U noćnim uslovima i kada je smanjena vidljivost, osim što bicikl mora da bude osvetljen, biciklista treba da ima svetlu i odeću sa retroreflektujućim materijalima. Ako voze bicikl kolovozom, treba da se kreću u širini od najviše jedan metar od desne ivice kolovoza, ali ne uz sam ivičnjak.

Svi bi u menadžere, niko neće u prosvetu
Poražavajuće mali broj studenata koji nameravaju da postanu prosvetni radnici ponavlja se iz godine u godinu. Avetinjski pusti ostaju smerovi fakulteta koji obrazuju nastavnike. Stručnih profesora za fundamentalne opšteobrazovne predmete u preduniverzitetskom školstvu već nema dovoljno, i neće ih ni biti dok na pragu fakulteta ima najmanje budućih brucoša koji žude da steknu visoko obrazovanje da bi se vratili u učionice kako bi neke nove đake opismenili.
Zvuči optimistično kad se kaže da je na Matematičkom fakultetu u Beogradu na smeru nastavnik matematike ove godine konkurisalo duplo više studenata nego lane. Ali u brojkama, realnost izgleda ovako: prošle godine je u ovo doba bilo svega osam kandidata, sada ih je 16, a planirano je 70 brucoša.
Na svim srbističkim katedrama na republičkom nivou očekuje se da će biti popunjeno oko 40 odsto ponuđenih mesta za buduće studente.
– U Novom Sadu, Nišu, Kragujevcu, Beogradu, Kosovskoj Mitrovici, kada se sve sabere, planirano je 441 mesto na budžetu, a ima 186 kandidata. Samo u Beogradu za grupu za srpski jezik i književnost bilo je prijavljeno 34 kandidata na 100 mesta, a za srpsku književnost i jezik 63 na predviđenih 150 mesta. Slično je bilo i prošle godine. Slikovito, ako bismo gledali po poslovičnoj slici čaše vode koja je do pola puna ili prazna, zavisi da li ste optimista ili pesimista, ta čaša je svakako – šuplja – dočarava za „Politiku” prof. dr Slavko Petaković, šef katedre za srpsku književnost s južnoslovenskim književnostima na Filološkom fakultetu Univerziteta u Beogradu.
Jagme za indeks nema ni na Opštoj fizici, smeru Fizičkog fakulteta koji u glavnom gradu upisuju budući nastavnici ovog predmeta. Tu je prijavljen samo – jedan kandidat. Pad broja zainteresovanih se beleži već osam godina, ali do sada nije bila ovako alarmantna situacija. Kako je izjavio dekan, prof. dr Ivan Belča, ovaj brucoš će imati sve predmete, ništa neće biti izbačeno, a sledeći potez je na državi jer ne sme da se dozvoli da se ugasi Opšta fizika, pošto bi u tom slučaju buduće generacije ostale bez nastavnika.
Oskudicu interesovanja za prosvetni poziv potvrđuju i preliminarne rang-liste za upis na Prirodno-matematičkom fakultetu u Novom Sadu. Studije za profesora hemije tu će upisati samo jedan kandidat, a planirano je 20 brucoša. Za buduće nastavnike fizike bilo je ukupno tri kandidata, jedan je pao prijemni, jedan „upao” na samofinansiranje i jedan zavredeo indeks na budžetu, mada je ukupno studenata na ovom smeru moglo biti 25. Za ostala nastavnička zvanja na novosadskom PMF-u zainteresovanost je za mrvicu bolja. Na smeru za profesore matematike ima osam kandidata za 51 budžetsko mesto, dok je za profesore geografije 11 rangiranih, a 40 raspoloživih mesta.
– Mi smo sada u prvom planu kao nacionalna disciplina, a kada smo pokušali da srpski jezik i književnost dobije natpredmetni status, da se uvede na sve fakultete, ta inicijativa ostavljena je da istrune u lavirintima birokratije. Dobili smo deklarativnu podršku i van toga se ništa nije učinilo – ukazuje Petaković.
Njegove reči „prosveta je trenutno na mrtvom vezu, ostavljena je da odumre” i više puta isticane stipendije za studente koji se obrazuju za nedostajuća zanimanja u školama teško da će biti od pomoći. Za ovu godinu dodeljeno ih je samo pet, a novi konkurs uskoro treba da bude raspisan.
– Ne verujem da će to dati velikog efekta, budući da je student potpuno svestan da kad se završi studiranje on ulazi u prosvetu gde su plate takve kakve jesu i, što je veći problem, gde položaj prosvetnog radnika nije dobar – konstatuje ovaj profesor.
Nastavnici tvrde da su nemoćni. Ugled im je srozan. Plate su im ispod republičkog proseka. Učenici to vide i neće da postanu nastavnici. Nastavi li se tako, ne bi čudilo da u dogledno vreme u mnogim školama table budu najpametnije, nastavnici uglavnom nedovoljno stručni, a đaci posledično funkcionalno nepismeni. Hoće li s takvim predznanjem upisivati fakultete?
Da ironija bude veća, najodgovorniji donosioci odluka istrajno tvrde da je obrazovanje prioritet, a unapređivanje kvaliteta obrazovanja strateški cilj. U prvom planu je digitalizacija, a vraćanje dostojanstva prosvetnom esnafu ostaje na marginama. Šta uraditi da se pomak nabolje vidi ubrzo, da se ne čeka deset godina?
– Prvi korak mogu biti stipendije, ali to nije rešenje. Drugi je povećanje plata. Treći, rešavanje statusa prosvetnog radnika, zaštita od pritisaka i sprečavanje nasilja kojima je izložen, kao i prevencija nasilja u bilo kom obliku u školama. To se mora sistemski rešiti vrlo rigidnim kažnjavanjem. Nastavnik mora imati ugled u društvu, a primer i uzor za to treba da budu oni koji istupaju u javnom prostoru. Kada okruženje bude podsticajno tako da đaci u velikom broju upisuju nastavničke smerove i konkurencija će biti veća i najbolji će ulaziti u učionice. Svi ovi koraci su povezani, ne može da se ispuni samo jedan – smatra Petaković.
Medijski prostor, portali naročito, obiluju svakojakim jezičkim pogreškama, lektori su desetkovani, zvanična saopštenja državnog vrha, pa i Ministarstva prosvete, neretko su ugledni primeri grešaka, počevši od pravopisnih. Ako bi, recimo, bar državne institucije koje već imaju službe za odnose s javnošću obavezno morale da uposle profesore srpskog jezika kao lektore, da li bi i to doprinelo pravilnijoj upotrebi srpskog jezika, podsticajnom okruženju i većem interesovanju za studije srpskog jezika?
– To bi bio kulturni uticaj iznutra koji je najbitniji i koji bi menjao ovo društvo. Kad učenik vidi da uopšte nije važno kako govorite, kako pišete, on prihvata taj model. Kada bi u institucije koje se obraćaju javnosti ušli profesori srpskog jezika i književnosti to bi oblikovalo javni izraz, onda bi i đaci i svi građani imali orijentir šta je poželjno, društveno prihvatljivo i važno. Deca nemaju signal iz okruženja koji im kaže da je bitan način izražavanja, poznavanje svog jezika. Ne čitaju kao pre, a uticaj elektronskih medija je ogroman. Navikli su na kratke poruke koje su ekspresivno svedene. Bogatim jezikom možete da izrazite svoju psihološku slojevitost, tanane emocije, nijanse u raspoloženjima, bogatstvo svoga bića. Što vam je jezik siromašniji, teže možete da komunicirate s drugima. Pitanje je da li siromašenje jezika korespondira s osiromašenjem potrebe da se razgovara s drugim čovekom, jer se komunicira kratkim porukama, emotikonima, sažetim mejlovima, frazama, rečeničnim sklopovima koji su klišei. Nisam siguran da problem u komunikaciji dece nije povezan sa siromaštvom jezika, a ono sa iščezavanjem potrebe da se zaista komunicira s drugom osobom – zaključuje šef katedre za srpsku književnost.

Rubljov izborio četvrtfinale Vimbldona, protivnik Đoković ako pobedi Hurkača
Ruski teniser Andrej Rubljov plasirao se u četvrtfinale Vimbldona, pošto je danas u osmini finala savladao Aleksandra Bublika iz Kazahstana rezultatom 7:5, 6:3, 6:7 (6:8), 6:7 (5:7), 6:4.
Meč je trajao tri sata i 20 minuta. Ovo je bio šesti međusobni duel ruskog i kazahstanskog tenisera, a četvrti trijumf Rubljova.
Rubljov će u četvrtfinalu igrati sa pobednikom meča između Srbina Novaka Đokovića i Poljaka Huberta Hurkača, koji je na programu kasnije večeras.
Plasman u četvrtfinale Vimbldona izborio je još jedan ruski teniser Roman Safiulin, koji je pobedio Kanađanina Denisa Šapovalova 3:6, 6:3, 6:1, 6:3. On će u četvrtfinalu igrati sa pobednikom meča između Italijana Janika Sinera i Danijela Elahija Galana iz Kolumbije.

Vujošević: Vučić je zvezdaš, ali i kvalitetan državnik
Trener košarkaša Partizana Duško Vujošević zahvalio je premijeru Srbije Ivici Dačiću i prvom potpredsedniku Vlade Aleksandru Vučiću na pomoći prilikom deblokade računa i pronalaženja sponzora za narednu sezonu.
„Mi smo dobrim delom krivci za blokadu, ali nismo hteli da izbegnemo plaćanje i žao mi je što prošle godine nismo potpisali reprograma duga. Moramo da se zahvalimo Dačiću i Vučiću, koji bez obzira što je navijač Crvene zvezde pokazuje kvalitetne karakteristike državnog čelnika. Pomogao je da se nađu sponzori, ali nismo dobili nikakve olakšice, iako su pojedini mediji pisali drugačije. Sve kamate bankama biće plaćene, to će za nas biti ogroman pritisak i ne znam kako ćemo to plaćati”, rekao je Vujošević na konferenciji za medije u dvorani Pionir, uoči odlaska na pripremni turnir u Španiju.
On je dodao da je situacija sa blokadom dovela do toga da klub „diše na škrge” i da se kasno angažuju igrači.
„Posle osvajanja Jadranske i domaće lige, dan posle završene serije, stigla je blokada od strane poreske uprave i trajala je tri meseca. Sigurno da nam je to onemogućilo neke stvari, ali smo uz pomoć prijatelja kluba došli u situaciju da se odblokiramo. Prošle godine smo igračima od 10 plata dali pet ili šest, ali njihov karakter i privrženost klubu nisu im dozvolili da raskinu ugovor. Lučić je nažalost otišao u Valensiju, ali je pre toga tražio moju i saglasnost kluba. Bilo je još ponuda, za Milosavljevića od komšijskog kluba, a za Bogdanovića se raspitivao trener Bajerna Pešić”, naveo je Vujošević.
Trener crno-belih istakao je da ideja predsednika KŠ Dragana Đilasa da u domaćoj ligi igraju četiri stranca plus dvojica igrača sa dvojim državljanstvom ide u korist Zvezde i Borisa Savovića.
„To bi bilo loše za mlade domaće igrače. Smatram da bi taj status trebalo da imaju samo igrači koji igraju za Srbiju”, poručio je Vujošević.

Otac mi je bio Žan, majka Žilijet, a ja Seržan
Francuska je moja druga domovina, ali nikada nisam hteo da uzmem njeno državljanstvo jer sam smatrao da bih tako izdao Srbiju – kaže košarkaš prve generacije naše reprezentacije Srđa Kalember (85), koji svaku našu utakmicu s Francuzima dočekuje s posebnim emocijama, pa tako i današnju u Ljubljani.
I danas drži rekord sa devet titula državnog prvaka: od prvih 10 Zvezdinih uzastopnih trofeja (1946–55) nedostaje mu samo jedan, kad je bio u vojsci. Kad je odlazio s Kalemegdana hteo je da radi kao novinar, ali ga nisu primili, kako kaže „iz partijskih razloga”. Pošto je imao dobre veze s Francuskom, otišao je 1958. i s kraćim prekidima tamo ostao do 1989.
– Francuska mi je bila suđena. Moj otac Jovan kao mladi potporučnik, pilot, završio je vojnu akademiju u Šartru pre Prvog svetskog rata, u vreme kad se stvarala srpska avijacija. Majka Julija završila je gimnaziju u Parizu. Oca su tamo zvali Žan, majku Žilijet, a kad sam ja stigao u Nant, 1958, postao sam Seržan – govori Kalember koji je igrao za reprezentaciju na evropskim prvenstvima u Pragu (1947) i Moskvi (1953) i na Prvom svetskom šampionatu u Buenos Ajresu (1950).
Do svoje 36. godine bio je igrač-trener u Nantu, a onda je, kad je u timu bilo gro momaka koji su mogli da mu budu sinovi, prestao da igra. Posle je trenirao Šole, pa Klermon Feran, u čijem je ženskom timu igrala njegova supruga, poznata splitska košarkašica Nataša Bebić. Venčali su se u konzulatu u Lionu 1971. Nataša je bila u najčuvenijem timu Klermon Ferana, prvoj ekipi iz zapadne Evrope koja je ušla u finale Kupa šampiona (poraz od neprikosnovene Daugave iz Rige, za koju je igrala najviša žena Evrope, Uljana Semjonova, visoka 213 cm).
Uz kraće trenerske „epizode” u Jugoslaviji, Kalember je u Francuskoj ostao ukupno 25 godina. Trenirao je i Šalan, Nansi, Miluz i Viši, u kojem je završio karijeru.
Ističe da smo u prvim danima posle okupacije košarku najviše naučili od Francuza i da se obradovao kad je u njihovim novinama, posle jedne naše pobede, video naslov: „Učenici savladali profesore”.
– Našu reprezentaciju je u njenim prvim danima trenirao Anri Hel, od koga smo mnogo naučili, kao i od čuvenog Robera Bisnela, koji je redovno dolazio u Beograd i držao kurseve, često u društvu Andrea Bifijera. Sa Francuskom, olimpijskim viceprvakom 1948, najčešće smo se sastajali u tim godinama. Prvu međudržavnu košarkašku utakmicu u svojoj zemlji odigrali smo protiv njih, na stadionu Partizana, 1951, i pobedili. Na tom meču imao sam posebno zaduženje, da čuvam za glavu višeg Žan-Pola Benjoa (207 cm) koga sam sve vreme vukao i štipao, što ga je dekoncentrisalo. Posle su me zezali da sam „taksena marka”, pošto sam se toliko zalepio za Benjoa.
Broj 12 na jednoj od utakmica između Jugoslavije i Francuske: Srđa Kalember
Dok je bio u Nansiju, upoznao je Mišela Platinija, današnjeg predsednika Evropske fudbalske unije (UEFA).
– Platini je tada, sa 18 godina, debitovao za prvi tim Nansija. Stalno se šalio kako je on u jednom košarkaškom regionu zalutao u fudbal. Pošto sam redovno odlazio na fudbalske mečeve, potpisao mi se na svoj poster kad sam odlazio, s porukom „Seržu, pasioniranom ljubitelju fudbala”.
Kalember i danas pomno prati zbivanja u košarci, posebno u našoj i francuskoj. Voleo bi da upozna trojicu Francuza koji igraju za Partizan. Pre 12 godina upoznao je najboljeg francuskog igrača Tonija Parkera.
– Dok su me noge služile, sve francuske ekipe sam dočekivao na aerodromu, jer je u svakom timu bilo ljudi koje znam. Kad sam upoznao Parkera imao je 18 godina i sećam se da se tog dana, kad je igrao protiv Partizana, pojavila vest da je prvi put pozvan u državni tim. Sačekao sam ga posle meča da mu saopštim tu lepu vest, a on mi je rekao da su mu u međuvremenu javili. Poznajem i jednu od najboljih francuskih košarkašica svih vremena Elizabet Rifijud, majku današnje zvezde njihovog tima Borisa Dijaoa, s kojim će naši igrači u Ljubljani voditi veliku bitku.
Na kraju, pitamo ga šta će biti danas u Ljubljani?
– Ako naši centri dobiju dovoljno lopti od spoljne linije, bićemo bliži pobedi, jer Francuzi su jači spolja. Naša centarska linija je jedna od boljih na šampionatu, dok su Francuzi tu znatno oslabljeni jer nije došao Noa.

U petoj godini otac me je naučio stepenovanju
Doktor Đuro Koruga (66), profesor na Mašinskom fakultetu u Beogradu, patentirao je u SAD rešenje za dugoročno i do sada najbezbednije skladištenje nuklearnog otpada. Stručnjak je, pre svega, za nanotehnologije i biomedicinsko inženjerstvo. Predaje na univerzitetima širom sveta, a najčešće u Americi i Japanu na kojima ističe da je „medicina bez tehnike slepa, a tehnika bez medicine nemoćna”.
U braku s Lidijom Matijom (47), vanrednim profesorom na Mašinskom fakultetu u Beogradu i stručnjakom Evropske unije za inženjerstvo, ima sina Uroša (14), a iz prethodnog braka ćerku Maju (29), stručnjaka za marketing u Australiji, i dvojicu sinova: Igora (39), stručnjaka za automatiku i biomedicinsko inženjerstvo u Americi, i Gorana (34) koji se u Beogradu bavi inženjerskim poslovima održavanja za američku kompaniju.
Odakle ste krenuli u život?
Rođen sam u Frkašiću, u Lici, na ograncima Plješevice, u porodici lugara Ljubomira i Milice. U petoj godini otac me je naučio sve osnovne matematičke operacije uključujući i stepenovanje da bih mu pomagao pri izračunavanju kubikaže građe. Tu sam imao susret i sa šumskom železnicom, parnom mašinom i njenim mehanizmom, pa je moj odlazak u srednju tehničku školu u Smederevu i na studije mašinstva u Beograd prirodan tok događanja.
Čega se posebno sećate iz tog vremena?
U šestoj godini sam pobegao od kuće na jedan dan. Imao sam želju da sa jednog vrha Plješevice dodirnem nebo. Ta želja bila je toliko jaka da sam zaboravio na strah od vukova i medveda. Kad sam stigao na vrh shvatio sam da se sa velike visine vide samo beskraj i drugi vrhovi, a da dodirljivog neba nema nigde. To su bili moji snovi s kojima sam „delio” život.
Šta ste učinili?
Napisao sam knjigu „Svet snova”. Moj pradeda Miloš je na osnovu jednog sna, koji je usnio kada je počeo Prvi svetski rat, rekao: „Ljudi, ovaj rat nije ništa, posle njega će doći novi, gori. Tada će ratovati selo sa selom. Nedugo posle tog velikog rata nastupiće pometnja i od celog sela ostaće manje od desetak kuća.” I bio je u pravu.
Kako objašnjavate snove?
Sa naučnog aspekta nema jednoznačnog objašnjenja. Naša svest radi na osnovama klasičnih informacionih procesa, dok naša podsvest radi na osnovama procesa koji su i do milijardu puta brži od klasičnih. Ali, u toku našeg embrionalnog razvoja ova dva procesa se dešavaju istovremeno. Kad se rodimo mi živimo naš budni život, a u nama je uskladištena informacija u genima, proteinima i vodi – svih prošlih i mogućih budućih događaja!
I šta biva s tim „skladištem”?
Odvojeno je „zidom” od naše svesti. U retkim situacijama, kao u snovima, probija barijeru i kao blesak munje prodiru iz podsvesnog u svesno. Ponekad direktno, ali najčešće u simbolima. Mašinerija podsvesnog su simboli, a svesnog realne slike i znaci.
A šta je s budućim događajima?
Budući događaji su u nama kao verovatnoća. Njihovo prisustvo u svesti zavisi od sparivanja verovatnoća i mogućih scenarija koji su već stvoreni. Istina je da ništa ne može da se desi u svesti ako nije dato kao potencijalna mogućnost u podsvesti. Možete da se trudite koliko hoćete da nešto ostvarite, ali ništa ne pomaže. Nerazumevanje ovog fenomena dovodi do psihosomatskih oboljenja.
Šta ste posebno učinili u nauci...
Koliko god to izgledalo lako pitanje teško je na njega odgovoriti. Jer, o mom učinku u nauci govore moja dela i drugi naučnici. Ipak, kazaću: publikovao sam više od 150 naučnih radova, od toga 37 u časopisima s impakt faktorom. Imam tri patenta i nekoliko tehničkih rešenja. Oblasti u kojima sam radio, a u nekim i dalje radim, jesu nanotehnologije, nanogravitacija, fraktalna mehanika kao sinergija klasične i kvantne mehanike, bioritmovi, voda kao lek...
...a na čemu sad radite?
Iskreno rečeno na interakciji svetlosti i materije, ranoj dijagnozi kancera epitelnih tkiva, na nanofotonskim sočivima, nanomedicinskom inženjerstvu, lekovitoj vodi...
Iskrenost je uvek vrlina?
Na duže staze da, na kraće ponekad. Bolje je ćutanje i neodgovaranje na pitanje. Ali, ako sam „primoran” – ne odgovaram direktno već dotičem pitanje s aspekta koji meni odgovara da ne bih izrekao neistinu.
Kako reagujete u nedoumici?
Zavisi od situacije. Ako nemam vremena, onda intuitivno, a ako imam vremena onda posle sistemske analize.
Koliko su vam važne emocije? 
Veoma. Ali, naučio sam u životu na selektivnost u svim odnosima. Nekad „unosim” emocije u odnose, a nekad ne.
U kojoj vezi su seks i ljubav?
U najužoj. Ljubav je jedan od osnovnih pokretača svih ljudskih aktivnosti. Seksualna strast bez ljubavi je čist animalni odnos, jer je bez emocija.
Koliko su vam misli i život u istoj ravni?
Najbolje je kad, što reče Njegoš, „sudba, volja i um u jednom izbijaju ključu”. Spinoza tvrdi da je „sloboda spoznata nužnost”, a Ajnštajn da se „Bog ne kocka, ali baca kockice”. U ovim okvirima vidim sebe u proživljavanju života.
------------------------------------------------------------------
Seksualnost – srž ljudskog postojanja
Koje mesto u životu pripada seksu?
To je lični stav svakog pojedinca. Zavisi od biohemije, opredeljenja i potreba. A fiziološki, u životnom smislu, seksualnost je srž ljudskog postojanja. Naravno da se, u zavisnosti od životnog doba partnera, menjaju naboji. Sve to određuje skladnost emotivnog odnosa učesnika u ovoj životnoj igri.

Srbin ujedinio Ruse i Amerikance
Beograđanin Nenad Lalović, prvi čovek Svetske rvačke federacije (FILA) uspeo je za samo nekoliko meseci, ono što nije pošlo za rukom mnogim političarima – da ujedini Ruse i Amerikance, što je pre toga bilo gotovo nezamislivo. Mnogi se s pravom pitaju u čemu je tajna njegovog uspeha?
Oni koji ga bolje poznaju, znaju da se radi o vrlo odgovornom čoveku, vrednom pre svega, ali i čoveku koji zahvaljujući odličnom poznavanju svetskih jezika, ima veoma dobru i laku komunikaciju sa svima. Dugogodišnji predsednik Svetske rvačke federacije Milan Ercegan, znajući njegove vrednosti, polako ga je upoznavao sa najvažnijim činiocima u svetskom rvanju, sa uglednim članovima MOK –a. Kao da je znao da će ga jednog dana zameniti njegov najbolji učenik. A znao je da od njega Srbija neće imati boljeg sportskog ambasadora i to na duže staze.
Kada je 18. maja na vanrednom Kongresu u Moskvi dobio apsolutnu podršku rvačkih poslenika Lalović je tada „Politici” rekao:
– Nismo u poziciji da mnogo razmišljamo, jer nemamo mnogo vremena. Naša snaga i energija moraju da se usmere ka radu. Rvanju su potrebni novi ljudi i nova energija. Do sastanka u Buenos Ajresu nas očekuje mnogo posla, ali, spremni smo da se uhvatimo u koštac sa svim problemima, jer ni po koju cenu ne smemo da dozvolimo da rvanje bude izbrisano iz olimpijske porodice. 
Kada su saznali da se rvanje nalazi u opasnoj situaciji, Amerikanci su se brzo organizovali i u jednom danu napravili peticiju, kako bi dali podršku ovom sportu. Za nekoliko sati prikupljeno je preko sto hiljada potpisa. Ni Rusi nisu ostali nemi, predsednik Vladimir Putin je rekao da će njegova zemlja učiniti sve da pomogne rvanju.
– Svakako da je ta podrška bila najvažnija. Odmah sam stekao utisak da Rusi i Amerikanci nikada nisu bili bliži jedni drugima. Posebno sam bio počastvovan kada me je lično primio predsednik Putin. Znao sam da imamo šansu da pobedimo u Buenos Ajresu, kaže Lalović.
Sada kada je rvanje ostalo u olimpijskoj porodici, šta je sledeći zadatak?
– Očuvanje statusa pre svega. Neki su pokušali da se poigraju sa rvanjem, da dovedu u pitanje jednu tradiciju i kult života među mnogim mladim sportistima. Trudićemo se da modernizujemo naš sport. Takođe, veoma je važno da nas u svemu podržavaju i mediji, kao što to godinama činio naš ugledni list „Politika””, koja je bila omiljeni list predsednika Ercegana, ističe Nenad Lalović.
Sportski poslenici su izgleda znali da prepoznaju kvalitet i uoče promene koje je za kratko vreme napravila rvačka federacija sa svojim novim predsednikom. Mnogi se slažu u jednom a to je da Vam je od iduće godine kada je u Taškentu novi Kongres, zagarantovana pozicija predsednika. Šta Vi o tome mislite?
– Mnogi su želeli da u Moskvi budem izabran na četiri godine, ali, znajući da bi time ugrozio Statut File, odustao sam od te ideje. Prihvatio sam se velikog posla, odgovornog zadatka, i uz pomoć svojih najbližih saradnika uspeo da rvanje zadržimo u olimpijskom pokretu. Do Kongresa u Taškentu nas očekuje još puno posla, ne bih se bavio nikakvim prognozama, rekao je specijalno za „Politiku” Nenad Lalović,
Nema sumnje da su sada Lalovićeve pozicije učvršćenje i u Međunarodnom olimpijskom Komitetu, da ga izuzetno ceni i poštuje novi predsednik Nemac Tomas Bah. O Lalovićevom učinku u superlativu govori i Ukrajinac Sergej Bupka, višestruki olimpijski šampion u skoku s motkom inače član Izvršnog Komiteta MOK –a, brojni holivudski glumci, političari, predsednici vlada. Dilema više ne postoji: Srbija je dobila sportskog diplomatu kome se danas divi čitav svet.
Ko zna, možda Srbija jednog dana bude imala i kandidata za prvog čoveka MOK –a. Zašto da ne!

Zvezda opkoljena imanjima Miškovića, Janjuševića i Antelja
Privatizacija u našem sportu ima smisla ukoliko se govori o projektu na duge staze, ali od skore privatizacije nema ništa. Ne samo zbog toga što mora da se ispuni „hiljadu preduslova” – kako nam je kazao jedan od onih koji su pisali zakon – već i zato što se još ne zna odgovor na ključno pitanje: šta se to privatizuje?
Šta recimo, Crvena zvezda, sa dugom koji premašuje 50 miliona evra i s više od deset hipoteka na stadion smešten na državnom zemljištu, može da ponudi potencijalnom kupcu? Ili, kako Partizanov položaj objašnjava jedan poznati analitičar iz Hrvatske, koji je želeo da ostane anoniman: „S Partizanovim stadionom je isto kao i sa splitskim Poljudom – oba su građena zajedničkim novcem bivše države i na oba danas polaže pravo svih šest nekadašnjih republika. Oba stadiona mogu da budu u sukcesiji…”
Hajduk je na ivici bankrota i pregovara sa svojim potencijalnim vlasnicima iz Amerike, koji su, navodno, spremni da izdvoje 40 miliona dolara. To je epilog državne intervencije u hrvatskom fudbalu: vatreni navijač Hajduka Ivo Sanader je pre pet godina, kao premijer Hrvatske, promenio zakon samo da pi spasao splitske „bile”. I vidimo kako ih je spasao…
Pisali smo već da je šest od deset hiljada srpskih klubova, u svim sportovima, prekršilo zakon kad nije u roku evidentiralo svoju imovinu. Taj rok je istekao pre godinu dana, a država nije ugasila klubove koji su prekršili zakon, što je, kako su neki upozoravali – bila greška. I tu se, zapravo, začinje problem o privatizaciji u našem sportu, jer niko ne može precizno da odgovori šta je na prodaju.
Jedina „opipljiva” karta na koju bi Partizan i Crvena zvezda mogli trenutno da igraju jesu njihova imena, tradicija i „kapital” u igračima (sve to je varljivo…). Kada bi ih država, recimo, tretirala kao „Simpo”, priča o privatizaciji i ne bi morala da se poteže. Jednostavno, država bi mogla svakog trenutka da pred „večite” rivale iznese pitanje njihovih dugova prema njoj, počev od struje i vode, pa sve do poreza. I da tako kroz proces „simpoizacije” zagospodari i klubovima.
Priča o privatizaciji je uvek i priča o zemljištu i tu je zapravo glavna caka. Sadašnjih 16 fudbalskih superligaša se nalazi na ukupno blizu 100 hektara, ali pošto po zakonu „onaj ko ima kuću koristi parcelu na kojoj se nalazi”, maltene svi oni su samo korisnici gradskog ili republičkog građevinskog zemljišta. A po zakonu nije moguća prenamena objekata i zemljišta na kojima se nalaze.
Tako je i jedan od najbogatijih ljudi Velike Britanije udario u zid kad je pre 18 godina, za vreme embarga, došao u Beograd da bi kupio Crvenu zvezdu. Kad su mu objasnili da je Zvezda podstanar na državnom zemljištu, došao je do zaključka da je ona „bespravno sagradila stadion”! Pitao je zatim svoje domaćine da li je sve to što je video – a obišao je ceo kompleks oko stadiona – Zvezdino ili nije, ali nije dobio konkretan odgovor. Okrenuo se i otišao nazad – kući.

Zvezda se danas prostire na 16,2 hektara, a ne tako davno imala je oko sedam hektara više. Prodata su tri dela od te parcele, a kupila su ih trojica biznismena koji su jedno vreme, zbog drugih stvari, provela iza rešetaka. Miroslav Mišković je uzeo deo kod Autokomande, suprotni krak je otkinuo Đorđo Antelj, dok se između severne i istočne tribine ugurao Zoran Janjušević. Kad smo nedavno pitali jednog od onih koji su u Zvezdi proveli duže od pola svog radnog veka, da prokomentariše to što se ona nalazi u „sendviču Miškovića i Antelja”, on je samo konstatovao:
„Kada se pogleda raspored parcela koje su prodate, pravilnije je da se kaže da je Zvezda u orbuču Miškovića, Antelja i Janjuševića”.
Partizanov stadion je uknjižen na istoimeno sportsko društvo čiji generalni sekretar Milan Obućina je nedavno, na okruglom stolu u Ministarstvu omladine i sporta, kazao da će to društvo morati na sud sa vojskom. „Politika” je još pre nekoliko nedelja pisala vojsci, u pokušaju da sazna oko čega se vodi spor, ali do danas nije dobila dogovor. Kako su nam rekli u Fudbalskom savezu Srbije, za razliku od „Marakane”, Partizanov stadion nema upotrebnu dozvolu, kao i većina stadiona u Superligi!
Zakon ne dozvoljava da udruženje građana (svi klubovi izuzev Čukaričkog) pređe u privredno društvo, ali udruženje građana može da osnuje privredno društvo, kao što je slučaj sa evropskim prvakom Bajernom čiji je fudbalski klub profesionalizovan. Pokušaj da se Crvena zvezda pre pet godina ustroji po ugledu na Barselonu, da hiljade članova kluba plaćaju članarinu od nekoliko stotina do desetina hiljada evra (više kategorija članova koje imaju različitu moć), nije prošla. Navijači su uterali strah u kosti upravi rečima: „Ko ste vi da prodajete naš klub”!
Crvena zvezda i Partizan su se prethodnih dana izjasnili. Kažu da je privatizacija dobrodošla. Verovatno svesni da će na nju morati da se popričeka. Njihov pokušaj da se nađu u zakonu kao „klubovi od nacionalnog interesa” nije prošao, a neki su to protumačili kao jasnu poruku vlade da nije zainteresovana da vraća njihove dugove.
Na prvi pogled, i manji klubovi su s radošću dočekali apel prvog potpredsednika Vlade Aleksandra Vučića koji je zatražio da se srpski fudbal pod hitno privatizuje. Predsednik kragujevačkog Radničkog Milenko Marjanović kaže da je privatizacija poželjna, ali upozorava:
„Nema privatizacije ukoliko se, pod jedan, ne definišu uslovi pod kojima neko može da kupi klub i da se, zatim, obaveže da će se ugovor raskinuti na njegovu štetu ako klub ne bude dobro poslovao. Privatizacija u sportu mora da bude sasvim suprotna od privatizacije u privredi koja je bila na štetu radnika, pa i države”.
Kragujevčani, kao i većina od 16 superligaša, živi na gradskom građevinskom zemljištu i igra na gradskom stadionu (Čika Dača). Kao podstanari svesni su da povremeno i neki drugi imaju prioritet, kao ovih dana estradna zvezda Ceca. Srećom po klub, organizatori su doneli specijalnu podlogu iz inostranstva pa tren neće biti toliko oštećen.
Predsednik niškog Radničkog Darko Bulatović naglašava da je „privatizacija verovatno jedino rešenje za sport u Srbiji”:
– Verujemo da će Zvezda i Partizan biti prvi u tome i da ćemo na osnovu njihovih iskustava i mi ostali sagledavati svoje mogućnosti za takav korak. To bi sigurno donelo boljitak i u infrastrukturi i takmičarskim rezultatima.
Sportski direktor Voždovca Zoran Perić kaže da je on odavno za privatizaciju:
„To je jedini način da se racionalno posluje. Bio sam 30 godina u Crvenoj zvezdi i znam da smo u vreme kad je bila evropski i svetski prvak imali 73 zaposlena, a sada, sa tri puta više ljudi, vidimo dokle je stigla. Zvezda je kao na traci menjala kadrove koji su imali basnoslovna primanja i za to niko nije odgovarao. Voždovac je prvi u redu za privatizaciju”.
Generalni sekretar užičke Slobode Predrag Vitić iznosi svoje lično mišljenje pošto se klub još nije izjasnio:
„Podržavam privatizaciju i mislim da je ona dobra i za Slobodu. Treba da se zna ko je gazda u klubu, jer gradski i državni budžeti ne mogu više ovo da podnesu”.

Jevtićeva i Milovanović za medalje
Troje naših trkača startovaće danas u Oradei u Rumuniji na drugom prvenstvu našeg poluostrva u polumaratonu, a za odličja boriće se njih dvoje, budući da pravila ovog šampionata dozvoljavaju svakoj zemlji da ima po jednog predstavnika u muškoj i ženskoj konkurenciji.
To će danas biti naša rekorderka u polumaratonu (1:09,18 č) Olivera Jevtić, atletičarka užičke Mladosti i Miloš Milovanović (1:11,59), član Pančevačkog dilema.
Odluku ko će startovati u borbi za medalje u muškoj konkurenciji doneo je Kristijan Stošić, atletičar užičke Mladosti koji će takođe učestvovati u ovoj trci...
– Stošić je rečima na „mlađima svet ostaje” olakšao posao selektoru i nama trenerima, „odlučivši” da Milovanović nastupi u zvaničnoj konkurenciji, a on u nezvaničnoj – kaže trener Slavko Kuzmanović.
Kristijan Stošić (31) je sedam godina stariji od Milovanovića i ima lični rekord od 1:09,42 č, a prošle godine u Bugarskoj na prvom Prvenstvu Balkana u polumaratonu zauzeo je sedmo mesto sa 1:18,09. Prošle godine Stošić je pobedio na beogradskom polumaratonu sa 1:10,12, a ove na 26. beogradskom maratonu zauzeo je šesto mesto na stazi od 42.195 m sa 2:37,55 č – iza Milovanovića, koji je imao isti rezultat...
Naravno, najviše se očekuje od Olivere Jevtić.
– Još ne znam kakva će biti konkurencija, ali čula sam da su ovde Rumunka i Turkinja koje imaju rezultate oko 1:15. U svakom slučaju neću trčati na rezultat već ću do cilja ići maratonskim tempom, pošto se pripremam za Prvenstvo Balkana u maratonu koje će se održati na Podgoričkom maratonu 27. oktobra. Dobro sam radila na Zlatiboru i optimista sam pred sutrašnju trku – rekla je juče u razgovoru telefonom Olivera Jevtić.
Prošle godine na prvom šampionatu Balkana u polumaratonu Marijana Lukić-Čegar donela je Srbiji četvrto mesto sa 1:23,50, a pobedila je sa 1:22,41 reprezentativka Crne Gore Slađana Perunović. Sigurno je da Jevtićeva može da bude mnogo brža...

Kanada posle velike borbe dublova povela protiv Srbije
BEOGRAD – Teniska reprezentacija Kanade povela je danas protiv Srbije sa 2:1 u polufinalu Dejvis kupa, pošto su Danijel Nestor i Vašek Pospišil u dublu savladali Iliju Bozoljca i Nenada Zimonjića sa 3:2 (6:7, 6:4, 3:6, 7:6, 10:8).
Duel između Srbije i Kanade nastaviće se sutra u singlu. Prvo će od 14.00 igrati Novak Đoković i Miloš Raonić, a potom Janko Tipsarević i Vašek Pospišil.
Prvog dana polufinala Đoković je dobio Pospišila, dok je Tipsarević potom izgubio od Raonića.
Srpski tim je u prvom setu odmah na startu došao do brejka, iako je Kanada na servis Pospišila imala prednost 40:0. Sledećih nekoliko gemova nije bilo brejka, iako je kanadski tim u par navrata bio blizu oduzimanja servisa.
U sedmom gemu na servisu je bio Bozoljac, a reprezentacija Kanade je uspela da napravi brejk iskoristivši drugu priliku za to.
Prvi set okončan je u taj-brejku, u kome je Kanada imala tri vezane set lopte, koje nisu iskoristili.
Zimonjić i Bozoljac su tada sjajnom igrom u polju od rezultata 3:6, napravili seriju od pet uzastopnih poena i došli do prednosti u setovima od 1:0.
Drugi set oba tima su otvorili sigurnim servisima, a prva je do brejk lopti došla Srbija u četvrtom gemu. Domahi dubl nije iskoristio dve šanse za brejk, a potom su Nestor i Pospišil na servis Zimonjića napravili brejk, i to bez i jednog poena srpskog tima u gemu.
Do kraja seta nije bilo prilika za brejk, pa je Kanada sačuvala prednost i došla do izjednačenja u setovima.
U trećem setu, nije bilo brejk lopti do šestog gema, kada je Srbija došla do prve, koju je i iskoristila i tako stekla prednost koju Kanađani nisu uspeli da sustignu do kraja tog perioda. To je bilo dovoljno za prednost Zimonjića i Bozoljaca od 2:1 u setovima.
U četvrtom setu ni jedna ekipa nije imala šansu da oduzme servis, pa je tako set okončan u taj-brejku, koji su Kanađani dobili sa 7:5, iskoristivši drugu set loptu, uz dva mini-brejka.
Odlučujući set bio je sličan četvrtom, serviseri su prilično lako dobijali svoje gemove, pa rivalima nisu omogućili da dođu do šanse za brejk.
U 17. gemu, Kanada je došla do prve šanse za brejk na servis Zimonjića. Gosti su tu priluku iskoristili i došli do toga da serviraju za meč.
U svom servis gemu, Kanađani su iskoristili drugu meč loptu za 3:2, a 2:1 u ukupnom rezultatu duela sa Srbijom u Dejvis kupu, posle drugog dana.
---------------------------------------------------------
Obradović: Sutra uzdignuta čela izlazimo na teren
BEOGRAD – Selektor Dejvis kup reprezentacije Srbije Bogdan Obradović poručio je danas da će njegov tim uprkos porazu u dublu protiv Kanade uzdignuta čela izaci na teren u pokušaju da ostvari ukupnu pobedu i plasman u finale.
„Iako smo pretrpeli poraz koji nam je velika rana, ipak uzdignuta čela sutra izlazimo na teren”, rekao je Obradović nakon poraza srpskog dubla koji je Kanadi doneo prednost od 2:1 uoči poslednjeg dana takmičenja u polufinalu.
On je čestitao Nenadu Zimoniću Iliji Boizoljcu na velikom trudu i borbenosti koju su uložili u današnjem meču sa Kanađanima.
„Meč je bio odličan. Čestitam im na velikom trudu zalaganju, ali - to je tenis”, rekao je Obradović.
Selektor Srbije dodao je da je u porazu u dublu od Kanađana korisna činjenica je Pospišil izmoren za evetnualni singl meč sa Jankom Tipsarevićem.
„Ono što je dobro u ovom porazu jeste činjenica da je njihov igrač izmoren za zavrsni peti meč”, rekao je Obradović.
On je zahvalio Zimonjiću na svemu onome što je godinama pružao i što će pružati srpskoj reprezentaciji.
„Svaka čast ovim momcima, oni podnose ogromnu žrtvu jer su stalno na putu, radi se o velikim borcima”, rekao je Obradović.
Prvi dubl igrač Srbije Nenad Zimonjić poručio je da se nada konačnoj pobedi nad Kanađanima i da veruje da će Đoković i Tipsarević osvojiti odlučujuće poene.
„Što se današnjeg meča tiče, odlučile su razlike. Dobro smo servirali, ali nam je falila timska igra i upravo je to bila odlučujuca razlika”, rekao je Zimonjić i pozvao publiku da u nedelju ispune Arenu do poslednjeg mesta, kako bi bodrili Srbiju u pohodu na finale.
Ilija Bozoljac je takođe ocenio da je problem u igri srpskog dubla bilo „nepovezivanja riterna”.
„Igrali smo u talasima, meč je bio na visokom nivou, igrali smo agresivno, ali su oni u odlučujujućim momentima bili mirniji”, rekao je Bozoljac.
On je naglasio da je Srbija i dalje favorit za pobedu.
„Trudili smo se, ali šta je - tu je. Verujem da će Novak i Janko preokrenuti rezultat”, rekao je Bozoljac.

Praznih ruku iz Berlina
Do sada ime Belgija nije ulivalo strah u ženskoj odbojci. Međutim, na ovom Evropskom prvenstvu, ona je postala maltene noćna mora.
Za dlaku im je izmaklo finale. A u borbi za treće mesto su u Berlinu pobedile našu reprezentaciju s 3:2 (23:25, 25:21, 28:26, 21:25, 15:11).
Njene odbojkašice su vrlo požrtvovane, ni pred kim ne uzmiču, cede suvu drenovinu dok je ne iscede, uigrane su... Na celom ovom šampionatu su igrale na vrlo visokom nivou – bile su pobednice grupe u kojoj je igrala Italija, pa su, kao i naše, bile slobodne u osmini finala.
Protiv takvog protivnika su naše odbojkašice igrale za treće mesto na Evropskom prvenstvu u Berlinu. I od početka do kraja morale protiv njega da vode iscrpljujuću borbu.
Posebno je to bilo izraženo u petom, odlučujućem setu. Iako je naš tim dobio prethodni i izjednačio na 2:2 Belgijanke su zaigrale kao da su dobile vetar u leđa.
Naše igračice zaslužuju priznanje što se tada nisu predale. Smogle su snage čak i da preokrenu rezultat i povedu s 8:7. Na žalost, obavezni predah kao da je više koristio Belgijankama. Prekinule su niz naših poena, a onda ponovo nametnule svoju igru i povele s 12:10. U tim trenucima pored znanja odlučuju i nervi i ko zna šta još sve, jer pada odluka o tome ko će da se kući vrati s medaljom, a ko praznih ruku.
U toj borbi s protivnikom i samim sobom Belgijanke su bile uspešnije. Dobile su peti set s 15:11 i otvorile knjigu uspeha belgijske ženske odbojke.
Našim odbojkašicama ne može mnogo da se zameri. Trudile su se koliko su mogle, uspevale da zaustave zahuktale Belgijanke, vraćale nam nadu, ali to nije bilo dovoljno da se domognu medalje, koju, verovatno zaslužuju.
Uspeh Belgijanki je bez ikakve mrlje, međutim, i naš tim, mada se praznih ruku vraća iz Berlina, vredi za medalju. Ovoga puta, na žalost, za to nema i dokaz.
U svim setovima se igralo kao da se radi o životu i smrti. Prvi su dobile naše s 25:23. U drugom su uspešnije bile Belgijanke, a u trećem i srećnije. Dobile su ga na razliku (28:26). A, onda, u četvrtom, dosadašnje evropske šampionke su nadvisile ekipu koja je nesumnjivo u usponu i koja pomalo podseća na našu reprezentaciju kada je počela da se penje ka vrhu.
Na žalost, Berlin nam nije doneo sreću. Nešto slično se dogodilo i pre deset godina kada su naši odbojkaši u istoj ovoj dvorani, uprkos tome što su dali sve od sebe, završili kao četvrti u Evropi.
Ali, tako je to u sportu. Nekada se postigne i više nego što je realno. Možda je tako bilo pre dve godine u Beogradu, kada su nas odbojkašice obradovale do neba osvojivši prvu zlatnu medalju u istoriji naše ženske odbojke.
Sada sigurno vrede za medalju. Nedavno, na Svetskoj velikoj nagradi u Japanu bile su treće i, ujedno, najuspešnija reprezentacija iz Evrope. Možda je sada plaćen i ceh zbog napora na tako jakom svetskom turniru.
U svakom slučaju s pravom nam je mnogo žao nisu osvojile medalju. Ali, šta da im zamerimo?
Dvorana: Maks Šmeling. Gledalaca: 7.500. Sudije: Kraft (Nemačka) i Loderus (Holandija).
BELGIJA: Kolman, Diriks 4, (Kurtoa), Hajrman 1, Lajs 10, Elbreht 9, Van Heke 35, Vandestene 9, Bland 12, Ruso 4, Van de Viver, Gilis. Selektor: Vande Bruk.
SRBIJA: Brakočević 33, Malagurski, Živković, Krsmanović 11, Malešević, Molnar 3, Ognjenović 5, Veljković, Nikolić 10, Bjelica, Rašić 22, (Ćebić). Selektor: Terzić.

Nema „zicera“ za polufinale
Od našeg specijalnog izveštača
Ljubljana - Francuska, Litvanija, Srbija ... Čeka se još četvrti učesnik iz F grupe u završnici Evropskog prvenstva u Sloveniji, jednog od najneizvesnijih i najineteresantnijih. Pad kvaliteta kontinentalne košarke je više nego očigledan. Mnoge reprezentacije došle su oslabljene, a preglomazni sistem takmičenja ubio je takmičarski ritam i žar, tako da ima i timova koji su praktično još u prvoj rundi obezbedili plasman u četvrtfinale.
Mi najmanje treba da kukamo zbog toga. Znamo na koji način smo prošli kroz kvalifikacije i kako je selektor Ivković birao i sastavio najboljih 12, a povoljniji raspored i ishod u prve dve faze nismo mogli ni da zamislimo. Glavni posao obavili su naši momci u prvoj utakmici protiv Litvanije u Jesenicama, a onda su počeli igrom da padaju, ali su nas rezultatski na površinu vraćali protivnici. To se nastavilo i u Ljubljani. Bledi protiv Belgije, neprepoznatljivi u duelu sa Ukrajinom, ali nas je kolo pre kraja Francuska pobedom protiv Letonije direktno ugurala među osam najboljih evropskih ekipa. 
Pre te najvažnije utakmice na „eurobasketu“, očekuje nas duel sa Francuzima (21 č), posle kog će biti jasno s koje pozicije ulazimo u četvrtfinale. Pobedom, bili bi prvi, poraz nas spušta na mesto broj tri. S obzirom na situaciju F grupi, gde je jedino Hrvatska siguran učesnik završnice, u ovom trenutku je teško reći koji ishod nam više odgovara. Tamo lakih protivnika i „zicera“ za polufinale, koje bi značilo i siguran plasman na SP dogodine u Španiji, jednostavno nema. Zato jedina karta na koju srpska reprezentacija mora da igra je - znatno podizanje forme, intenziteta i kvaliteta igre, samopouzdanja i motiva. 
Francuze smo „probali“ na pripremnom turniru. Poraženi smo u produžetku, kao na EP u Litvaniji pre dve godine, a radost nam je oduzeo Toni Parker, doktorskom završnicom. U Sloveniji su obe reprezentacije uglavnom pokazale adute i slabosti, ali sigurno je da će selektori taktizirati. Košarkašku javnost u Srbiji najviše interesuje da li je Ivković uspeo da vrati tim u ritam, pre svega u ispunjavaju osnovnih zadataka. Odbrana nam je bila u poslednje dve utakmice spora i neaktivna, mučili smo se u napadu kada protivnik skupi odbranu na Krstića, onemogu tranziciju i lake poene. Važan igrač za prodor igru je Nemanja Nedović, koji se posle Litvanije jednostavno izgubio. Potreban nam je za završnicu ponovo stameni i odlučni centar Katić, mnogo staloženiji Bogdanović i britkiji Marković. Očekujemo i mnogo veću pomoć s klupe. Micić, Gagić, Anđušić i Štimac trebalo bi da shvate da i sekund proveden u igri mora da bude u službi tima, kao što su radili u pripremnom periodu. Ako u svim ovim segmentima pokažemo napredak, bez obzira na rezultat protiv Francuza, našem timu bar Španija dogodine neće izmaći...

Sad treba da se vidi šta stvarno može Zvezda
Večerašnji meč protiv Donjeg Srema (19 č) biće u znaku obeležavanja pola veka od kako se igra na ovom Zvezdinom stadionu. On je otvoren 1. septembra 1963. utakmicom Crvena zvezda – Rijeka (2:1) u prvenstvu Jugoslavije. 
Zbog svečarskog raspoloženja ulaz je besplatan. To podsećanje na prošlost proteći će onako kako je i zamišljeno, ali je glavno pitanje koliko će ono što pokažu igrači „crveno-belih” da se uklopi u ono što je zamišljeno da dostigne ovaj tim. Makar da se vidi nešto što bi nagovestilo Zvezdine bolje dane.
„Crveno-beli” su ovog leta doveli igrače da od njih mogu da sastave ceo tim i da im pretekne za rezerve. Trener je došao nešto ranije, ali u situaciji koja je  podsećala na vrelu kašu. 
Igrači su mu pristizali tokom celog leta, a pritiskali su ga rokovi. Najpre evropski, gde je Zvezda prošla Islanđane, ali je ispala od Ukrajinaca, a onda i domaći. 
Počela je praznih ruku – porazom u Ivanjici, ali potom, bar što se tiče bodova, može da bude zadovoljna. Savladala je kod kuće Jagodinu, a u gostima Napredak i kragujevački Radnički. 
Uprkos tome imalo je tu mnogo šta da se popravi u igri. A i što se tiče kondicione i psihološke pripremljenosti.
Zbog toga je predah u prvenstvu trener Slaviša Stojanović iskoristio da ekipu odvede na Taru i da tamo uradi ono što niti je stigao, niti je mogao na redovnim pripremama. Od večeras treba da se vidi njegov pečat, a i da ta pojačanja, kao i oni „starosedeoci” u Zvezdi, potvrde da su dorasli da budu njeni prvotimci. Da igrači u crveno-belim dresovima budu tim, a ne skup manje ili više dobrih pojedinaca.
Zvezda je u prošloj sezoni oba puta pobedila Donji Srem. On je tada prvi put igrao u našoj najjačoj ligi, ali je bio tvrd orah. U jesenjem delu je, u Novom Sadu, poveo s 1:0, a onda, kada je ostao s igračem manje, primio dva gola. Proletos je u Beogradu bilo samo 1:0 za domaćina. 
I to nije bio jedini klub protiv koga „crveno-beli” nisu oduševili igrom, iako su osvojili bodove. Poslednjih godina je to dosta česta slika. Posle nekoliko utakmica protivnički treneri „pročitaju” Zvezdinu igru i onda nastaju njene muke.
Stojanović je pohvalio igrače zbog rada na Tari, ali je i naglasio da će tek na igralištu da se vidi koliko je stvarno urađeno. Crvenoj zvezdi je pobeda protiv Donjeg Srema neophodna iz više razloga. 
Najpre zato što je to njena obaveza koja se podrazumeva za takav klub. Zatim, što treba da se pokaže da se na Tari napredovalo. I, ono što je najvažnije, da se sada, kada ponovo počinje šampionat, jer je pauza učinila svoje, uhvati dobar zalet za ono što predstoji.

Na prelazu Gradina, na izlazu iz Srbije, čeka se četiri sata
Prema informacijama uprave granične policije u 17.15 časova, putnička vozila čekaju četiri sata na graničnom prelazu Gradina, na izlazu iz Srbije a na Preševu, na izlazu iz zemlje, putnička vozila i autobusi š zadržavaju 35 minuta, navode iz Auto-moto saveza Srbije (AMSS).
Teretna vozila najduže čekaju na Batrovcima, na izlazu iz Srbije i to dva sata dok se na prelazu Horgoš i Šid, na izlazu iz Srbije, zadržavaju 90 minuta.
Na ostalim graničnim prelazima nema dužih zadržavanja za sve kategorije vozila, prenose iz AMSS-a.

Tesla i Karađorđevići
Dr Oliver Subotić*
Dok sam iščitavao primarne izvore za potrebe pisanja knjige „Tesla: Duhovni lik”, imao sam prilike da se lično uverim u ono što su gotovo svi Teslini biografi u manjoj ili većoj meri uočili u njegovoj ličnosti, a to su izrazite „oscilacije” (neretko i protivrečnosti) u raznim temama. Ipak, primetio sam da postoji nekoliko tema u kojima, slikovito rečeno, ne postoje „sinusoide” i izražene „amplitude”, već isključivo „linearna funkcija”. Jedna od tih retkih tema gde Tesla pokazuje jasnu konstantu u stavovima je odnos prema srpstvu, Kraljevini Jugoslaviji i Kraljevskom domu Karađorđevića.
Nikola Tesla je tokom američkog perioda svog života postao izrazit kosmopolita, ostavši istovremeno srpski patriota. Tokom američkog perioda se formirao i kao ubeđeni srpsko-jugoslovenski monarhista, te je poput većine srpskih intelektualaca tog vremena vatreno podržavao koncept Kraljevine Jugoslavije i bio veliki poštovalac kraljevske loze Karađorđević. To poštovanje se već može uočiti u dostupnim dokumentima iz perioda Prvog svetskog rata, kada on izražava divljenje podvizima srpske vojske predvođene svojim nezaboravnim voždom, kraljem Petrom Prvim Oslobodiocem. Tako, povodom inicijative jeromonaha Nikolaja Velimirovića iz 1915. godine, da zajedno sa Mihajlom Pupinom i Pajom Radosavljevićem potpiše „Vidovdanski proglas” i pozove Srbe u SAD da pomognu svojim sunarodnicima na Balkanu, Tesla iznosi stav da bi taj apel američki Srbi najpre poslušali ako bi ga potpisala dva srpska kralja: Petar Karađorđević i Nikola Petrović.
Ličnost u kraljevskoj lozi Karađorđević, koju je Tesla posebno izdvajao, bio je kralj Aleksandar, koji ga je odlikovao Ordenom Jugoslovenske krune prvog stepena 1931. godine. Kralja Aleksandra je doživljavao kao vladara koji je uspeo da napravi snažnu državu (Kraljevinu Jugoslaviju) i ujedini tri balkanska naroda (Srbe, Hrvate i Slovence). U svom posmrtnom slovu Kralju Mučeniku, objavljenom 1934. godine u „Njujork tajmsu”, Tesla ovako zbori: „Poput Vašingtona, bio je sposoban i neustrašiv general koji je oslobodio svoju zemlju od ugnjetavanja; poput Linkolna bio je mudar i patriotski vođa koji je pretrpeo mučeništvo.” Tesla je, pritom, verovao da će mučenička krv kralja Aleksandra definitivno ujediniti narode Kraljevine Jugoslavije (što se, kao što je dobro poznato, nije desilo). Sa druge strane, strahovao je za jedinstvo mlade države, zbog čega je javno podsetio sve Hrvate i Slovence na činjenicu da je njihova sloboda kupljena cenom srpske krvi u Prvom svetskom ratu. Kralj Aleksandar je za Teslu bio i ostao ličnost koja zaslužuje da bude na „pijedestalu srpskih velikana” – pišući pozdravno pismo Srbima u Geriju (Indijana, SAD) uoči Drugog svetskog rata, on za kralja Aleksandra koristi epitete „Veliki” i „Mučenik”.
Kada je reč o kralju Petru Drugom Karađorđeviću, Tesla i prema njemu pokazuje odnos dubokog poštovanja i izrazite odanosti, približan onome koji je ukazivao kralju Aleksandru. U jednom pismu iz 1938. godine upućenom inženjeru Slavku Bokšanu, Tesla kralja Petra Drugog naziva „mladim orlićem iz gnezda velikog orla”, a Srbe u SAD javno poziva da budu odani mladom monarhu, koga naziva „zenicom u oku naroda”. On kralja Petra Drugog veliča u nekoliko javnih objava u SAD želeći mu mnoga leta. Na koncu, poslednji Teslin izlazak u javnost – tačno pola godine pred smrt – bio je osmog jula 1942. godine u hotelu „Njujorker”. On tada, već prilično ugroženog zdravlja, izlazi u pratnji svog sestrića, diplomate Save Kosanovića, da pozdravi kralja Petra Drugog. Mladi kralj je u to vreme bio u poseti SAD, sa ciljem da od predsednika Ruzvelta izmoli vojnu pomoć za generala Dragoljuba Mihailovića (koga je Tesla, po rečima čuvenog američkog istraživača Lelanda Andersona, smatrao za „simbol drevne srpske borbe za krst časni i slobodu zlatnu”). „Hrvatski glas” izveštava o susretu mladog monarha i Tesle, navodeći kako je genijalni pronalazač rekao da mu je kralj svojom posetom učinio najveću čast i da će mu to biti „najmilija uspomena”. Svoj uvodni govor kralju Petru Drugom Tesla je završio rečima: „Veličanstvo, Bog Vas blagoslovio!”. Prema Kraljevim memoarima, obojica su tokom rastanka plakala, a Tesla ga je otpratio podsećanjem na zaveštanje kralja Aleksandra: da čuva jedinstvo naroda Kraljevine.
Važno je ovom prilikom istaći da je Tesli bila apsolutna strana bilo kakva ideja Jugoslavije bez srpske krune na njenom čelu – ostao je odan kralju Petru Drugom Karađorđeviću i pored stalnih ubeđivanja okoline da pređe na stranu Tita i njegovih komunista, koji su se od samog početka rata spremali za revolucionarni prevrat i nasilno preuzimanje vlasti. O čvrstom Teslinom stavu prilično argumentovano piše Margaret Čejni, pozivajući se na hrvatskog profesora Bogdana Radicu, diplomatu Kraljevine Jugoslavije u SAD, koji je tokom rata prešao na Titovu stranu. Iz njene studije saznajemo da je Sava Kosanović bezuspešno pokušavao da privoli svog genijalnog ujaka da se od kralja okrene ka Titu. O svemu navedenom u svojim memoarima svedoči i Konstantin Fotić, ambasador Kraljevine Jugoslavije u SAD, koji navodi da je svaki pokušaj da se od Nikole Tesle izvuče bilo kakva poruka protiv Kralja Petra Drugog bila bezuspešna. Teslina odanost srpskoj kruni bila je do kraja života održana besprekorno.
Da li bi Tesla, da je danas među nama, od „linearne funkcije” skrenuo kao „sinusoidi” u navedenim temama? To je već domen pretpostavki. A ono što možemo pretpostaviti jeste da bi zbog gorkog iskustva Jasenovca, Jadovna i, na kraju, „Oluje” imao krajnje rezervisan stav prema nekoj novoj jugoslovenskoj ideji. Možemo slobodno pretpostaviti i to da bi se i danas zalagao za što bolje odnose Srba sa Hrvatima i Slovencima, koje je smatrao bratskim narodima. A ako ćemo suditi po ogromnom poštovanju koje je decenijama ukazivao Karađorđevićima – kao i ništa manjem poštovanju koje oni do dan danas ukazuju njemu – verovatno bi u naše vreme bio i počasni član Krunskog saveta.
*Osnivač Zadužbine „Petar Mandić”, dobročine ustanove koja neguje uspomenu na Tesline pretke

Rustem Mustafa svedoči na suđenju Tačiju
Suđenje Hašimu Tačiju i njegovim saučesnicima optuženima za ratne zločine na KiM nastavlja se sutra, a kako saznaju mediji u Prištini, sudsko veće saslušaće Rustema Mustafu, bivšeg komandanta oslobodilačke vojske Kosova (OVK) u Operativnoj zoni Lap, inače poznatog kriminalca i osuđivanog ratnog zločinca. Mustafa je jedan od retkih pripadnika OVK i jedini komandant te terorističke jedinice koji su u Prištini osuđeni za ratne zločine na KiM. On je potvrdio da je dobio poziv od Specijalizovanog tužilaštva u Hagu da se iduće sedmice pojavi kao svedok.
Mustafa će, kako se očekuje, svedočiti o funkcionisanju OVK, a u izjavama za medije kazao je da namerava da „brani istinu o ratu OVK”.
Rustem Mustafa poznat je kao komandant Remi, a tokom rata 1998–1999. bio je komandant regionalne zone Lap i član takozvane lapske grupe OVK. Posle rata, postao je poslanik i potpredsednik Demokratske partije Kosova. Uhapšen je u avgustu 2002. i izveden pred Okružni sud u Prištini u kojem su sudile međunarodne sudije Unmika. Osuđen je prvostepeno na 17 godina zatvora jer je utvrđeno da je sa još trojicom pripadnika OVK ubio petoro nelojalnih kosovskih Albanaca. Vrhovni sud Kosova preinačio je presudu 2005. i naložio novo suđenje pa je 2013. osuđen na četiri godine zatvora.
Bio je optužen da je zajedno sa drugim pripadnicima OVK držao zarobljenike u nehumanim uslovima, uskraćujući im adekvatnu zdravstvenu negu, hranu i vodu. Zatočenici su podvrgavani stalnom premlaćivanju, mučenju i pretnjama smrću od avgusta 1998. do juna 1999. godine.
Sumnja se da je tokom rata na KiM učestvovao u teškim zločinima nad Srbima kao i da je u zoni Lap osnivao logore u kojima su civili saslušavani, zlostavljani i ubijani. Grupe pod kontrolom Mustafe, prema podacima dostupnim medijima, posle rata proterivale su preostale Srbe i preprodavale napuštene stanove i drugu imovinu. Mustafa je pored terorističke grupe BIA formirao i „Skiftere” i „Crvenu ruku”, čiji su pripadnici progonili, kidnapovali i ubijali Srbe na području Prištine i Podujeva.
Prema podacima srpskih bezbednosnih službi, Mustafa je još od osamdesetih godina prošlog veka privođen zbog trgovine narkoticima, krijumčarenja oružja, ucena, napada na policiju i drugih teških krivičnih dela. Američke obaveštajne službe smatraju ga jednom od osoba od kojih preti opasnost po mir na Balkanu.
Prema obaveštajnim podacima, Mustafa u svojim kriminalnim aktivnostima, pre svega u trgovini drogom, sarađuje sa Ramušom Haradinajem, dok je do 2015, kada je pravosnažno osuđen, bio poslanik i potpredsednik stranke Hašima Tačija.
Rustem Mustafa jedan je od prvih pripadnika OVK koje je još krajem 2018. u predistražnom postupku saslušalo tužilaštvo u Hagu, pa se tada nagađalo da će on biti i jedan od prvih čije će se ime naći na nekoj od optužnica. Iako je Mustafa zbog svoje pozicije u komandi OVK pominjan odmah uz Tačija, Kadrija Veselija, Adema Čekua, Fatmira Limaja i ostalih, haški tužilac će ga saslušati kao svedoka, a ne kao okrivljenog.

Kaciga glavu čuva
Biciklisti su često prinuđeni da se kreću kolovozom gde ih vozači motornih vozila tretiraju kao „ometače”, a ne kao sastavni deo saobraćajnog sistema
Na teritoriji Srbije od početka godine poginule su 23 bicikliste, a povređeno je više od 400. MUP Srbije skrenuo je pažnju da su oni najugroženija kategorija učesnika u saobraćaju.
„Apelujemo na vozače putničkih i teretnih vozila i autobusa da posebnu pažnju usmere na bicikliste, kako bi sačuvali njihovu bezbednost. Sa druge strane, apelujemo i na bicikliste da upotrebnom svetala i reflektujućih elemenata učine sebe vidljivijim, a samim tim i bezbednijim u saobraćaju”, saopšteno je iz MUP-a i objavljen apel i na društvenim mrežama.
Ključni problem, kada je reč o bezbednosti biciklista u saobraćaju, jeste njihova ranjivost, jer i pri relativno malim brzinama često zadobijaju teške povrede, uglavnom zbog toga što im je jedina zaštita njihova odeća, ukazali su stručnjaci Agencije za bezbednost saobraćaja (ABS).
Važnu ulogu ima i brzina vozila koja učestvuju u sudaru sa biciklistima, naročito kada je reč o težim posledicama. Biciklisti su često slabo uočljivi za druge učesnike u saobraćaju, pre svega jer su dimenzije vozila manje u poređenju sa automobilima, autobusima ili teretnim vozilima.
To je poseban problem u noćnim uslovima vidljivosti, pogotovo u slučajevima kada bicikl nije opremljen odgovarajućim svetlima, a to su belo na prednjoj i crveno svetlo na zadnjoj strani bicikla, kao i ako vozač i putnik na biciklu ne nose svetlu odeću.
Stručnjaci naglašavaju i činjenicu da biciklisti različite starosne dobi i pola imaju različite psihofizičke sposobnosti. Deca uglavnom nemaju dovoljno iskustva i znanja, a stariji imaju smanjenu moć zapažanja, smanjene fizičke sposobnosti i pokretljivost.
Bezbednost dvotočkaša u velikoj meri zavisi i od saobraćajnog okruženja, koje je najčešće dizajnirano i prilagođeno za kretanje motornih vozila i nije predviđeno za bicikliste.
„Oni su često prinuđeni da se kreću kolovozom gde ih vozači motornih vozila tretiraju kao ’ometače’ saobraćaja, a ne kao sastavni deo saobraćajnog sistema, pri čemu često i sami ne poštuju pravila – ne postupaju u skladu sa signalizacijom, zabranom korišćenja mobilnih telefona, audio i video uređaja, upotrebom svetala na biciklu. Saobraćajne nesreće sa učešćem biciklista, zbog njihove velike ranjivosti, češće za posledicu imaju poginule osobe, nego što je to slučaj kod udesa sa učešćem samo motornih vozila sa zatvorenom karoserijom”, navodi se u rezultatima istraživanja ABS-a.
Kada se uporedo posmatraju podaci o nastradalim biciklistima i nastradalim vozačima i putnicima u automobilima, dolazi se do podataka da biciklisti kada učestvuju u saobraćajnoj nesreći imaju skoro šest puta veći rizik da smrtno stradaju nego što je to slučaj sa putnicima i vozačima u automobilima.
U proseku, godišnje u udesima u Srbiji pogine oko 50 i bude povređeno oko 1.486 biciklista. Svaka jedanaesta poginula i svaka četrnaesta povređena osoba u saobraćajnim nesrećama je – biciklista. Oni čine oko devet odsto od ukupnog broja poginulih i oko sedam procenata od svih povređenih osoba u udesima, pokazuju podaci ABS-a.
Saobraćajne nesreće sa učešćem biciklista se najčešće događaju u leto i jesen, odnosno u periodu godine od jula do oktobra, a najviše u avgustu.
Stručnjaci savetuju biciklistima da imaju zakopčanu zaštitnu kacigu, koja će im spasiti život u slučaju pada sa bicikla i sprečiti povrede glave.
„Koristite štitnike za kolena i laktove kako biste ublažili udarce od pada. Nosite odgovarajuće cipele i proverite da li su pertle pravilno vezane. Obucite adekvatnu odeću – pantalone sa užim nogavicama, majice i jakne koje su uz telo, kako ne bi došlo do zakačinjanja delova garderobe o pedale i druge delove bicikla”, savetuju iz ABS-a.
Bicikl treba da bude ispravan, ručice na upravljaču čvrste i pravilno podešene, a sedište na odgovarajućoj visini – tako da stopala obe noge budu u stanju da dodirnu zemlju. Kočnice moraju da budu ispravne, a pneumatici na točkovima napumpani pod odgovarajućim pritiskom.
Belo svetlo na prednjoj i crveno na zadnjoj strani bicikla moraju biti ispravni i postavljeni na odgovarajuće položaje. Zvonce ili sirena takođe moraju biti ispravni.
„Kada prelazite preko kolovoza, trudite se da se ponašate kao da ste pešak. Pogledajte pažljivo levo, desno, levo. Kada procenite da je bezbedno započnite prelazak, gurajući bicikl pored sebe. Koristite ručne signale da upozorite druge učesnike u saobraćaju ili im date obaveštenje o skretanju i promeni položaja na kolovozu”, savetuju stručnjaci.
U noćnim uslovima i kada je smanjena vidljivost, osim što bicikl mora da bude osvetljen, biciklista treba da ima svetlu i odeću sa retroreflektujućim materijalima. Ako voze bicikl kolovozom, treba da se kreću u širini od najviše jedan metar od desne ivice kolovoza, ali ne uz sam ivičnjak.

Svi bi u menadžere, niko neće u prosvetu
Poražavajuće mali broj studenata koji nameravaju da postanu prosvetni radnici ponavlja se iz godine u godinu. Avetinjski pusti ostaju smerovi fakulteta koji obrazuju nastavnike. Stručnih profesora za fundamentalne opšteobrazovne predmete u preduniverzitetskom školstvu već nema dovoljno, i neće ih ni biti dok na pragu fakulteta ima najmanje budućih brucoša koji žude da steknu visoko obrazovanje da bi se vratili u učionice kako bi neke nove đake opismenili.
Zvuči optimistično kad se kaže da je na Matematičkom fakultetu u Beogradu na smeru nastavnik matematike ove godine konkurisalo duplo više studenata nego lane. Ali u brojkama, realnost izgleda ovako: prošle godine je u ovo doba bilo svega osam kandidata, sada ih je 16, a planirano je 70 brucoša.
Na svim srbističkim katedrama na republičkom nivou očekuje se da će biti popunjeno oko 40 odsto ponuđenih mesta za buduće studente.
– U Novom Sadu, Nišu, Kragujevcu, Beogradu, Kosovskoj Mitrovici, kada se sve sabere, planirano je 441 mesto na budžetu, a ima 186 kandidata. Samo u Beogradu za grupu za srpski jezik i književnost bilo je prijavljeno 34 kandidata na 100 mesta, a za srpsku književnost i jezik 63 na predviđenih 150 mesta. Slično je bilo i prošle godine. Slikovito, ako bismo gledali po poslovičnoj slici čaše vode koja je do pola puna ili prazna, zavisi da li ste optimista ili pesimista, ta čaša je svakako – šuplja – dočarava za „Politiku” prof. dr Slavko Petaković, šef katedre za srpsku književnost s južnoslovenskim književnostima na Filološkom fakultetu Univerziteta u Beogradu.
Jagme za indeks nema ni na Opštoj fizici, smeru Fizičkog fakulteta koji u glavnom gradu upisuju budući nastavnici ovog predmeta. Tu je prijavljen samo – jedan kandidat. Pad broja zainteresovanih se beleži već osam godina, ali do sada nije bila ovako alarmantna situacija. Kako je izjavio dekan, prof. dr Ivan Belča, ovaj brucoš će imati sve predmete, ništa neće biti izbačeno, a sledeći potez je na državi jer ne sme da se dozvoli da se ugasi Opšta fizika, pošto bi u tom slučaju buduće generacije ostale bez nastavnika.
Oskudicu interesovanja za prosvetni poziv potvrđuju i preliminarne rang-liste za upis na Prirodno-matematičkom fakultetu u Novom Sadu. Studije za profesora hemije tu će upisati samo jedan kandidat, a planirano je 20 brucoša. Za buduće nastavnike fizike bilo je ukupno tri kandidata, jedan je pao prijemni, jedan „upao” na samofinansiranje i jedan zavredeo indeks na budžetu, mada je ukupno studenata na ovom smeru moglo biti 25. Za ostala nastavnička zvanja na novosadskom PMF-u zainteresovanost je za mrvicu bolja. Na smeru za profesore matematike ima osam kandidata za 51 budžetsko mesto, dok je za profesore geografije 11 rangiranih, a 40 raspoloživih mesta.
– Mi smo sada u prvom planu kao nacionalna disciplina, a kada smo pokušali da srpski jezik i književnost dobije natpredmetni status, da se uvede na sve fakultete, ta inicijativa ostavljena je da istrune u lavirintima birokratije. Dobili smo deklarativnu podršku i van toga se ništa nije učinilo – ukazuje Petaković.
Njegove reči „prosveta je trenutno na mrtvom vezu, ostavljena je da odumre” i više puta isticane stipendije za studente koji se obrazuju za nedostajuća zanimanja u školama teško da će biti od pomoći. Za ovu godinu dodeljeno ih je samo pet, a novi konkurs uskoro treba da bude raspisan.
– Ne verujem da će to dati velikog efekta, budući da je student potpuno svestan da kad se završi studiranje on ulazi u prosvetu gde su plate takve kakve jesu i, što je veći problem, gde položaj prosvetnog radnika nije dobar – konstatuje ovaj profesor.
Nastavnici tvrde da su nemoćni. Ugled im je srozan. Plate su im ispod republičkog proseka. Učenici to vide i neće da postanu nastavnici. Nastavi li se tako, ne bi čudilo da u dogledno vreme u mnogim školama table budu najpametnije, nastavnici uglavnom nedovoljno stručni, a đaci posledično funkcionalno nepismeni. Hoće li s takvim predznanjem upisivati fakultete?
Da ironija bude veća, najodgovorniji donosioci odluka istrajno tvrde da je obrazovanje prioritet, a unapređivanje kvaliteta obrazovanja strateški cilj. U prvom planu je digitalizacija, a vraćanje dostojanstva prosvetnom esnafu ostaje na marginama. Šta uraditi da se pomak nabolje vidi ubrzo, da se ne čeka deset godina?
– Prvi korak mogu biti stipendije, ali to nije rešenje. Drugi je povećanje plata. Treći, rešavanje statusa prosvetnog radnika, zaštita od pritisaka i sprečavanje nasilja kojima je izložen, kao i prevencija nasilja u bilo kom obliku u školama. To se mora sistemski rešiti vrlo rigidnim kažnjavanjem. Nastavnik mora imati ugled u društvu, a primer i uzor za to treba da budu oni koji istupaju u javnom prostoru. Kada okruženje bude podsticajno tako da đaci u velikom broju upisuju nastavničke smerove i konkurencija će biti veća i najbolji će ulaziti u učionice. Svi ovi koraci su povezani, ne može da se ispuni samo jedan – smatra Petaković.
Medijski prostor, portali naročito, obiluju svakojakim jezičkim pogreškama, lektori su desetkovani, zvanična saopštenja državnog vrha, pa i Ministarstva prosvete, neretko su ugledni primeri grešaka, počevši od pravopisnih. Ako bi, recimo, bar državne institucije koje već imaju službe za odnose s javnošću obavezno morale da uposle profesore srpskog jezika kao lektore, da li bi i to doprinelo pravilnijoj upotrebi srpskog jezika, podsticajnom okruženju i većem interesovanju za studije srpskog jezika?
– To bi bio kulturni uticaj iznutra koji je najbitniji i koji bi menjao ovo društvo. Kad učenik vidi da uopšte nije važno kako govorite, kako pišete, on prihvata taj model. Kada bi u institucije koje se obraćaju javnosti ušli profesori srpskog jezika i književnosti to bi oblikovalo javni izraz, onda bi i đaci i svi građani imali orijentir šta je poželjno, društveno prihvatljivo i važno. Deca nemaju signal iz okruženja koji im kaže da je bitan način izražavanja, poznavanje svog jezika. Ne čitaju kao pre, a uticaj elektronskih medija je ogroman. Navikli su na kratke poruke koje su ekspresivno svedene. Bogatim jezikom možete da izrazite svoju psihološku slojevitost, tanane emocije, nijanse u raspoloženjima, bogatstvo svoga bića. Što vam je jezik siromašniji, teže možete da komunicirate s drugima. Pitanje je da li siromašenje jezika korespondira s osiromašenjem potrebe da se razgovara s drugim čovekom, jer se komunicira kratkim porukama, emotikonima, sažetim mejlovima, frazama, rečeničnim sklopovima koji su klišei. Nisam siguran da problem u komunikaciji dece nije povezan sa siromaštvom jezika, a ono sa iščezavanjem potrebe da se zaista komunicira s drugom osobom – zaključuje šef katedre za srpsku književnost.

Rubljov izborio četvrtfinale Vimbldona, protivnik Đoković ako pobedi Hurkača
Ruski teniser Andrej Rubljov plasirao se u četvrtfinale Vimbldona, pošto je danas u osmini finala savladao Aleksandra Bublika iz Kazahstana rezultatom 7:5, 6:3, 6:7 (6:8), 6:7 (5:7), 6:4.
Meč je trajao tri sata i 20 minuta. Ovo je bio šesti međusobni duel ruskog i kazahstanskog tenisera, a četvrti trijumf Rubljova.
Rubljov će u četvrtfinalu igrati sa pobednikom meča između Srbina Novaka Đokovića i Poljaka Huberta Hurkača, koji je na programu kasnije večeras.
Plasman u četvrtfinale Vimbldona izborio je još jedan ruski teniser Roman Safiulin, koji je pobedio Kanađanina Denisa Šapovalova 3:6, 6:3, 6:1, 6:3. On će u četvrtfinalu igrati sa pobednikom meča između Italijana Janika Sinera i Danijela Elahija Galana iz Kolumbije.

Užičani namučili šampiona
Užice – Parni valjak ove godine nije usporio pored Đetinje. Trebalo je dosta truda da se na pleća baci žustri domaćin, čekali su crno-beli i dočekali šanse i golove. Prvo poluvreme nije zaslužilo prelaznu ocenu, drugo je bilo mnogo sadržajnije, ulepšano golovima. Sloboda Point – Partizan 1:2
Čekao se sedmi minut za prvi ozbiljniji pokušaj. Tiago je proigrao Okuna, ušao je u kazneni prostor, ali između Volkova i Stankovića nije bilo prostora za šut.
Tri minuta kasnije, posle prekršaja na Ninkoviću na skoro 30 metar od gola, loptu je u šesnaesterac ubacio Jojić, najbliži lopti bili su Gojković i Stanković, ali ih je ona preduhitrila i završila u gol-autu.
Pri aplauz dobio je Pejović za šut u 13. minutu sa oko 30 metara, pravo u dobro postavljenog Stojkovića.
Usledio je opasan nalet Fofane, pravovremeno uposlenog od Gulana,   uklizavanjem na 15 metara od gola Bajić je otklonio opasnost po Rankvića.
Sredinom prvog poluvremena sa ispunjenih tribina čuli su se prvi zvižduci upućeni gostima koji su vraćali loptu ka Stojakviću.
Sloboda Point nije pronalazila put do kaznenog prostora crno-belih, ni Partizan nije imao raspoloženog pojedinca da kreacijom ugrozi protivnički gol. Čekali su gosti novi prekid i u 29. minutu, posle još jednog prekida, došli do najizglednije prilike u prvom poluvremenu. Na ubačenu loptu najviše je skočio Stanković, šutirao je glavom sa peterca, Ranković odbija loptu na glavu Volkova, koji je šalje iznad prečke.
I domaćin je došao do prekida koji je bio prilika za dobrog šutera. U 37. minutu, sa 25 metara oprobao se Pejović ali nije bilo opasnosti po Stojkovića. Do odmora još jedan opasan nalet domaćih, ali na ivici kaznenog prostoa Tiago je s leđa gurnuo Volkova da bi došao do lopte što nije promaklo Mažiću.
Saša Ilić je na početku drugog poluvremena zauzeo Ninkovićevo mesto i upravo je on započeo akciju za vođstvo Partizana. Uposlio je Jojića na levoj strani kaznenog prostora, u pokušaju da ga zaustavi Bajić se okliznuo, što je fudbaleru Partizana omogućilo prostor za centaršut. Fofana ne uspeva da loptu skrene u mrežu, ali akciju prati Andrija Živković i s lakoćom poentira.
U 53. mintu ofanzivni Volkov dobro šutira, Raković skreće loptu u korner. Odmah zatim slična situacija pred golom Partizana, Gojković pokušava, Stojaković se ne da iznenaditi.
Pokušavali su fudbaleri Slobode Point da uzvrate, ali teško je bilo preneti loptu u šesnaesterac Partizana, nabačene lopte bile su lak plen odbrane crno-belih. Tek u 67. minutu Purić je doturio loptu Tiagu na ivici kazneneog prostora, samo tren je zastao napadač domaćih,, dovono da iskusni Obradović otlklpni opasnost. Usledio je odličan šut Vasilića, u 69. minutu, iskosa, sa preko 25 metara, Stojković se ispružio koliko je dug da bi zaustavio loptu.
Posle vođstva fubalerima Partizana kao da je pao teret s leđa, igrali su lakše i češće dolazili u priliku da opasno priprete Rankoviću.
U 71. minutu Kojić se propisno obrukao, na dodavanje Jojića, prolazi Lovrića i kada je ispred sebe imao samo Rankovića usledio je slab šut, daleko od gola. Rezervista Partizana popravio je utisak u 81. minutu, posle još jednog prodoa Jojića po levoj strani, Kojiću nije bilo teško da sa sedam metara zatrese mrežu.
Kada se mislilo da predstoji miran završetak utakmice, gol za domaćina. Stojković je intervenisao na ivici kaznenog postora izbio je loptu do Pilipovića, koji sa 35 metara   pogađa nebranjen gol.
Do završetka igralo se otvorenog gara, U 86. minutu stopostotna prilik za Luku, izbija ispred Rankvića, koji mu uzalzi u šut i izbija loptu.
Zaršeno je Tiagovim golom iz ofsajda, zalud su se radovali navijači crveno-crnih.
Gradski stadion u Užicu. Gledalaca: 8.000 Sudija: Mažić (Vrbas). Strelci: 0:1 A. Živković u 48; 0:2 Kojić u 81; 1:2 Pilipović u 84. minutu. Žuti kartoni: Pejović (Sloboda Point) Jojić, Ninković (Partizan)
SLOBODA POINT: Ranković 7, Vasilić 7, Bajić 6, Lovrić 6, Gojković 6,5, Knežević 7, Pilipović 7, Purić 6, Tiago 6,5, Pejović 6,5, Okuno 6.
PARTIZAN: Stojković 6,5, M. Živković 6, Obradović 7, Stanković 6,5, Volkov 7,5, Đemba Đemba 6,
Jojić 8, A. Žiković 7 (72. Luka -), Gulan 7, Ninković 6 (46. Ilić 6,5), Fofana 6 (57. Kojić 6,5).
Igrač utakmice: Miloš Jojić (Partizan) 8.

Hrvatski mediji optužuju Srbiju za šverc oružja
Vodeći hrvatski dnevnici „Jutarnji list” i „Večernji list“ optužili su juče Srbiju za ilegalan izvoz oružja u Sudan. Tačnije, optužili su Slobodana Tešića, koga zagrebački „Večernji list” predstavlja kao finansijera Srpske napredne stranke i na prvoj stranici objavljuje slike Tešića, predsednika Srbije Tomislava Nikolića i prvog potpredsednika Vlade Srbije Aleksandra Vučića.
Spektakularnu vest o navodnoj zapleni oružja u riječkoj luci (višecevni raketni bacači kalibra 122 mm i rakete vazduh–vazduh) nije zvanično potvrdio nijedan hrvatski državni organ, ali je svejedno tvrdnja bila dovoljna da se otvori novi balkanski politički triler. Predsednik srpske vlade Ivica Dačić, koga je vest zatekla u Sarajevu, odbacio je mogućnost da iza navodnog šverca stoji država Srbija, rekavši da se „zna na koji se način zvanično trguje oružjem i kakvi se postupci moraju sprovesti” i da nema informacije o tome da bi neko iz Srbije mogao biti povezan sa tim oružjem.
Hrvatska medijska senzacija vremenski se poklopila sa najavama velikih poslova koje Srbija očekuje u Libiji i Ujedinjenim Arapskim Emiratima, a dolazi i nedugo posle kompromitujuće afere u kojoj se obelodanilo da je Hrvatska, sa znanjem Vašingtona, ilegalno naoružavala pobunjenike u Siriji protivno proklamovanoj politici Evropske unije.
Na prvi pogled, logika hrvatskih listova na slabim je nogama: da bi neko oružje proizvedeno u Srbiji, ili u vlasništvu Srbije, izašlo izvan granica Srbije, potrebna je saglasnost Ministarstva odbrane, Ministarstva spoljnih poslova, mišljenje MUP-a, gde BIA daje svoj stav, a na kraju potrebna je i dozvola Ministarstva spoljne i unutrašnje trgovine i telekomunikacija, koja, zapravo, objedinjuje sve prethodne saglasnosti i dozvole. Pre toga izvoznik oružja mora da prezentuje sertifikat „end juzer“ (end user), odnosno tačno označeno ime države i sedište kupca – krajnjeg korisnika izvezenog oružja. 
Da bi to oružje prošlo od srpske granice do riječke luke, MUP Hrvatske mora da izda transportnu dozvolu, koja se opet izdaje na osnovu saglasnosti Ministarstva odbrane i Ministarstva spoljnih poslova Hrvatske. U tranzitu se takva roba obavezno prevozi uz strogu policijsku pratnju. Pisanje „Večernjeg lista“, po kome je „od četiri do deset kontejnera sa oružjem već otplovilo“, nije mnogo verovatno jer ispada da carina na hrvatskoj granici ne radi ništa. Pod pretpostavkom da srpska carina ne radi ništa, ili da „žmuri“ na ilegalan izvoz oružja, šta su onda radili naši susedi? Gde im je budnost?
Ova afera može vrlo brzo da se razjasni, štaviše država Srbija mora sada da insistira na kompletnom razjašnjenju cele priče i njenoj pozadini. Da vidimo je li zaista neka firma iz Srbije prošvercovala desetak kontejnera sa oružjem preko Hrvatske sve do riječke luke. To se mora potpuno razjasniti, inače je ovo udar i na državu Srbiju i na njenu vojnu industriju.
Što se tiče Slobodana Tešića, čije se ime vezuje za skoriji uzlet srpske namenske industrije, on je već godinama na tapetu hrvatskih, bosanskih, pa i nekih srpskih medija. Imao je potpisane predugovore u vrednosti od 50 miliona dolara za izvoz srpskog oružja u Libiju u vreme kada Libija nije bila pod sankcijama ni UN ni EU, u vreme kada su predsednik Srbije i ministar odbrane bili u poseti Gadafiju. Taj posao na kraju nije prošao jer je tadašnja vlast forsirala državnu kompaniju za izvoz oružja. Libijci nisu hteli da posluju sa našom državnom kompanijom, pa je Srbija tako izgubila 50 miliona dolara.
U to vreme nastala je i mistifikacije Slobodana Tešića, kao čoveka „bez lica i bez fotografije, čoveka sa poternice Interpola i sa crne liste UN“, do toga „da je izvoz oružja u Libiju zaustavila BIA“. Tešić je optuživan i za ilegalan izvoz oružja u Liberiju 2003. godine. Njegova firma je isporučila oružje Nigeriji kao krajnjem korisniku, kada ta država nije bila ni na kakvoj crnoj listi UN. Od nekoliko hiljada pušaka iz tog tovara izvezenog u Nigeriju, 67 pušaka dospelo je u Liberiju u kojoj je tada besneo građanski rat. Izvozna dokumentacija je bila jasna u tome ko je krajnji korisnik robe, ali Savet bezbednosti UN u Rezoluciji 1521 iz 2003. u paragrafu 4 spominje i Slobodana Tešića uz još 46 lica optuženih za izvoz oružja u Liberiju. Zabranjen im je ulazak na teritoriju Liberije, ali Srbija se u toj rezoluciji nije spominjala. Ipak, Drugi opštinski sud u Beogradu pokreće 5. 9. 2003. istragu protiv Tešića, da bi pravosnažnom odlukom od 8. 2. 2005. zamenik tužioca u Drugom OJT u Beogradu obavestio istražnog sudiju Denisa Bećirića da odustaje od daljeg krivičnog gonjenja protiv Slobodana Tešića. 
Famozni Tešić se onda kao komercijalni direktor zapošljava u kompaniji „Melvale“, sa adresom u ulici Tadeuša Košćuška 56 u Beogradu, a čiji je direktor i odgovorno lice Nebojša Šarenac. Kompanija ima dozvole i licence države Srbije za promet naoružanja i vojne opreme, uredno plaća porez i doprinose. „Tajanstveni“ Tešić  dobija dozvolu Ministarstava odbrane i spoljnih poslova, neobavezujuće pozitivno mišljenje BIA odnosno MUP-a i konačnu izvoznu dozvolu Ministarstva za ekonomske odnose sa inostranstvom za izvoz srpskog oružja i municije u Jordan 2006. Tri dozvole, brojevi 000067, 000066 i 000051 od 20. 3.2006. sa potpisom Ane Blagojević iz Ministarstva za ekonomske odnose sa inostranstvom. Ukupna vrednost posla oko 235.000 dolara. Izvoznik kompanija „Melvale“ iz Beograda. Ministarstvo odbrane Srbije sklapa sa firmom „Melvale“ ugovor od 28. 11. 2008. o isporuci rezervnih delova za remont RTS PVO koji se nabavljaju iz preduzeća „Kosmos“ iz Banjaluke. Vrednost posla 43.829,27 evra, na obaveštenju potpis zastupnika načelnika Uprave za snabdevanje pukovnika dr Srđana Novakovića. Vojska Srbije je čak platila kompaniji „Melvale“, a onda je „neko“ sve to blokirao. Ispada da u vojsci tada „nisu znali“ sa kime posluju?
Posle nekoliko godina Slobodan Tešić sklapa predugovor sa vladom Jemena, koja želi da u Srbiji kupi oružje u vrednosti od 75 miliona dolara. Iz Jemena stiže mnogobrojna vojna delegacija te države. Jemen nije ni na kakvoj listi sankcija: ni UN, ni EU, ni SAD, ni Rusije. Jemenu oružje prodaju i Rusi i Amerikanci i Francuzi i Belgijanci... Kompanija Slobodana Tešića plaća avio-karte i boravak delegacije Jemena u Srbiji. Ministarstvo odbrane Srbije dozvolilo je tada jemenskoj vojnoj delegaciji da obiđe srpske vojne fabrike i skladišta naoružanja. Kada je Tešić kasnije tražio dozvolu za izvoz srpskog oružja u Jemen, nije je dobio. Rekli su „da se nisu stekli uslovi za izvoz“. Istovremeno, naša državna kompanija nudila je izvoz tog istog oružja u Jemen. To se zove monopol na srpski način. Šta se posle dogodilo. Ništa, Tešić je u Jemen izvezao oružje iz Belorusije i Ukrajine, pošto tadašnje vlasti u Beogradu nisu htele da mu izdaju dozvolu, a Srbija je ostala bez 75 miliona dolara. Zbog tog izvoza Bugari su cinkarili Tešića američkoj ambasadi u Sani, jer je bugarska firma izgubila taj posao na tenderu, to je završilo i na Vikiliksu, pa su naša i bosanska štampa pisale gluposti o „ilegalnom izvozu srpskog i bosanskog oružja u Jemen“. Pri tome ni metak iz Srbije nije otišao u Jemen. I kako izvoz oružja u neku državu može biti ilegalan ako se poseduju sve izvozne dozvole, i ako država kupac nije ni pod kakvim sankcijama?

Žestok prema Kameronu, blag prema Merkelovoj
Kada krajem januara ili početkom februara svake godine predsednik SAD na zajedničkoj sednici oba doma Kongresa održi govor o stanju Unije, to je veliki politički događaj u zemlji, koji u udarnom terminu u devet uveče u direktnom TV prenosu prate milioni Amerikanaca. Nasuprot tome, ovonedeljni govor o stanju Unije, koji je u Evropskom parlamentu u Strazburu održao predsednik Evropske komisije Žoze Manuel Barozo, ni po čemu nije ličio na veoma važan politički događaj koji prate milioni građana Evropske unije.
U Belgiji je, na primer, jedino flamanski TV kanal „Vila Politika” organizovao direktan prenos govora što je, uz činjenicu da govor nije bio u udarnom terminu već pre podne, navelo cinike na zaključak da su Baroza u sredu uživo gledali verovatno samo belgijski penzioneri u svojim domovima i pacijenti u bolnicama. Štaviše, uprkos tome što se Barozo trudio da njegov govor bude strastven, najveću pažnju je zapravo privukla potonja debata u kojoj se našao na meti žestokih verbalnih udara na koje se nije ustezao da podjednako žestoko odgovori.
Osam meseci uoči izbora za Evropski parlament i četrnaest meseci uoči kraja svog drugog petogodišnjeg mandata, Barozov govor je u mnogome sagledavan kao pregled njegovih dostignuća. Naročito što u briselskim krugovima ne postoje očekivanja da će bivši portugalski premijer dobiti i treći mandat na čelu evropske vlade. Upravo zbog tih „dostignuća”, ne mali broj komentatora širom Evrope došao je do zaključka da u devet godina vladavine on, pre svega, nije uspeo da ojača uticaj Komisije dok u svom govoru u kojem se zalaže za stvaranje bankarske unije i najavljuje da je ekonomski „oporavak na vidiku” deluje prosečnom Evropljaninu samo kao jedan obični birokrata.
Umesto da se direktno obrati građanima EU, „gađajući” probleme koje njih tište i pokazujući da zna kakve živote oni žive, on se usmerio više na opštu priču o „Evropi baziranoj na zajedničkim vrednostima” i o tome kako su „evropske integracije bila odgovarajući odgovor na vekove ratova na evropskom tlu”. Stara izlizana priča koja će teško motivisati bilo koga da sagledava EU kao nešto važno i zbog čega valja izaći na evropske izbore sledeće godine. Iako je u mnogome u pravu, bilo je besmisleno to što je jadikovao kako su građani okrenuli leđa Uniji i da se svi uspesi „nacionalizuju” a neuspesi pripisuju evropskom nivou vlasti. Da, to je istina, ali to ne menja činjenicu da upravo on nije mnogo učinio da se Brisel ne sagledava kao zli gospodar kojeg niko nije birao.
Devet godina njegovog mandata kao da je potrošio na balansiranju kako da se ne zameri Berlinu, dok su sve ostale evropske prestonice mogle ponekad od njega da čuju i više-manje oštru kritiku. To se videlo i u govoru o stanju Unije u kojem su kritike na račune Nemačke bile veoma posredne i u zavijenoj formi – založio se da se što pre uspostavi evropska bankarska unija, što Berlin uporno odlaže, a pritom je i insistirao da su sve „članice evrozone u istom brodu i kada stvari idu dobro ali i kada se stvari iskomlikuju”, posredno govoreći da Nemci moraju da pomognu ostalima.
Dok u ovim „kritikama” nije smeo ni na posredan način da pomene da je donošenje svih velikih odluka u EU već mesecima blokirano samo zbog toga što nemačka kancelarka Angela Merkel ne želi da joj one evenutalno smanje popularnost pred izbore 22. septembra, Barozu nije manjkalo kuraži da u debati otvoreno napadne partiju britanskog premijera Dejvida Kamerona. Ili da grčkom narodu spočita kako ne bi trebalo da za svoje probleme krive EU, već isključivo grčke političare koji su minulih godina bili na vlasti.
Lako je Barozu bilo da odbrusi Kameronovim torijevcima da je njihov evroskepticizam samo kopija politike UKIP-a Najdžela Faraža, ali mu je u zalaganju za još jače evropske integracije nekako nije palo na pamet da osudi Merkelino odbijanje da se saglasi sa bilo kojom evropskom odlukom koja bi mogla da bude ekonomsko-finansijski spasonosna za EU ali koja bi mogla da zasmeta nemačkim biračima. Još lakše je bilo reći Grcima da „Evropa nije stvorila (njihov) problem” te da je u grčkoj finansijskoj drami „Evropa žrtva tog problema ali i deo rešenja”. Doduše, za takvu „lakoću” reči Barozo je morao da prenebregne činjenicu da je Međunarodni monetarni fond već dva puta priznao da su u saradnji sa Evropskom komisijom i Evropskom centralnom bankom pogrešili tako što su Grcima nametnuli prestoge mere stezanja kaiša, koje su dovele do još veće recesije u Grčkoj i činjenice da su grčki dugovi sada znatno veći sada nego pre dva paketa međunarodne pomoći.
Sve to dramatično srozava kredibilitet prvog čoveka Evropske komisije, koja je svojevremeno stvorena da bi upravljala evropskim zajedničkim tržištem, kao cementa koji vezuje članice EU. U situaciji kada je neizvesno da li će EU prerasti u pravu političku uniju, zajedničko tržište je i dalje najčvršći „cement” evropskog zajedništva. Zbog toga ne bi trebalo da čudi ocena Kerstin Gamelin, dopisnice iz Brisela nemačkog „Zidojče cajtunga”, da Evropa ne može sebi da dozvoli još jednog predsednika Komisije kao što je Barozo.

Pačetina i suši garnirani medaljama
Alek­san­dar To­mić, stu­dent dru­ge go­di­ne Vi­še ho­te­li­jer­ske ško­le u Be­o­gra­du, imao je sjaj­nu uver­ti­ru za svoj 21. ro­đen­dan ko­ji je pre­kju­če pro­sla­vio. Ovaj mla­di ku­var bio je je­dan od sed­mo­ro čla­no­va do­sad naj­mla­đe ku­li­nar­ske eki­pe Sr­bi­je, ko­ja se po­čet­kom ovog me­se­ca sa in­ter­na­ci­o­nal­nog ku­li­nar­skog tak­mi­če­nja u Ru­mu­ni­ji vra­ti­la sa – 17 me­da­lja.

Alek­san­dar, ro­dom iz oko­li­ne Tr­ste­ni­ka, bio je je­di­ni aka­de­mac u ga­stro­nom­skoj re­pre­zen­ta­ci­ji na­še ze­mlje na ovom nad­me­ta­nju, ko­ju su či­ni­li pre­te­žno ju­ni­o­ri. Oni su „ukr­sti­li var­ja­če” sa ku­va­ri­ma iz 18 ze­ma­lja sve­ta. Iz ru­mun­skog gra­da Kluž Na­po­ka To­mić se vra­tio sa tri sre­br­na i jed­nim bron­za­nim od­lič­jem.

– Dve sre­br­ne me­da­lje osvo­jio sam sa­mo­stal­no. Jed­na je bi­la za pa­če­ti­nu, a dru­ga za je­lo ko­je su či­ni­li bran­cin, tu­na u ko­ri­ci od cr­nog su­sa­ma i školj­ka ja­kol­ska ka­pi­ca na sa­la­ti. Tre­će sre­bro do­bio sam za tim­ski rad sa Ni­ko­lom Bi­šev­cem i Ne­na­dom Gi­zda­vi­ćem, za pri­pre­mu su­ši­ja. U istom sa­sta­vu osvo­ji­li smo bron­za­no od­lič­je u ka­te­go­ri­ji po­sla­sti­ca, sa slat­kim za­lo­ga­ji­ma na­pra­vlje­nim za šest oso­ba – ob­ja­šnja­va To­mić, ko­ji je us­pe­si­ma iz Ru­mu­ni­je na­sta­vio tri­jum­fal­ni niz. Jer, ove go­di­ne je na tak­mi­če­nju u Grč­koj, u mar­tu, već osvo­jio dve sre­br­ne me­da­lje bra­ne­ći bo­je svo­je ško­le, a po­tom je u apri­lu u Cr­noj Go­ri „pa­lo” i naj­sjaj­ni­je od­lič­je.

– Moj men­tor u Vi­šoj ho­te­li­jer­skoj ško­li, pro­fe­sor Pe­tar Gra­cun, upo­znao me je sa Uro­šem Uro­še­vi­ćem, ku­va­rom ko­ji je bio se­lek­tor i tre­ner na­še eki­pe u Kluž Na­po­ki. Uro­še­vić je pro­ce­nio da ja mo­gu da dam do­pri­nos i uvr­stio me je u tim – ob­ja­šnja­va To­mić. Ku­li­nar­ski port­fo­lio na­šeg sa­go­vor­ni­ka po­či­nje od za­vr­šet­ka osmo­let­ke u Ja­go­di­ni, ka­da je u istom gra­du upi­sao i za­vr­šio sred­nju ško­lu za ku­va­ra. Na sva­kom tak­mi­če­nju, ka­ko ka­že, naj­bit­ni­je je dru­že­nje.

– Nad­me­ta­nje je­ste va­žno, ali su još va­žni­ja kon­tak­ti sa ko­le­ga­ma iz dru­gih ze­ma­lja. Ta­ko je bi­lo i u Ru­mu­ni­ji – ma­lo spa­va­nja i mno­go dru­že­nja – kroz smeh ka­že Alek­san­dar. A za­tim ozbilj­no na­sta­vlja da već spre­ma tak­ti­ku za tak­mi­če­nje po­čet­kom no­vem­bra u Kra­gu­jev­cu, gde će ume­će od­me­ri­ti ga­stro­nom­ski ju­ni­o­ri iz Sr­bi­je i ino­stran­stva.

Nerazumevanje okoline – još jedna muka oboleli od zaraznih bolesti
Obolelima od velikog broja bolesti u Srbiji nije lako, jer osim bitke sa oboljenjem, često moraju da vode rat i sa nerazumevanjem okoline. Dešava se da ih ljudi iz okruženja osuđuju ukoliko saznaju da imaju dijagnozu HIV, hepatitis, retke bolesti, ali često zajednički jezik sa poslodavcima ili članovima porodice ne mogu da nađu ni pacijenti koji imaju šećernu bolest, epilepsiju ili psihijatrijske tegobe. Upravo zbog toga što im u kartonu stoji dijagnoza oboljenja, ljudi dobijaju otkaz na poslu, a teško pronalaze prijatelje i partnere.
Najviše su diskriminisane osobe obolele od HIV-a, kaže Nenad Miljković, iz Udruženja građana „Sunce”, naglašavajući da ova grupa ljudi često mora da krije bolest jer se plaši kako će ih drugi prihvatiti i da li će ih otpustiti sa posla.
– Jedna osoba iz našeg udruženja dobila je otkaz kad je njen poslodavac saznao da je inficirana virusom HIV-a. Proglasio je tehnološkim viškom. Problem je u tome što osobe kojima se to dogodi ne žele da se vuku po sudovima jer unapred znaju da je teško dobiti spor. Dešava im se da pojedini lekari odbijaju da ih pregledaju. Imamo slučajeve da HIV obolele stomatolozi izbacuju iz ordinacija, pa ne nemaju gde da poprave zube – dodao je Miljković.
Zakon o radu zabranjuje diskriminaciju ljudi koji traže posao i zaposlenih s obzirom na zdravstveni status, ali zakonske odredbe poslodavaci često pogrešno tumače na štetu radnika. Zakon o zabrani diskriminacije iz 2009. godine, kaže Suzana Paunović, direktorka Kancelarije za ljudska i manjinska prava Vlade Srbije, uređuje postupak i način na koji se može ostvariti sudska zaštita u svim slučajevima diskrimanacije, po bilo kom osnovu, pa i po osnovu zdravstvenog stanja. Posebnim pravilom o teretu dokazivanja predviđeno je da je teret dokazivanja u ovim sudskim postupcima na tuženom, a ne na tužiocu. 
– Kancelariji za ljudska i manjinska prava dosad se nisu obraćali građani sa ovom vrstom problema, ali verujem da su poverenici za zaštitu ravnopravnosti i Inspektoratu za rad bili prijavljivani i ovakvi slučajevi. Međutim, do danas u  Srbiji nije doneta nijedna presuda koja se odnosi na diskriminaciju po ovom osnovu. U junu ove godine Vlada Srbije je donela strategiju prevencije i zaštite od diskriminacije, u kojoj je posebna pažnja posvećena merama koje će se preduzimati radi obezbeđivanja pune ravnopravnosti lica s obzirom na njihovo zdravstveno stanje – dodala je Paunovićeva.
Diskriminacija po osnovu zdravstvenog stanja duboko je ukorenjena u predrasudama nastalim usled raznih strahova, nedostatka znanja i pogrešno usvojenih informacija o načinima prenosa infekcija ili prirode bolesti.
– Prisutno je i nametanje različitih procedura i pregleda koji se  uvode pod izgovorom zaštite javnog zdravlja ili uštede sredstava. Najveći rizik imaju HIV pozitivne osobe, oni koji su inficirani hepatitisom, ljudi sa teškim ili retkim bolestima...  Nije redak slučaj da osobe sa zdravstvenim problemima i njihove porodice kriju zdravstveni status, bolesnici ne odlaze redovno na medicinske kontrole i brzo gube društveni kontakt sa okruženjem  – dodaje Paunovićeva.
----------------------------------------------
I deca diskriminisana
Suzana Paunović naglašava da se u sferi obrazovanja dešavalo da se deca koja žive sa HIV-om, ili mališani čiji su roditelji inficirani ovim virusom ili su umrli od te bolesti, suočavaju sa problemom diskriminacije od strane druge dece ili školske uprave. 
– Deca koja boluju od celijakije, na primer, nemaju jednake mogućnosti za ishranu u školama jer se u školskim kuhinjama ne sprema hrana bez glutena. Moraju se sprečiti situacije u kojima se dece ispisuju i premeštaju iz škole zbog problema koje imaju u vezi sa svojim zdravstvenim stanjem. Napredak u sferi inkluzivnog obrazovanja postoji, ali se mora dalje raditi na otklanjanju negativne i diskriminatorske prakse u pojedinim slučajevima – zaključila je Paunovićeva.

„Bakarne bande” pustoše trafoe
Od sredine avgusta do danas, na području Novog Beograda i Zemuna lopovi su svake sedmice obijali barem po jednu niskonaponsku trafo stanicu „Elektrodistribucije” Beograd. Pre tri noći, iz objekta EDB-a na Novosadskom putu, odneli su oko 200 kilograma bakra, čime su pričinili štetu od oko dva miliona dinara. Nekoliko hiljada potrošača ostalo je bez struje u domovima i na radnim mestima, a nije bilo ni ulične rasvete.
– Godinu dana bili smo mirni jer smo kablove u kojima su bakarne žice zamenili optičkim, koje lopovi ne mogu da unovče. Ali, od sredine avgusta su se preorijentisali na obijanje trafo stanica. Bakar odnose iz razvodnih tabli, transformatora, gde god ga ima u trafou, i obično im je plen oko 200 kilograma. Po dva puta opljačkani su objekti u Vojvođanskoj i Vinogradskoj ulici. U oba navrata šteta je bila od dva do tri miliona dinara – kaže Sandra Alagić, pi-ar „Elektrodistribucije” Beograd.
Lopovi na crnom tržištu prodaju bakar, uglavnom na otpadima sekundarnih sirovina, gde je cena po kilogramu od dva i po do pet evra. To znači da od jedne pohare zarade između 500 i 1.000 evra.
– Šteta koju pri tom počine je nemerljiva, jer ne samo da potrošači ostaju bez struje, već je ugrožena celokupna bezbednost u kraju koji je bez snabdevanja električnom energijom. Naročito u večernjim i noćnim satima, jer ne funkcioniše ulično osvetljenje, a de ne govorim o opasnostima u saobraćaju zbog prestanka rada svetlosne signalizacije – ističe Alagićeva. 
Krajem avgusta, u noćnim satima, na lakat-krivini na Novom novosadskom putu dogodila se teška saobraćajna nesreća u kojoj je poginuo turski državljanin, a njegova supruga i tri ćerke teško povređene. U tom trenutku taj deo puta nije bio osvetljen jer su lopovi jedan sat pre nesreće obili trafo stanicu.
Beograd ima oko 6.000 niskonaponskih trafostanica i nemoguće je u svima postaviti fizičko obezbeđenje. Zbog toga su u „Elektrodistribuciji” Beograd počeli da uvode video nadzor.
– Do sada smo kamere postavili u više stotina stanica, a nameravamo da to i dalje činimo – najavljuje Sandra Alagić i ističe dobru saradnju EDB-a sa policijom. 
– Lopovi uglavnom budu uhvaćeni i u većini slučajeva reč je o stanovnicima nehigijenskih naselja. U Bugarskoj su krađu kablova i trafo stanica preneli u krivični zakon i imenovali diverzijom i sabotažom. Apelujemo na nadležne institucije da se i naš zakon promeni na taj način. To ne tražimo zbog naše štete, jer mi smo osigurani i to naplatimo. Reč je o tome da se ugrožavaju životi građana – zaključuje Alagićeva. 
----------------------------------------------
Do deset godina zatvora
Kada od policije i oštećene strane, u ovakvim slučajevima, dobiju prijavu, sa prikupljenim podacima, u tužilaštvu pokreću postupak, kažu nezvanično. Prethodno bi policija trebalo da u predistražnom postupku utvrdi ko su počinioci, da bi nadležni tužilac mogao da formira predmet. Prilikom utvrđivanja svih okolnosti, a šteta je jedan od segmenata, a kako se tvrdi, iznosi oko dva miliona, delo bi moglo da se kvalifikuje kao – teška krađa za koju je zaprećena kazna do 10 godina zatvora.
O. M.
----------------------------------------------
Ulje rasuto posle pljački zagađuje okolinu
U toku pljačke često dolazi do izlivanja ulja iz pogona, što prouzrokuje zagađenje tla.
– Zbog toga nas kažnjava ekološka inspekcija, jer ulje ostane na javnoj površini. Do 2000. godine u našim trafostanicama nalazilo piralensko ulje koje smo izbacili iz upotrebe, jer je bilo opasnije od onog koje se sada koristi – kaže Sandra Alagić.
Koliko je piralensko ulje opasno, svedoče slučajevi ljudi iz Bora i Kragujevca, koji su se zatekli u blizini trafo stanica prilikom NATO bombardovanja 1999. godine. Oni su morali da budu podvrgnuti redovnim analizama genotipa u naredne dve godine, a njihove supruge u tom periodu nisu smele da ostanu u drugom stanju, seća se dr Milan Milutinović, iz ekotoksikološke jedinice gradskog Zavoda za javno zdravlje.
– Piralensko ulje se oslobodilo i u sitnim kapljicama dospelo u vazduh. Ugrožene su bile i osobe koje su zbrinjavale te stanice posle bombi, odnosno radile direktno na njima, kao i okolno stanovništvo. To ulje izaziva promene u genotipu, koje su, srećom, privremene – objašnjava dr Milutinović.
Posle 2000. godine, sve trafo stanice u Beogradu su popisane i piralen je iz njih je izvučen, kao i delovi pogona u kojima se nalazio. I oni i ulje su odaslati u inostranstvo, u postrojenja za preradu i uništavanje opasnog otpada.

Nesloga u vlasti oko direktora
Subotica – Iako je Zakon o javnim preduzećima i ustanovama odredio rok do sredine ove godine da se po novim kriterijumima imenuju direktori, u Subotici je taj proces još na početku. Međutim, zbog dubokih razlika među koalicionim partnerima u gradu, gde većinu čine SVM i DS sa još desetak partija, odluka, po svemu sudeći, neće biti brzo doneta.
Duško Stipanović, šef odborničke grupe SPS-a, kaže za „Politiku” da je i on gradskoj upravi postavio pitanje zbog čega se kasni s izborom direktora i kaže da je dobio obrazloženje da je do toga došlo zbog objektivne situacije.
– Pretpostavljam da direktori koji sada rukovode javnim preduzećima odgovaraju za svoj rad po zakonu. U postupku koji će uslediti, skupština je odgovorna za rad javnih preduzeća. Nadam se da će gradska skupština, shodno, pre svega, stručnim i kriterijumima uspešnosti, na mesta direktora dovesti najbolje, a ne partijski najpodobnije. Nažalost, to je u poslednjih 15 godina bio dominantan princip: previše uticaja politike u javnim preduzećima. U ime SPS-a smo „dobili”, mada mi se taj izraz ne sviđa, odgovornost za nekoliko firmi i preduzeća i tamo nismo menjali direktore i nismo išli tim principom partijske podobnosti – kaže Stipanović.
Mr Suzana Dulić, sekretar Sekretarijata za lokalni ekonomski razvoj, privredu, poljoprivredu, komunalne poslove i zaštitu životne sredine u gradskoj upravi, za „Politiku” objašnjava da trenutno imaju samo jednog člana komisije koja bi trebalo se bavi izborom direktora i da ga je imenovala Stalna konferencija gradova.
Imali smo obavezu da donesemo osnivačke akte preduzeća, sledeći korak je da se odrede nadzorni odbori i Sekretarijat je tražio od preduzeća da daju po jednog člana, dok Skupština grada daje dva predstavnika. Ovi predstavnici su rezultat koalicionog dogovora do koga još nije došlo i zato nije pripremljen materijal za skupštinu. Potrebno je za 15 preduzeća odrediti po dva člana nadzornih odbora, kao i tri člana Komisije za izbor direktora, jer od pet članova jedan je iz Nadzornog odbora preduzeća, a jedan je na predlog Stalne konferencije gradova. Za sada znamo samo predstavnika Stalne konferencije gradova. Nama je, dakle, potrebno bar još tri zasedanja skupštine da se ova procedura završi, kaže Dulić i dodaje da je urađeno ono što je bilo u nadležnosti stručnih službi, dok su ostali potezi pitanje političkog dogovora.
Do njega, izgleda, neće doći lako, jer izbor 15 direktora javnih preduzeća i ustanova može da bude još jedan kamen razdora koji sve više udaljava koalicione partnere od dogovora. Marija Kern Šolja, predsednica Skupštine grada, kaže za „Politiku” da je situacija trenutno veoma teška.
– U koaliciji nas je 11, ali ne znam koliko partija. Da li mislite, na osnovu dosadašnjeg rada, da mi možemo da se usaglasimo? Nismo mogli da se dogovorimo oko imenovanja članova komisije koji će sprovoditi te postupke, nema jedinstva u koaliciji i to svi vidimo i za tu sliku ne možemo da kažemo da je lepša. Ukoliko u dogledno vreme, i to veoma brzo, ne uspemo da se uskladimo i postignemo jedinstvo oko tema koje su veoma bitne za grad, i ostvarimo normalan rad u lokalnoj samoupravi, mnogo ćemo izgubiti – smatra Kern Šolja.

Slavlje uspelo, mladoženja nije došao
Niš – Jedinstveno testiranje mladih lekara za prijem u radni odnos u Kliničkom centru u Nišu pokazalo je da su mnogi od kandidata veoma malo stručno potkovani i bez potrebnog znanja. Do ove konstatacije došlo se posle objavljivanja preliminarnih rezultata provere kandidata i posebno se odnosi na decu čiji su roditelji zaposleni u samom centru i drugim niškim zdravstvenim ustanovama, na Medicinskom fakultetu ili na funkcijama u gradu. Iako su imali sve desetke u indeksu, iako su završavali studije u roku, „mamini i tatini sinovi” obrukali su se na testu i morali su da se zadovolje krajnjim začeljem na rang-listi.
Javnom testu u KC Niš podvrgnuto 170 mladih lekara prijavljenih na javni konkurs. Svaki kandidat javno je, pred komisijom u kojoj su bili profesori s Medicinskog fakulteta i centra, izvlačio listu s pitanjima. Trebalo je odgovoriti na 20 pitanja, što je, ako se tačno odgovori na sva, kandidatima donosilo 40 bodova. Po završetku testiranja, osim profesora iz komisije, radove su pregledali i zvanični predstavnici kandidata, koje su učesnici konkursa sami izabrali i koji su svojim potpisima potvrdili regularnost sprovedene provere znanja.
A celokupna provera znanja – od prozivke kandidata, preko izvlačenja pitanja i izrade testa, do pregleda radova, snimljena je kamerama.
Objavljeni rezultati, činjenica je, opravdali su odluku generalnog direktora KC Niš prof. dr Zorana Radovanovića da se javnim testiranjem znanja sprovede originalan način prijema novih lekara. On je time ispunio i obećanje „da će javnom proverom znanja kandidata skinuti anatemu kako se u Kliničkom centru zapošljavaju samo dece lekara, profesora i drugih radnika i, naravno, da će se sprečiti svaki nepotizam, a korupcija saseći u korenu”.
Devet mladih lekara uskoro će, odmah posle objavljivanja zvaničnih rezultata, zasnovati radni odnos s KC Niš, rekao nam je prof. dr Radovanović. I počeće da rade. Žalbe se ne očekuju!
Među onima koji su pokazali vrhunsko i znanje „bez greške” na testu i koji su imali visok prosek na studijama (prosek devet prvoplasiranih je 9,91) samo dva kandidata imaju „dodirne tačke” sa zdravstvom i KC Niš i fakultetom – jednom od njih otac je zaista profesor na Medicinskom fakultetu i lekar u niškom centru, a drugom je otac lekar, ali u Niškoj Banji. Ostalih sedam te „dodirne tačke” nemaju, oni su uz reda dece „običnih ljudi, radnika i seljaka”, koji su učili i učenjem stekli znanje.
Daleko ispod njih i još tridesetak kandidata, koji su kao i prvih devet tačno odgovorili na sva pitanja iz javnog testa, ostali su „mamini i tatini” sinovi za koje se otvoreno priča da su se „prošetali” kroz studije i da je, zahvaljujući tome što su im roditelji zaposleni na fakultetu ili u Kliničkom centru, bilo dovoljno da se samo pojave, a možda čak ni to, na ispitu i da dobijaju desetke.
Danas, posle objavljenih rezultata testiranja, ovo nisu samo prazne priče i pretpostavke, to je istina – s prosečnom ocenom deset tokom studiranja jedan znatan broj lekara i kandidata na ovom konkursu nije izborio mesto ni u prvih sto na rang-listi. Jer, na testu su osvajali od 15 do 25 bodova. Nekoliko njih je čak i odustalo kada je videlo pitanja i „osvojilo” je po nula bodova!?!
Uzalud su, a i to je potvrđeno, pojedini roditelji kandidata, lekari u centru, profesori na fakultetu ili gradski funkcioneri još pre više od mesec i po dana, odmah posle objavljivanja konkursa, unapred organizovali velike kafanske i hotelske proslave i slavili zaposlenje svoje „genijalne dece” s desetkama u indeksu. Jer za njih je, još tada, to bila „gotova stvar”.
Zato se u Nišu sada govori kako su ta i takva unapred organizovana slavlja bila džabe. Za posao je bilo potrebno znanje koje nije moglo da se stekne „šetnjom” kroz studije. A i testove nisu mogli da rade mame i tate, prijatelji, kumovi ili rođaci.

Dve trećine građana Principa smatra herojem
Agencija „Ninamedia” iz Novog Sada sprovela je istraživanje u okviru kojeg su građani Srbije odgovarali i na pitanja: Da li je Gavrilo Princip bio heroj ili terorista i u kojoj meri se slažete sa izjavom: „Srbiju su skupo koštali meci Gavrila Principa”? Istraživanje je sprovedeno na uzorku od 1 200 ispitanika, građana Srbije bez Kosova i Metohije, iz urbanih i ruralnih sredina. Ponovljenim intervjuom na dvadeset odsto anketiranih lica vršena je kontrola verodostojnosti odgovora. Podaci su prikupljani u periodu od 9. septembra do 13.septembra.
Kod ispitanika koji su znali ko je Gavrilo Princip preovlađuje mišljenje da je on bio heroj – 64.7 odsto ispitanika opredelilo se za ovu opciju. Svega 7.1 odsto ispitanika smatra da je Gavrilo Princip bio terorista, dok se 28.3 odsto izjasnilo da ne zna kako bi okarakterisalo Gavrila Principa. Primećuje se da muškarci u nešto većem procentu karakterišu Gavrila Principa kao teroristu u odnosu na ženske ispitanike, dok žene u većoj meri ne znaju na koji bi način okarakterisale Gavrila Principa. Ne postoje statistički značajne razlike u stavovima po ovom pitanju u odnosu na demografske karakteristike ispitanika - pol, godine starosti, region, tip naselja u kojem ispitanici žive, obrazovni i radni status ispitanika što ukazuje da su po ovom pitanju stavovi ispitanika u velikoj meri ujednačeni i da u korpusu ispitanika u svakoj od ciljnih grupa preovlađuje mišljenje da je Gavrilo Princip bio heroj. 
U kojoj meri se slažete sa sledećom izjavom: „Srbiju su skupo koštali meci Gavrila Principa.”
Mišljenje o posledicama sarajevskog atentata i tome koliko su Srbiju koštali meci Gavrila Principa podeljena su i relativno ujednačena u korpusu ispitanika. Ukupno 36.7 odsto ispitanika je na ovo pitanje odgovorilo da se ne slaže delimično ili u potpunosti, 15 odsto ispitanika dalo je neutralni odgovor, a 30.4 odsto je odgovorilo da se slaže sa tim da su Srbiju meci Gavrila Principa skupo koštali. Da ne zna da da procenu ili nije sigurno u odgovor odgovorilo je 18.9 odsto ispitanika.
 
Statistički značajne razlike između grupa ispitanika javljaju se kod ovog pitanja u nekoliko sociodemografskih kategorija – pol, region i obrazovanje. Kao i u odgovorima na prethodno pitanje ponovo je procenat žena koji smatra da ne zna da proceni koji je odgovor na ovo pitanje viši (21.9 odsto prema 13.6 odsto muškaraca koji daju isti odgovor). Takođe je i broj muškaraca koji se slaže sa ovom izjavom (40.5 odsto neznatno viši od broja žena koje se sa istom slažu (33.3 odsto). Kada je u pitanju regionalna rasprostranjenost, najviše ispitanika iz Centralne Srbije ima tendenciju da ima neutralni stav (23 odsto), dok ispitanici iz Vojvodine u najmanjoj meri iskazuju neutralne stavove na ovu temu (9.5 odsto).
Ukupno 41.2 odsto ispitanika iz Vojvodine, 43.4 odsto iz Beograda i 32 odsto ispitanika iz Centralne Srbije ne slaže se sa navedenom izjavom (na pitanje odgovara sa uopšte se ne slažem ili ne slažem se), dok je najmanji procenat ispitanika iz Beograda koji se izjasnio da se sa navedenom izjavom slaže (24 odsto u odnosu na 33.8 odsto u Vojvodini i 31 odsto u Centralnoj Srbiji). Obrazovanje ispitanika takođe se pokazalo kao značajan faktor- skoro polovina ispitanika sa višim i visokim obrazovanjem nije se složila sa ovom izjavom (47.3 odsto), dok je skoro 30 odsto ispitanika sa osnovnom školom (27.9 odsto) odgovorilo da ne zna da proceni da li su Srbiju meci Gavrila Principa skupo koštali ili ne.

Arapski dolari odlažu bankrot
Spoljni dug Srbije u drugom tromesečju, države i privrede, smanjen je za 650,9 miliona evra i na kraju juna iznosio je 26,1 milijardu evra, objavila je Narodna banka Srbije. Iako je tom smanjenju najviše doprinela država prevremenom otplatom duga Londonskom klubu poverilaca od 485 miliona evra, javni (državni) dug Srbije povećan je u avgustu za 73,2 miliona evra, tako da je iznosio 19,15 milijardi evra, što je 58,3 odsto bruto domaćeg proizvoda, saopštila je Uprava za javni dug.
Tim povodom prvi potpredsednik vlade Aleksandar Vučić izjavljuje da nam predstoje reforme sa „mnogo znoja, suza i problema”.
Ono što se više nikako ne može odlagati je fiskalna konsolidacija, odnosno promena dosadašnjeg načina prikupljanja para u državnu kasu i njihovog trošenja.
– Koliko kod bili bolni rezovi koje zahteva fiskalna konsolidacija ona je osnovna pretpostavka uspešnosti svih reformi koje vode oživljavanju naše ekonomije i budućem privrednom rastu – izričit je Stojan Stamenković, jedan od autora „Makroekonomskih analiza i trendova” Ekonomskog instituta.
Iako rekonstruisana vlada najavljuje ozbiljne reforme ekonomije, Stamenković smatra da je sada Srbiji potreban i novi aranžman sa Međunarodnim monetarnim fondom za refinansiranje dospelih otplata deviznog dela državnog duga. Zato što je „odlaganje otplate dospelih kredita, ili otplata nekih skupih kredita, uslov uspešnog razvoja u narednim godinama”. Drugim rečima, moramo se naučiti da trošimo manje nego što stvaramo, jer ćemo zapasti u opasno dužničko kolo koje nas vodi u grčki scenario u kome nema razvoja.
Bez aranžmana sa MMF-om za refinansiranje spoljnog duga Srbija bi lako mogla da sklizne u bankrot, smatra saradnik Ekonomskog instituta Boško Živković.  
– Ali, ako refinansiranje dospelog duga 2017. godine bude po većim kamatama nego danas, to bi značilo novo opterećenje budžeta, dalji rast deficita i smanjenje sposobnosti da se dug vraća – ukazuje Živković.
I Milojko Arsić, profesor beogradskog Ekonomskog fakulteta, smatra da je prioritetni zadatak ekonomskih vlasti da u 2014. značajno smanje manjak u državnoj kasi i da obezbede pare za njegovo finansiranje. Ali, to neće biti lako.
– U kratkom roku nije moguće tržišno refinansiranje skupih kredita jeftinim, a povoljni bilateralni međudržavni aranžmani nisu mnogo verovatni. Ali ako se takva šansa pojavi, treba je iskoristiti, kao što je to rađeno tokom ove godine – smatra Arsić.
Prvi potpredsednik vlade ipak smatra da je to moguće. Za pokrivanje redovnih obaveza i prevremeno vraćanje „teških kredita”, Vučić je najavio mogućnost da od Ujedinjenih Arapskih Emirata Srbija dobije veoma povoljan zajam između dve i tri milijarde dolara. On računa da bi rok otplate mogao da bude 20 do 30 godina. Prema njegovim rečima, ova pozajmica našoj zemlji treba da omogući da prebrodi težak period, da stvori uslove za uspešno sprovođenje reformi, bolji poslovni ambijent i veće zapošljavanje ljudi.
Prema poslednjem raportu Ministarstva finansija, za otplatu duga do kraja ove godine država treba da izdvoji 1,83 milijarde evra. Ali, po proceni Fiskalnog saveta, otplata glavnice u 2014. godini „teška je” 3,5 milijardi evra, a za kamate moraće da se izdvoji još 1,2 milijarde evra. Autori MAT-a ukazuju da troškovi otplate kredita dostižu vrhunac u 2017. i 2019. godini.
Milojko Arsić smatra da bi za sprečavanje bankrota i država morala nešto da učini.
– Najvažnije je da se usvoji budžet za narednu godinu u kome će se fiskalni deficit smanjiti sa ovogodišnjih 5,5 odsto BDP na oko tri do 3,5 odsto, kao i da se usvoje srednjoročne mere koje će obezbediti da se budžetski deficit eliminiše u naredne tri ili četiri godine – ubeđen je on. – Neophodno je i da se uvedu čvrsta ograničenja kojima bi se sprečio rast javnog duga zbog odobravanja državnih garancija ili preuzimanja obaveza zbog mogućih problema u bankarskom sektoru.
U suprotnom, pogoršanje stanja u državnim finansijama ugrozilo bi od početka godine skroman oporavak privrede Srbije.

Na prelazu Gradina, na izlazu iz Srbije, čeka se četiri sata
Prema informacijama uprave granične policije u 17.15 časova, putnička vozila čekaju četiri sata na graničnom prelazu Gradina, na izlazu iz Srbije a na Preševu, na izlazu iz zemlje, putnička vozila i autobusi š zadržavaju 35 minuta, navode iz Auto-moto saveza Srbije (AMSS).
Teretna vozila najduže čekaju na Batrovcima, na izlazu iz Srbije i to dva sata dok se na prelazu Horgoš i Šid, na izlazu iz Srbije, zadržavaju 90 minuta.
Na ostalim graničnim prelazima nema dužih zadržavanja za sve kategorije vozila, prenose iz AMSS-a.

Tesla i Karađorđevići
Dr Oliver Subotić*
Dok sam iščitavao primarne izvore za potrebe pisanja knjige „Tesla: Duhovni lik”, imao sam prilike da se lično uverim u ono što su gotovo svi Teslini biografi u manjoj ili većoj meri uočili u njegovoj ličnosti, a to su izrazite „oscilacije” (neretko i protivrečnosti) u raznim temama. Ipak, primetio sam da postoji nekoliko tema u kojima, slikovito rečeno, ne postoje „sinusoide” i izražene „amplitude”, već isključivo „linearna funkcija”. Jedna od tih retkih tema gde Tesla pokazuje jasnu konstantu u stavovima je odnos prema srpstvu, Kraljevini Jugoslaviji i Kraljevskom domu Karađorđevića.
Nikola Tesla je tokom američkog perioda svog života postao izrazit kosmopolita, ostavši istovremeno srpski patriota. Tokom američkog perioda se formirao i kao ubeđeni srpsko-jugoslovenski monarhista, te je poput većine srpskih intelektualaca tog vremena vatreno podržavao koncept Kraljevine Jugoslavije i bio veliki poštovalac kraljevske loze Karađorđević. To poštovanje se već može uočiti u dostupnim dokumentima iz perioda Prvog svetskog rata, kada on izražava divljenje podvizima srpske vojske predvođene svojim nezaboravnim voždom, kraljem Petrom Prvim Oslobodiocem. Tako, povodom inicijative jeromonaha Nikolaja Velimirovića iz 1915. godine, da zajedno sa Mihajlom Pupinom i Pajom Radosavljevićem potpiše „Vidovdanski proglas” i pozove Srbe u SAD da pomognu svojim sunarodnicima na Balkanu, Tesla iznosi stav da bi taj apel američki Srbi najpre poslušali ako bi ga potpisala dva srpska kralja: Petar Karađorđević i Nikola Petrović.
Ličnost u kraljevskoj lozi Karađorđević, koju je Tesla posebno izdvajao, bio je kralj Aleksandar, koji ga je odlikovao Ordenom Jugoslovenske krune prvog stepena 1931. godine. Kralja Aleksandra je doživljavao kao vladara koji je uspeo da napravi snažnu državu (Kraljevinu Jugoslaviju) i ujedini tri balkanska naroda (Srbe, Hrvate i Slovence). U svom posmrtnom slovu Kralju Mučeniku, objavljenom 1934. godine u „Njujork tajmsu”, Tesla ovako zbori: „Poput Vašingtona, bio je sposoban i neustrašiv general koji je oslobodio svoju zemlju od ugnjetavanja; poput Linkolna bio je mudar i patriotski vođa koji je pretrpeo mučeništvo.” Tesla je, pritom, verovao da će mučenička krv kralja Aleksandra definitivno ujediniti narode Kraljevine Jugoslavije (što se, kao što je dobro poznato, nije desilo). Sa druge strane, strahovao je za jedinstvo mlade države, zbog čega je javno podsetio sve Hrvate i Slovence na činjenicu da je njihova sloboda kupljena cenom srpske krvi u Prvom svetskom ratu. Kralj Aleksandar je za Teslu bio i ostao ličnost koja zaslužuje da bude na „pijedestalu srpskih velikana” – pišući pozdravno pismo Srbima u Geriju (Indijana, SAD) uoči Drugog svetskog rata, on za kralja Aleksandra koristi epitete „Veliki” i „Mučenik”.
Kada je reč o kralju Petru Drugom Karađorđeviću, Tesla i prema njemu pokazuje odnos dubokog poštovanja i izrazite odanosti, približan onome koji je ukazivao kralju Aleksandru. U jednom pismu iz 1938. godine upućenom inženjeru Slavku Bokšanu, Tesla kralja Petra Drugog naziva „mladim orlićem iz gnezda velikog orla”, a Srbe u SAD javno poziva da budu odani mladom monarhu, koga naziva „zenicom u oku naroda”. On kralja Petra Drugog veliča u nekoliko javnih objava u SAD želeći mu mnoga leta. Na koncu, poslednji Teslin izlazak u javnost – tačno pola godine pred smrt – bio je osmog jula 1942. godine u hotelu „Njujorker”. On tada, već prilično ugroženog zdravlja, izlazi u pratnji svog sestrića, diplomate Save Kosanovića, da pozdravi kralja Petra Drugog. Mladi kralj je u to vreme bio u poseti SAD, sa ciljem da od predsednika Ruzvelta izmoli vojnu pomoć za generala Dragoljuba Mihailovića (koga je Tesla, po rečima čuvenog američkog istraživača Lelanda Andersona, smatrao za „simbol drevne srpske borbe za krst časni i slobodu zlatnu”). „Hrvatski glas” izveštava o susretu mladog monarha i Tesle, navodeći kako je genijalni pronalazač rekao da mu je kralj svojom posetom učinio najveću čast i da će mu to biti „najmilija uspomena”. Svoj uvodni govor kralju Petru Drugom Tesla je završio rečima: „Veličanstvo, Bog Vas blagoslovio!”. Prema Kraljevim memoarima, obojica su tokom rastanka plakala, a Tesla ga je otpratio podsećanjem na zaveštanje kralja Aleksandra: da čuva jedinstvo naroda Kraljevine.
Važno je ovom prilikom istaći da je Tesli bila apsolutna strana bilo kakva ideja Jugoslavije bez srpske krune na njenom čelu – ostao je odan kralju Petru Drugom Karađorđeviću i pored stalnih ubeđivanja okoline da pređe na stranu Tita i njegovih komunista, koji su se od samog početka rata spremali za revolucionarni prevrat i nasilno preuzimanje vlasti. O čvrstom Teslinom stavu prilično argumentovano piše Margaret Čejni, pozivajući se na hrvatskog profesora Bogdana Radicu, diplomatu Kraljevine Jugoslavije u SAD, koji je tokom rata prešao na Titovu stranu. Iz njene studije saznajemo da je Sava Kosanović bezuspešno pokušavao da privoli svog genijalnog ujaka da se od kralja okrene ka Titu. O svemu navedenom u svojim memoarima svedoči i Konstantin Fotić, ambasador Kraljevine Jugoslavije u SAD, koji navodi da je svaki pokušaj da se od Nikole Tesle izvuče bilo kakva poruka protiv Kralja Petra Drugog bila bezuspešna. Teslina odanost srpskoj kruni bila je do kraja života održana besprekorno.
Da li bi Tesla, da je danas među nama, od „linearne funkcije” skrenuo kao „sinusoidi” u navedenim temama? To je već domen pretpostavki. A ono što možemo pretpostaviti jeste da bi zbog gorkog iskustva Jasenovca, Jadovna i, na kraju, „Oluje” imao krajnje rezervisan stav prema nekoj novoj jugoslovenskoj ideji. Možemo slobodno pretpostaviti i to da bi se i danas zalagao za što bolje odnose Srba sa Hrvatima i Slovencima, koje je smatrao bratskim narodima. A ako ćemo suditi po ogromnom poštovanju koje je decenijama ukazivao Karađorđevićima – kao i ništa manjem poštovanju koje oni do dan danas ukazuju njemu – verovatno bi u naše vreme bio i počasni član Krunskog saveta.
*Osnivač Zadužbine „Petar Mandić”, dobročine ustanove koja neguje uspomenu na Tesline pretke

Rustem Mustafa svedoči na suđenju Tačiju
Suđenje Hašimu Tačiju i njegovim saučesnicima optuženima za ratne zločine na KiM nastavlja se sutra, a kako saznaju mediji u Prištini, sudsko veće saslušaće Rustema Mustafu, bivšeg komandanta oslobodilačke vojske Kosova (OVK) u Operativnoj zoni Lap, inače poznatog kriminalca i osuđivanog ratnog zločinca. Mustafa je jedan od retkih pripadnika OVK i jedini komandant te terorističke jedinice koji su u Prištini osuđeni za ratne zločine na KiM. On je potvrdio da je dobio poziv od Specijalizovanog tužilaštva u Hagu da se iduće sedmice pojavi kao svedok.
Mustafa će, kako se očekuje, svedočiti o funkcionisanju OVK, a u izjavama za medije kazao je da namerava da „brani istinu o ratu OVK”.
Rustem Mustafa poznat je kao komandant Remi, a tokom rata 1998–1999. bio je komandant regionalne zone Lap i član takozvane lapske grupe OVK. Posle rata, postao je poslanik i potpredsednik Demokratske partije Kosova. Uhapšen je u avgustu 2002. i izveden pred Okružni sud u Prištini u kojem su sudile međunarodne sudije Unmika. Osuđen je prvostepeno na 17 godina zatvora jer je utvrđeno da je sa još trojicom pripadnika OVK ubio petoro nelojalnih kosovskih Albanaca. Vrhovni sud Kosova preinačio je presudu 2005. i naložio novo suđenje pa je 2013. osuđen na četiri godine zatvora.
Bio je optužen da je zajedno sa drugim pripadnicima OVK držao zarobljenike u nehumanim uslovima, uskraćujući im adekvatnu zdravstvenu negu, hranu i vodu. Zatočenici su podvrgavani stalnom premlaćivanju, mučenju i pretnjama smrću od avgusta 1998. do juna 1999. godine.
Sumnja se da je tokom rata na KiM učestvovao u teškim zločinima nad Srbima kao i da je u zoni Lap osnivao logore u kojima su civili saslušavani, zlostavljani i ubijani. Grupe pod kontrolom Mustafe, prema podacima dostupnim medijima, posle rata proterivale su preostale Srbe i preprodavale napuštene stanove i drugu imovinu. Mustafa je pored terorističke grupe BIA formirao i „Skiftere” i „Crvenu ruku”, čiji su pripadnici progonili, kidnapovali i ubijali Srbe na području Prištine i Podujeva.
Prema podacima srpskih bezbednosnih službi, Mustafa je još od osamdesetih godina prošlog veka privođen zbog trgovine narkoticima, krijumčarenja oružja, ucena, napada na policiju i drugih teških krivičnih dela. Američke obaveštajne službe smatraju ga jednom od osoba od kojih preti opasnost po mir na Balkanu.
Prema obaveštajnim podacima, Mustafa u svojim kriminalnim aktivnostima, pre svega u trgovini drogom, sarađuje sa Ramušom Haradinajem, dok je do 2015, kada je pravosnažno osuđen, bio poslanik i potpredsednik stranke Hašima Tačija.
Rustem Mustafa jedan je od prvih pripadnika OVK koje je još krajem 2018. u predistražnom postupku saslušalo tužilaštvo u Hagu, pa se tada nagađalo da će on biti i jedan od prvih čije će se ime naći na nekoj od optužnica. Iako je Mustafa zbog svoje pozicije u komandi OVK pominjan odmah uz Tačija, Kadrija Veselija, Adema Čekua, Fatmira Limaja i ostalih, haški tužilac će ga saslušati kao svedoka, a ne kao okrivljenog.

Kaciga glavu čuva
Biciklisti su često prinuđeni da se kreću kolovozom gde ih vozači motornih vozila tretiraju kao „ometače”, a ne kao sastavni deo saobraćajnog sistema
Na teritoriji Srbije od početka godine poginule su 23 bicikliste, a povređeno je više od 400. MUP Srbije skrenuo je pažnju da su oni najugroženija kategorija učesnika u saobraćaju.
„Apelujemo na vozače putničkih i teretnih vozila i autobusa da posebnu pažnju usmere na bicikliste, kako bi sačuvali njihovu bezbednost. Sa druge strane, apelujemo i na bicikliste da upotrebnom svetala i reflektujućih elemenata učine sebe vidljivijim, a samim tim i bezbednijim u saobraćaju”, saopšteno je iz MUP-a i objavljen apel i na društvenim mrežama.
Ključni problem, kada je reč o bezbednosti biciklista u saobraćaju, jeste njihova ranjivost, jer i pri relativno malim brzinama često zadobijaju teške povrede, uglavnom zbog toga što im je jedina zaštita njihova odeća, ukazali su stručnjaci Agencije za bezbednost saobraćaja (ABS).
Važnu ulogu ima i brzina vozila koja učestvuju u sudaru sa biciklistima, naročito kada je reč o težim posledicama. Biciklisti su često slabo uočljivi za druge učesnike u saobraćaju, pre svega jer su dimenzije vozila manje u poređenju sa automobilima, autobusima ili teretnim vozilima.
To je poseban problem u noćnim uslovima vidljivosti, pogotovo u slučajevima kada bicikl nije opremljen odgovarajućim svetlima, a to su belo na prednjoj i crveno svetlo na zadnjoj strani bicikla, kao i ako vozač i putnik na biciklu ne nose svetlu odeću.
Stručnjaci naglašavaju i činjenicu da biciklisti različite starosne dobi i pola imaju različite psihofizičke sposobnosti. Deca uglavnom nemaju dovoljno iskustva i znanja, a stariji imaju smanjenu moć zapažanja, smanjene fizičke sposobnosti i pokretljivost.
Bezbednost dvotočkaša u velikoj meri zavisi i od saobraćajnog okruženja, koje je najčešće dizajnirano i prilagođeno za kretanje motornih vozila i nije predviđeno za bicikliste.
„Oni su često prinuđeni da se kreću kolovozom gde ih vozači motornih vozila tretiraju kao ’ometače’ saobraćaja, a ne kao sastavni deo saobraćajnog sistema, pri čemu često i sami ne poštuju pravila – ne postupaju u skladu sa signalizacijom, zabranom korišćenja mobilnih telefona, audio i video uređaja, upotrebom svetala na biciklu. Saobraćajne nesreće sa učešćem biciklista, zbog njihove velike ranjivosti, češće za posledicu imaju poginule osobe, nego što je to slučaj kod udesa sa učešćem samo motornih vozila sa zatvorenom karoserijom”, navodi se u rezultatima istraživanja ABS-a.
Kada se uporedo posmatraju podaci o nastradalim biciklistima i nastradalim vozačima i putnicima u automobilima, dolazi se do podataka da biciklisti kada učestvuju u saobraćajnoj nesreći imaju skoro šest puta veći rizik da smrtno stradaju nego što je to slučaj sa putnicima i vozačima u automobilima.
U proseku, godišnje u udesima u Srbiji pogine oko 50 i bude povređeno oko 1.486 biciklista. Svaka jedanaesta poginula i svaka četrnaesta povređena osoba u saobraćajnim nesrećama je – biciklista. Oni čine oko devet odsto od ukupnog broja poginulih i oko sedam procenata od svih povređenih osoba u udesima, pokazuju podaci ABS-a.
Saobraćajne nesreće sa učešćem biciklista se najčešće događaju u leto i jesen, odnosno u periodu godine od jula do oktobra, a najviše u avgustu.
Stručnjaci savetuju biciklistima da imaju zakopčanu zaštitnu kacigu, koja će im spasiti život u slučaju pada sa bicikla i sprečiti povrede glave.
„Koristite štitnike za kolena i laktove kako biste ublažili udarce od pada. Nosite odgovarajuće cipele i proverite da li su pertle pravilno vezane. Obucite adekvatnu odeću – pantalone sa užim nogavicama, majice i jakne koje su uz telo, kako ne bi došlo do zakačinjanja delova garderobe o pedale i druge delove bicikla”, savetuju iz ABS-a.
Bicikl treba da bude ispravan, ručice na upravljaču čvrste i pravilno podešene, a sedište na odgovarajućoj visini – tako da stopala obe noge budu u stanju da dodirnu zemlju. Kočnice moraju da budu ispravne, a pneumatici na točkovima napumpani pod odgovarajućim pritiskom.
Belo svetlo na prednjoj i crveno na zadnjoj strani bicikla moraju biti ispravni i postavljeni na odgovarajuće položaje. Zvonce ili sirena takođe moraju biti ispravni.
„Kada prelazite preko kolovoza, trudite se da se ponašate kao da ste pešak. Pogledajte pažljivo levo, desno, levo. Kada procenite da je bezbedno započnite prelazak, gurajući bicikl pored sebe. Koristite ručne signale da upozorite druge učesnike u saobraćaju ili im date obaveštenje o skretanju i promeni položaja na kolovozu”, savetuju stručnjaci.
U noćnim uslovima i kada je smanjena vidljivost, osim što bicikl mora da bude osvetljen, biciklista treba da ima svetlu i odeću sa retroreflektujućim materijalima. Ako voze bicikl kolovozom, treba da se kreću u širini od najviše jedan metar od desne ivice kolovoza, ali ne uz sam ivičnjak.

Svi bi u menadžere, niko neće u prosvetu
Poražavajuće mali broj studenata koji nameravaju da postanu prosvetni radnici ponavlja se iz godine u godinu. Avetinjski pusti ostaju smerovi fakulteta koji obrazuju nastavnike. Stručnih profesora za fundamentalne opšteobrazovne predmete u preduniverzitetskom školstvu već nema dovoljno, i neće ih ni biti dok na pragu fakulteta ima najmanje budućih brucoša koji žude da steknu visoko obrazovanje da bi se vratili u učionice kako bi neke nove đake opismenili.
Zvuči optimistično kad se kaže da je na Matematičkom fakultetu u Beogradu na smeru nastavnik matematike ove godine konkurisalo duplo više studenata nego lane. Ali u brojkama, realnost izgleda ovako: prošle godine je u ovo doba bilo svega osam kandidata, sada ih je 16, a planirano je 70 brucoša.
Na svim srbističkim katedrama na republičkom nivou očekuje se da će biti popunjeno oko 40 odsto ponuđenih mesta za buduće studente.
– U Novom Sadu, Nišu, Kragujevcu, Beogradu, Kosovskoj Mitrovici, kada se sve sabere, planirano je 441 mesto na budžetu, a ima 186 kandidata. Samo u Beogradu za grupu za srpski jezik i književnost bilo je prijavljeno 34 kandidata na 100 mesta, a za srpsku književnost i jezik 63 na predviđenih 150 mesta. Slično je bilo i prošle godine. Slikovito, ako bismo gledali po poslovičnoj slici čaše vode koja je do pola puna ili prazna, zavisi da li ste optimista ili pesimista, ta čaša je svakako – šuplja – dočarava za „Politiku” prof. dr Slavko Petaković, šef katedre za srpsku književnost s južnoslovenskim književnostima na Filološkom fakultetu Univerziteta u Beogradu.
Jagme za indeks nema ni na Opštoj fizici, smeru Fizičkog fakulteta koji u glavnom gradu upisuju budući nastavnici ovog predmeta. Tu je prijavljen samo – jedan kandidat. Pad broja zainteresovanih se beleži već osam godina, ali do sada nije bila ovako alarmantna situacija. Kako je izjavio dekan, prof. dr Ivan Belča, ovaj brucoš će imati sve predmete, ništa neće biti izbačeno, a sledeći potez je na državi jer ne sme da se dozvoli da se ugasi Opšta fizika, pošto bi u tom slučaju buduće generacije ostale bez nastavnika.
Oskudicu interesovanja za prosvetni poziv potvrđuju i preliminarne rang-liste za upis na Prirodno-matematičkom fakultetu u Novom Sadu. Studije za profesora hemije tu će upisati samo jedan kandidat, a planirano je 20 brucoša. Za buduće nastavnike fizike bilo je ukupno tri kandidata, jedan je pao prijemni, jedan „upao” na samofinansiranje i jedan zavredeo indeks na budžetu, mada je ukupno studenata na ovom smeru moglo biti 25. Za ostala nastavnička zvanja na novosadskom PMF-u zainteresovanost je za mrvicu bolja. Na smeru za profesore matematike ima osam kandidata za 51 budžetsko mesto, dok je za profesore geografije 11 rangiranih, a 40 raspoloživih mesta.
– Mi smo sada u prvom planu kao nacionalna disciplina, a kada smo pokušali da srpski jezik i književnost dobije natpredmetni status, da se uvede na sve fakultete, ta inicijativa ostavljena je da istrune u lavirintima birokratije. Dobili smo deklarativnu podršku i van toga se ništa nije učinilo – ukazuje Petaković.
Njegove reči „prosveta je trenutno na mrtvom vezu, ostavljena je da odumre” i više puta isticane stipendije za studente koji se obrazuju za nedostajuća zanimanja u školama teško da će biti od pomoći. Za ovu godinu dodeljeno ih je samo pet, a novi konkurs uskoro treba da bude raspisan.
– Ne verujem da će to dati velikog efekta, budući da je student potpuno svestan da kad se završi studiranje on ulazi u prosvetu gde su plate takve kakve jesu i, što je veći problem, gde položaj prosvetnog radnika nije dobar – konstatuje ovaj profesor.
Nastavnici tvrde da su nemoćni. Ugled im je srozan. Plate su im ispod republičkog proseka. Učenici to vide i neće da postanu nastavnici. Nastavi li se tako, ne bi čudilo da u dogledno vreme u mnogim školama table budu najpametnije, nastavnici uglavnom nedovoljno stručni, a đaci posledično funkcionalno nepismeni. Hoće li s takvim predznanjem upisivati fakultete?
Da ironija bude veća, najodgovorniji donosioci odluka istrajno tvrde da je obrazovanje prioritet, a unapređivanje kvaliteta obrazovanja strateški cilj. U prvom planu je digitalizacija, a vraćanje dostojanstva prosvetnom esnafu ostaje na marginama. Šta uraditi da se pomak nabolje vidi ubrzo, da se ne čeka deset godina?
– Prvi korak mogu biti stipendije, ali to nije rešenje. Drugi je povećanje plata. Treći, rešavanje statusa prosvetnog radnika, zaštita od pritisaka i sprečavanje nasilja kojima je izložen, kao i prevencija nasilja u bilo kom obliku u školama. To se mora sistemski rešiti vrlo rigidnim kažnjavanjem. Nastavnik mora imati ugled u društvu, a primer i uzor za to treba da budu oni koji istupaju u javnom prostoru. Kada okruženje bude podsticajno tako da đaci u velikom broju upisuju nastavničke smerove i konkurencija će biti veća i najbolji će ulaziti u učionice. Svi ovi koraci su povezani, ne može da se ispuni samo jedan – smatra Petaković.
Medijski prostor, portali naročito, obiluju svakojakim jezičkim pogreškama, lektori su desetkovani, zvanična saopštenja državnog vrha, pa i Ministarstva prosvete, neretko su ugledni primeri grešaka, počevši od pravopisnih. Ako bi, recimo, bar državne institucije koje već imaju službe za odnose s javnošću obavezno morale da uposle profesore srpskog jezika kao lektore, da li bi i to doprinelo pravilnijoj upotrebi srpskog jezika, podsticajnom okruženju i većem interesovanju za studije srpskog jezika?
– To bi bio kulturni uticaj iznutra koji je najbitniji i koji bi menjao ovo društvo. Kad učenik vidi da uopšte nije važno kako govorite, kako pišete, on prihvata taj model. Kada bi u institucije koje se obraćaju javnosti ušli profesori srpskog jezika i književnosti to bi oblikovalo javni izraz, onda bi i đaci i svi građani imali orijentir šta je poželjno, društveno prihvatljivo i važno. Deca nemaju signal iz okruženja koji im kaže da je bitan način izražavanja, poznavanje svog jezika. Ne čitaju kao pre, a uticaj elektronskih medija je ogroman. Navikli su na kratke poruke koje su ekspresivno svedene. Bogatim jezikom možete da izrazite svoju psihološku slojevitost, tanane emocije, nijanse u raspoloženjima, bogatstvo svoga bića. Što vam je jezik siromašniji, teže možete da komunicirate s drugima. Pitanje je da li siromašenje jezika korespondira s osiromašenjem potrebe da se razgovara s drugim čovekom, jer se komunicira kratkim porukama, emotikonima, sažetim mejlovima, frazama, rečeničnim sklopovima koji su klišei. Nisam siguran da problem u komunikaciji dece nije povezan sa siromaštvom jezika, a ono sa iščezavanjem potrebe da se zaista komunicira s drugom osobom – zaključuje šef katedre za srpsku književnost.

Rubljov izborio četvrtfinale Vimbldona, protivnik Đoković ako pobedi Hurkača
Ruski teniser Andrej Rubljov plasirao se u četvrtfinale Vimbldona, pošto je danas u osmini finala savladao Aleksandra Bublika iz Kazahstana rezultatom 7:5, 6:3, 6:7 (6:8), 6:7 (5:7), 6:4.
Meč je trajao tri sata i 20 minuta. Ovo je bio šesti međusobni duel ruskog i kazahstanskog tenisera, a četvrti trijumf Rubljova.
Rubljov će u četvrtfinalu igrati sa pobednikom meča između Srbina Novaka Đokovića i Poljaka Huberta Hurkača, koji je na programu kasnije večeras.
Plasman u četvrtfinale Vimbldona izborio je još jedan ruski teniser Roman Safiulin, koji je pobedio Kanađanina Denisa Šapovalova 3:6, 6:3, 6:1, 6:3. On će u četvrtfinalu igrati sa pobednikom meča između Italijana Janika Sinera i Danijela Elahija Galana iz Kolumbije.

Plata 400 evra, a dažbine 520
Može li država da pojeftini rad? Da smanji državna opterećenja na zarade, rastereti poslodavce i omogući im da sve one koji kod njih sada rade na crno prevedu u legalne tokove, tako što će ih prijaviti da rade, uplaćivati im poreze i doprinose za penzijsko i invalidsko i zdravstveno osiguranje i ujedno tako puniti kasu i budžet. Što bi rekli – da vuk bude sit, a ovce na broju.
Da li bi rad bio jeftiniji ukoliko bi se nedavno uvećani doprinosi za penzijsko i invalidsko osiguranje ponovo smanjili (bili su 22, a sada su 24 odsto), a da se pri tom ne napravi neravnoteža u budžetu i nastavi s redovnim isplatama penzija. Kako, drugačije rečeno, da rešimo problem s kojim se godinama suočavamo – da su nam plate u proseku male (oko 400 evra), a da nam je rad – skup. Po oceni poslodavaca i – preskup.
Dragoljub Rajić predsednik Unije poslodavaca Srbije, kaže, da je to moguće uraditi kroz solidarni porez u javnom sektoru gde su plate dvostruko veće nego prosečna penzija, pa onaj kome to ne odgovara neka napusti javni sektor koji je ionako prekobrojan.
Nema, kaže on, objektivnog razloga da nameti na zarade u Srbiji budu veći nego u pretežnom broju evropskih zemalja, gde ne prelaze 42 odsto. Istovremeno poslodavac u Srbiji na svakih 100 dinara plate svom radniku državi daje još 64,5 odsto.
Šta je uračunato u ovih 64,5 dinara? Rajić kaže da 24 odsto ide za penzijsko i invalidsko osiguranje, 12,3 procenta na zdravstveno osiguranje, tri odsto na osiguranje u slučaju gubitka posla i 10 odsto iznosi porez na zarade, koji je među najnižim u Evropi.
Iako pri prostom sabiranju ispada da su davanja poslodavca prema državi oko 49 odsto, to je tako samo na papiru, kaže Rajić, pa se stvara lažna slika kako država Srbija ne opterećuje mnogo zarade. U stvari nije tako, kategoričan je on.
U zaradu ulaze bruto jedan i bruto dva obračun koji u zbiru daju da su plate u Srbiji zaista opterećene sa 64,5 odsto na svakih 100 dinara. Doprinosi, koji su ukalkulisani u ovih 64,5 dinara, dele se između poslodavaca i zaposlenog. Računica je više nego komplikovana, što je velika manjkavost onih koji su pravili ovakva sistem obračuna, kaže Rajić i naglašava da u Americi gotovo svako sam može da izračuna svoju bruto platu, jer je postupak obračuna lak.
U Srbiji firma mora da ima stručnjaka za finansije da bi obračunao zarade zaposlenih, kritičan je Rajić.
Ne sme se, dodaje, gubiti iz vida ni činjenica da se osnovica na zarade povećava shodno visini plate. Osnovica ne može biti ista za onog ko prima 30.000 i 100.000 dinara. Onaj čija je plata veća od 100.000 dinara ima još veća opterećenja na zaradu i ona iznose oko 66 odsto, kaže on. Iznos neoporezivog dela zarade je oko 11.000 dinara.
Kako bi podigli nivo industrijske proizvodnje, pogotovo u granama koje su najviše pogođene krizom, kao što je slučaj s tekstilnom industrijom, BiH i Slovenija su, primera radi, smanjili opterećenja na zarade poslodavcima za oko 30 odsto. To je odavno trebalo uraditi i u Srbiji.
Rajić tvrdi da cena rada u doradnim, takozvanim lon poslovima čini 85 odsto ukupne cene proizvoda. Kada bi se ti izdaci smanjili za 25 do 30 odsto u tekstilnim fabrikama bi se zaposlilo između 10.000 i 15.000 novih radnika, jer bi domaća tekstilna industrija bila mnogo konkurentniji na tržištu. Ovako srpski tekstil od četiri ponuđena posla dobije jedan, jer je rad skup.
Rajić kaže da je teško reći gde bi u ovoj strukturi zarada moglo da se nešto „uštine”, a da se ne napravi rupa u budžetu koji je ionako deficitaran preko svake mere, osim da se linearno smanje doprinosi i za zdravstvo i za PIO.

Dve devojke poginule u Kragujevcu
Kragujevac – Dve devojke su poginule, a dve teško povređene u saobraćajnoj nesreći koja se dogodila juče ujutru, oko 3.30, u Ulici kneza Mihaila. Na licu mesta poginula je devetnaestogodišnja Dragana P., a četiri godine starija Marijana V. preminula je u Kliničkom centru, pola sata posle nesreće. Teško povređene, dvadesetogodišnja Jovana P. i dve godine starija Nevena U. zadržane su u bolnici i teško su povređene. Lakše povrede je zadobila dvadesetogodišnja Tatjana P.
Drugarice su bile u istom automobilu i, kako saznajemo, vraćale su se s proslave rođendana jedne od preminulih.
Prema navodima kragujevačke policije, do nesreće je došlo posle kontakta s drugim automobilom, kojim je upravljao tridesetogodišnji Ivica K. Oba vozila su se kretala u istom smeru, od centra grada ka prigradskom naselju Stanovo, kada je Ivica K. naglo skrenuo u susednu, levu kolovoznu traku. Posle sudara, Marijana V. je izgubila kontrolu nad automobilom koji je, prvo, udario u betonski branik na razdelnom ostrvu, a potom i u metalni stub ulične rasvete.
Uviđaj je izvršio istražni sudija Osnovnog suda u Kragujevcu. Vozač Ivica K. je uhapšen, određena mu je mera policijskog zadržavanja u trajanju od 48 sati, posle čega će biti sproveden na saslušanje. Tereti se da je izvršio teško krivično delo protiv bezbednosti javnog saobraćaja.
Prema rečima dr Drakčeta Radovanovića, direktora Urgentnog centra u Kragujevcu, jedna od dve teško povređene devojke ima višestruke povrede oba donja ekstremitete i karlice. Operisana je i priključena na aparate. Druga teško povređene devojka je u stabilnom stanju.

Ubistvo 47 Srba u Gnjilanu: ratni ili „običan” zločin
Da li će ubistva 47 civila u Gnjilanu, silovanja i zlostavljanja u tamošnjem internatu, u istoriji ostati zabeleženi kao naređeni ratni zločin ili kao pojedinačan slučaj ubistva, zavisiće od odluke Apelacionog suda u Beogradu, koji u ponedeljak otvara pretres u tom predmetu. 
Naime, u drugostepenom postupku pravna koplja lome se oko toga da li su radnje koje su optuženi počinili posle 20. juna 1999. godine mogle ili ne da se kvalifikuju kao ratni zločin, zbog toga što su oružane snage SRJ toga datuma napustile teritoriju AP KiM. Tužilaštvo za ratne zločine pokrenulo je inicijativu pred Vrhovnim kasacionim sudom da se ovo sporno pravno pitanje reši, tvrdeći da se oružani sukob nastavio i posle 20. juna 1999. godine. Krivično odeljenje Vrhovnog kasacionog suda, u maju ove godine donelo je pravni zaključak koji glasi: „Nemeđunarodni oružani sukob između oružanih snaga SRJ i organizovane naoružane grupe kosovskih Albanaca takozvane OVK, vođen od februara 1998. godine, okončan je tek razoružanjem pripadnika OVK krajem 1999.godine.”
Stav tužilaštva je da je OVK, sa kojom nije sklopljen nikakav mirovni sporazum, nastavila sa napadima na civilno stanovništvo pre svega srpske nacionalnosti na teritoriji Kosova sve do kraja 1999. godine, dok OVK nije rasformirana. To potvrđuju izveštaji Službe za otkrivanje ratnih zločina MUP-a Srbije prema kojima je na području KiM od 1. januara 1998. do 20. juna 1999. godine ubijeno 465 civila, a posle tog datuma daleko više, jer je tada smrtno stradalo 600 civila, čiji su posmrtni ostaci identifikovani i 401 osoba čiji ostaci do danas nisu nađeni.
Pitanje oružanog sukoba ključna je stvar za kvalifikaciju radnji okrivljenih. U prvoj prvostepenoj presudi, pripadnicima gnjilanske grupe izrečene su kazne od ukupno 101 godine zatvora za ratne zločine. U optužnici su opisani slučajevi da su žrtve rastrgnute vezivanjem za automobile, da su im optuženi ukucavali upaljače u glavu i da je dve žene sedam dana silovalo 100 ljudi. Apelacioni sud tu presudu je ukinuo tražeći, pored ostalog, da se utvrdi da li se zločin dogodio u vreme oružanog sukoba ili ne. Prvostepeni sud tada zauzima stav da se događaji nisu odigrali za vreme oružanog sukoba i grupu oslobađa za 47 ubistva, i osuđuje ih samo za silovanja, za koja je utvrđeno da su se dogodila od 17. do 23. juna. Drugostepeni sud u ponedeljak otvara novi pretres, ali samo u delu koji se odnosi na osuđujući deo. 
Tužilaštvo smatra da kontinuitet oružanog sukoba između OVK i SRJ nije prekinut potpisivanjem Kumanovskog sporazuma i da su ovi zločini počinjeni po naređenju komande OVK, sa ciljem stvaranja nezavisne države Kosovo. Pripadnicima OVK koji su počinili zločine nad Srbima i Romima iz Gnjilana, prema optužnici izdate su naredbe s ciljem zastrašivanja i proterivanja nealbanskog stanovništva iz tog grada. Da su u tome uspeli, svedoči i podatak da je do 1999. godine u Gnjilanu živelo 25.000 Srba, a sada ih živi osmoro. 
Prema novim odredbama ZKP, Apelacioni sud, posle zasedanja koje počinje u ponedeljak, treba da donese konačnu presudu u slučaju „gnjilanske grupe”, s obzirom na to da je presuda već jednom bila ukinuta. Stav da li su ubistva pripisana sedamnaestorici pripadnika OVK bili ratni zločin ili ne, ovoga puta biće konačan.
„Negiranje da je od juna do decembra 1999. godine postojao oružani sukob, istovremeno je i negiranje primene međunarodnog humanitarnog prava i potpuno ostavljanje ljudi bez ikakve pravne zaštite. Ako nije oružani sukob, a jasno je da nije ni mir – onda je to anarhija u kojoj je dozvoljeno zlostavljati bez kazne”, navodi se u žalbi na prvostepenu presudu.
Ukoliko Apelacioni sud ne prihvati zaključak Vrhovnog suda i ne zaključi da je reč o sistemskom i planiranom zločinu, ubistva u Gnjilanu ostaće nekažnjena. Takva odluka ostaviće za sva vremena gnjilanske žrtve bez pravde.
----------------------------------------------
Zašto braća Bitići nisu ratni zarobljenici
Stav da posle potpisivanja Kumanovskog mirovnog sporazuma, od 10. juna 1999. godine nije postojao oružani sukob, Apelacioni sud u Beogradu već je zauzeo u predmetu „braća Bitići”. Prema pravnosnažnoj presudi Apelacionog suda, trojici braće Bitići, koji su iz zatvora u Prokuplju prebačeni u Petrovo Selo gde su ubijeni, oduzet je tretman ratnih zarobljenika. Braća su ubijena 8. jula 1999. godine, a sud je smatrao da tada nije postojao oružani sukob, s obzirom na to da je mirovni sporazum potpisan mesec dana ranije. 
U međuvremenu, Vrhovni kasacioni sud doneo je zaključak da je oružani sukob trajao do kraja 1999. godine. Zaključak tog suda sada je osnov da Tužilaštvo za ratne zločine podnese zahtev za zaštitu zakonitosti, posle pravnosnažne presude.

„POLITIKA” SAZNAJE: Nova sudska mreža od 1. decembra
Zakon o sedištima i područjima sudova usaglašen je sa Briselskim sporazumom i naći će se pred poslanicima na prvom redovnom zasedanju Narodne skupštine, rekao je juče za „Politiku” Danilo Nikolić, državni sekretar Ministarstva pravde i državne uprave.
Problem statusa sudova na severu Kosova kočio je primenu izmena ovog zakona, koji vraća osnovne sudove u manje gradove, ali je dogovoreno, kako saznajemo, da status sudova i tužilaštava na Kosovu bude uređen posebnim zakonom, tako da se mreža sudova u Srbiji može konačno uspostaviti. Da podsetimo, bilo je planirano da se novi sudovi osnuju u julu, ali je taj posao odložen jer je na mapi sudske mreže bio ucrtan i sud u Kosovskoj Mitrovici.
– Sada je zakonski tekst usaglašen sa Briselskim sporazumom, očekujemo da izmene budu usvojene u oktobru na sednici skupštine i planiramo da nova sudska mreža bude uspostavljena već od 1. decembra. Sudije koje iz sedišta sadašnjih sudova budu raspoređene u nove sudove u manjim mestima lako će se organizovati i preseliti svoje predmete u sudske zgrade. Selidba neće dugo trajati, pa će od 1. januara pravosuđe normalno funkcionisati u novoj mreži – objasnio je Danilo Nikolić.
Očekuje se da u oktobru budu usvojene izmene kompletnog seta pravosudnih zakona, ali i da konačno, posle tri i po godine, budu imenovani predsednici sudova, tako da pravosuđe više ne bude u „v.d. stanju”. Najpre će biti imenovani predsednici najviših sudova, a kasnije i prvi ljudi u novim osnovnim sudovima.
U novoj mreži trebalo bi da radi oko 70 osnovnih sudova i do 20 sudskih jedinica, a sada imamo samo 34 osnovna suda i čak 103 sudske jedinice. Sudovi će biti vraćeni u Bačku Palanku, Vrbas, Bečej, Rumu, Šid, Staru Pazovu, Sentu, Bačku Topolu, Apatin, Aranđelovac, Topolu, Gornji Milanovac, Ivanjicu, Bajinu Baštu, Požegu, Rašku, Tutin, Sjenicu, Aleksandrovac, Trstenik, Despotovac, Paraćin, Aleksinac, Bor, Knjaževac, Dimitrovgrad, Kuršumliju, Bujanovac, Vladičin Han i još nekoliko manjih gradova.
Broj viših sudova ostaje nepromenjen, a četiri apelaciona suda imaće nešto drugačije raspoređenu mesnu nadležnost.
Selidbe će, prema procenama, trajati samo nekoliko dana, a malo duže na području Beograda, gde je planirano osnivanje Trećeg osnovnog suda, kao i sudova u Mladenovcu, Lazarevcu i Obrenovcu.
Svi sudovi primenjivaće od 1. oktobra novi Zakonik o krivičnom postupku za sva krivična dela, pa je i juče na seminaru krivičara na Zlatiboru bio veliki broj sudija, tužilaca i advokata koji su želeli da čuju što više detalja o izmenama u krivičnom postupku. Zakonik se mora primenjivati, iako je u mnogim rešenjima loš, ponovili su učesnici seminara.

Promovisani najmlađi oficiri Vojske Srbije
Srbija danas trasira svoj put ka prosperitetu i zasluženom mestu u evropskoj porodici država, a na tom putu mora da očuva i promoviše one vrednosti koje našu zemlju čine drugačijom od ostalih, poručio je predsednik Srbije Tomislav Nikolić juče na svečanosti ispred Doma Narodne skupštine u Beogradu, povodom svečane promocije najmlađe klase oficira Vojske Srbije, preneo je Tanjug.
Predsednik Srbije poručio je da je jačanje sistema odbrane i bezbednosti jedan od uslova za ostvarivanje spoljnopolitičkih ciljeva, među kojima je i pristupanje Evropskoj uniji. „Zadaci u procesu pregovora o pristupanju Evropskoj uniji postaće sve brojniji i ozbiljniji. Ako Srbija želi da brzo ostvari taj i druge važne spoljnopolitičke ciljeve moraće što pre da aktivira i ojača intelektualne, diplomatske, ekonomske, materijalne, vojne i druge resurse”, rekao je Nikolić, prenosi Beta.

(Foto Tanjug)
Vojska Srbije, dodao je, mora da bude spremna da pruži podršku civilnim vlastima, a istovremeno Srbija radi na promociji mira u regionu i svetu, jačanju dobrosusedstva i saradnje sa zemljama na svim kontinentima i zato već nekoliko godina vojno rukovodstvo uspešno priprema jedinice i pojedince koji našu zemlju predstavljaju u međunarodnim operacijama. „Znam da u uslovima osiromašenja društva mnogima izgleda da ćemo bespovratno da zaostanemo za drugima, bogatijima i samim tim i moćnijima. Da je samo novac odlučivao Srbija ne bi dobila ratove u koje je bila uvučena. Vojno rukovodstvo to zna dobro zato stvaralački radi na maksimalnom iskorišćavanju svih intelektualnih i materijalnih resursa”, rekao je Nikolić.
Predsednik Srbije upozorio je i da će „neki moćni” pokušati da iskoriste veliki jubilej stogodišnjice početka Prvog svetskog rata za revidiranje, pa i nečasno prekrajanje istorijskih činjenica, preneo je Fonet.

(Foto Tanjug)
„Snimaju se filmovi, organizuju skupovi, otpočinje pisanje laži o ulozi malene i časne Srbije u Prvom svetskom ratu. Nije im dovoljno što je Srbija ostala bez mladosti, braneći se od moćnika, koji su na nju napali sa svih strana sveta”, rekao je Nikolić. On je je dodao da je „naš zadatak i odgovornost da potomcima ostavimo časnu istorijsku istinu da od svih napada savremenih perača savesti odbranimo i ogromne žrtve koje je Srbija prinela na oltar pobede saveznika”.
„Kada su oni mogli da se odbrane od nadmoćnih vojski, možemo i mi da ih odbranimo od bezočnih laži. Zbog njih i zbog nas”, poručio je Nikolić, preneo je Tanjug. „A oni neka i dalje u udžbenicima vojne taktike pitomcima iz čitavog sveta predstavljaju genijalnu vojnu strategiju tada generala Živojina Mišića na Kolubari i vojvode Stepe Stepanovića na Ceru. I neka i dalje u svojim muzejima čuvaju uspomenu na bratstvo u oružju s našim junačkim precima i neka se dive vojvodama Putniku, Mišiću, Stepanoviću, Bojoviću, majoru Gavriloviću, Milunki Savić, 1.300 kaplara i svakom srpskom redovu koji je ispisao pobedničku istoriju Prvog svetskog rata.”

(Foto Tanjug)
Predsednik Srbije je naglasio da smo i danas ponosni na svoje junačke pretke, da ćemo braniti svoju zemlju, njenu čast, vojničku slavu i ljudsku žrtvu, „braneći svuda i uvek istorijsku istinu o učešću i pobedi srpske vojske u Prvom svetskom ratu”.
Svečanosti, koja je osmi put održana ispred Doma Narodne skupštine, prisustvovao je državni vrh, roditelji, rodbina i prijatelji oficira, crkveni velikodostojnici, predstavnici diplomatskog kora, vojni izaslanici, kao i delegacije Nacionalne garde Ohaja, i kadeta i oficira iz Francuske, Nemačke, Češke, Slovačke i Alžira.
Svečana promocija nove klase potporučnika Vojske Srbije završena je tradicionalnim bacanjem šapki u vazduh, čemu je prethodilo izvođenje državne himne „Bože pravde”. Uz defile mladih potporučnika, promociju su obeležili i naleti letelica vojnog vazduhoplovstva – aviona tipa „galeb G-4” i „Mig-29” i helikoptera „gazela”.
------------------------------------------------------------
Sablje diplomcima, pištolji kadetima
Predsednik Srbije Tomislav Nikolić uručio je oficirske sablje trojici najboljih diplomaca 134. klase Vojne akademije. Nikolić je sablje uručio Ivanu Sibinoviću (prosek 9,56, studijski program vojno vazduhoplovstvo, pilot helikoptera), drugorangiranom Siniši Čabarkapi (prosek 9,36, studijski program logistika odbrane, finansije) i Dimitriju Bećareviću (prosek 9,36 studijski program vojno vazduhoplovstvo, pilot aviona).
Ministar odbrane Nebojša Rodić uručio je pištolje s posvetom najuspešnijim kadetima vida Kopnene vojske i Vazduhoplovstva i protivvazduhoplovne odbrane – Nemanji Smajoviću (opšti uspeh 9,32, studijski program logistika odbrane, finansije) i Ivanu Mudrom (opšti uspeh 9,05, studijski program Vojno vazduhoplovstvo, pilot helikoptera).

Treći put muslimana iz Sandžaka
Grupa sandžačkih imama, koji su napustili dvojicu posvađanih muftija, Adema Zilkića i Muamera Zukorlića, već duže vreme rade na ujedinjenju islamskih zajednica Srbije. Da je stvaranje „srednjeg puta” koje podrazumeva izmirenje postojećih islamskih zajednica, ili rađanje treće opcije, daleko poodmaklo, pokazuje nervozna reakcija Muamera Zukorlića, koji je javno optužio beogradsku i tursku čizmu za gaženje Bošnjaka. Ali, on je Ankaru osumnjičio i da finansira imame koji mu otkazuju poslušnost sa po 500 evra mesečno.
Jedan od odbeglih Zukorlićevih imama, koji je sa njim imao i fizički obračun, magistar religijske pedagogije Bekir Makić iz Novog Pazara, pripada grupi pokretača Inicijative za ujedinjenje islamskih zajednica na teritoriji Srbije. Da li je ovu grupučine nezadovoljni imami, službenici ili veroučitelji u Srbiji koji bi da se kadrovskim smenama, popnu na vlast, ili je reč o ljudima koji su svesni neodrživog stanja među građanima muslimanske veroispovesti, zbog podeljenosti njihovih nebeskih zastupnika u Srbiji?
Makić kaže da je Inicijativa za ujedinjenje islamskih zajednica na teritoriji Srbije potekla iz postojeće dve islamske zajednice – Zukorlićevog mešihata i Zilkićevog rijaseta i podseća da se Islamska zajednica nije pocepala pre šest godina zato što su jedni bili za Sarajevo, a drugi za Beograd.
– Pocepala se zbog nezadovoljstva određenih imama muftijom Zukorlićem. Kada su sa tim izašli u javnost, optuženi su od Zukorlića za izdaju i podrivanje institucije islamske zajednice. Tada je Zukorlić tu grupu imama optužio da su saradnici Beograda, državnih tajnih službi i da su otpadnici od vere. Oni su, da bi se zaštitili, organizovali novu islamsku zajednicu, nazvanu rijasetom kojim danas rukovodi Adem Zilkić. Činjenica je da po šerijatskom pravu i Ustavu Srbije ne mogu postojati dve islamske zajednice. Svesni tog amaneta, grupa imama, veroučitelja profesora i ostalih službenika kako Zukorlićeve, tako i Zilkićeve islamske zajednice, pokrenula je inicijativu za ujedinjenje– precizira Makić, ukazujući da je jedinstvena islamska zajednica interes svih vernika kako u Sandžaku, tako i u Srbiji.
On smatra da je to istovremeno i interes Srbije, jer postojanje više islamskih zajednica ostavlja prostor za nastanak ekstremnih grupacija, koje nisu pod ničijom kontrolom, što destabilizuje prostor Sandžaka, pa i Srbije. Tako u Sandžaku danas postoje dve islamske zajednice i nekoliko organizovanih grupa koje nisu pod kontrolom nijedne od ove dve islamske zajednice.
Reis-ul-ulema Islamske zajednice Srbije Adem Zilkić, ističe, međutim da, iza inicijative za ujedinjenje muslimanskih zajednica, stoji grupa ljudi koja radi po nalogu dve političke opcije u Sandžaku koje se najdirektnije mešaju u unutrašnje stvari islamske zajednice.
– To su Rasim Ljajić i Sulejman Ugljanin. Inicijativa je zasnovana na nacionalnoj osnovi. Jer, oni pitanja islamske zajednice vide kao bošnjačko pitanje, a Islamsku zajednicu Srbije čine sedam manjinskih zajednica. Bošnjaci čine samo 30 odsto od ukupnog broja muslimana u Srbiji i svako rešenje koje nude političari iz bošnjačke zajednice i koje tretira samo pitanje islamske zajednice Bošnjaka u Sandžaku nije rešenje prihvatljivo za sve muslimane u Srbiji – kaže Zilkić. 
Dok nam je iz kabineta ministra bez portfelja Sulejmana Ugljanina, ponovljeno da se ministar ne meša u poslove lidera islamskih zajednica, poznat je stav potpredsednika vlade Srbije Rasima Ljajića: on smatra da se i Zukorlićeva i Zilkićeva islamska zajednica stalno hrane raspirivanjem međusobnog animoziteta.
Sada se u Novom Pazaru čuje nešto doskora nezamislivo: da je mogućnost nastajanja „srednjeg puta” i skidanje sa trona Zukorlića i Zilkića, približilo dojučerašnje ljute protivnike. Poznavaoci prilika u Novom Pazaru, ocenjuju da su svađe i sukobi dve islamske zajednice u Srbiji, kako i Beogradu, dozlogrdile i zvaničnoj Ankari, koja je dva puta pokušavala da pomiri Zukorlića i Zilkića, preko doskorašnjeg predsednika Srbije Borisa Tadića.
Makić ne negira da njihovu inicijativu podržava dijanet islamske zajednice u Turskoj, kao i rijaset Bosne i Hercegovine, koji ovih dana formira komisiju za razgovore o ujedinjenju islamskih zajednica. On takođe ne negira da se o tome razgovaralo i sa Ljajićem i Ugljaninom.
Makić potvrđuje da je na poslednjoj sednici Inicijativnogodbora za ujedinjenje islamskih zajednica na teritoriji Srbije, pre nekoliko dana, odlučeno da se o njihovim namerama upoznaju predsednik Nikolić, premijer Dačić i vicepremijer Vučić.
– Ovo nije ni turska, ni bosanska, ni beogradska, ni Rasimova, ni Sulejmanova, niti inicijativa stranih službi, kako nam se pripisuje.To je inicijativa potekla iz postojećih islamskih zajednica, koje su dobile podršku Turske – precizira Makić, koji je zbog sukoba sa Zukorlićem, jedno vreme nosio gipsanu kragnu.
I, Makić negira još jednu optužbu Zukorlića: od turskog reis-ul-uleme, odbegli imami ne dobijaju 500, već 300 evra. I, ne zato da bi dodatno destabilizovali Zukorlića i Zilkića, već da bi otpušteni imami preživeli bez posla.
----------------------------------------------
Makić: Ne pozivamo Sandžaklije u Siriju
– Nismo pozivali Sandžaklije da ratuju u Siriji na strani pobunjenika, već je Zukorlićev mešihat islamske zajednice u Srbiji prikupljao pomoć za namučeno stanovništvo Sirije i tražio od imama da u džamijama sakupljaju pomoć za izbeglice u Siriji. Kasnije su Zukorlićevi ljudi to zloupotrebili i optužili naš Inicijativni odbor i NVO „Put sredine”, da šalju momke u Siriju, potkrepljujući to video-materijalom koji je nastao sakupljanjem pomoći za Siriju – kaže Makić.

Proglašena epidemija, uzročnik nepoznat
Smederevo –Na osnovu prikupljenih podataka o obolelim žiteljima Smedereva koji su tokom ove sedmice masovno tražili pomoć lekara zbog simptoma stomačnih tegoba, stručna služba Zavoda za javno zdravlje Požarevca prijavila je epidemiju„proliva i želudačno-crevnih zapaljenja verovatno zaraznog porekla – A09”, saopštio je Zavod za javno zdravlje u Požarevcu. Reč je o 20 prijava obolelih sa ovom dijagnozom koje su do četvrtka stigle u ovu ustanovu, i to samo iz Infektivne ambulante Opšte bolnice „Sveti Luka“ u Smederevu. Iz drugih službi Doma zdravlja i bolnice, zavodu do juče nisu stigle nove prijave, saznaje „ Politika“, iako je zakonska obaveza da se prijavi svaki slučaj pod sumnjom zarazne dijagnoze u roku od 24 sata.
U saopštenju požarevačkog zavoda kaže se da je najviše obolelih registrovano 9. i 10. septembra, ukupno 16. Obolele osobe su različitog uzrasta i uglavnom sa teritorije grada Smedereva i iz okolnih naselja, navode stručnjaci zavoda, uz to da u materijalu poslatom u mikrobiološku laboratoriju juče do 14 satinije identifikovan uzročnik crevnih zaraznih bolesti.
Rezultati uzoraka sirovog roštilj-mesa uzetog pre i nakon manifestacije „Smederevska jesen”, posle koje se više od 400 Smederevaca javilo lekaru zbog stomačnih tegoba, negativni su na salmonelu i stafilokoku, saopštila je juče Uprava za veterinu Ministarstva poljoprivrede, šumarstva i vodoprivrede. U izveštaju Veterinarskog specijalističkog instituta Požarevac,navedeno je da je ta ustanova po obaveštenju iz Doma zdravlja Smederevo o sumnji na intoksikaciju roštilj-mesom, sa veterinarskom inspekcijom uzorkovala neoblikovano usoljeno mleveno i roštilj-meso u tri stalna i jednom pokretnom objektu u Smederevu.
– Reč je o uzorcima koji su uzimani pre i posle „Smederevske jeseni”. Napominjem da su u izjavama dece primljene u Zdravstvenicentar u Smederevu ovi objekti navedeni kaoobjekti u kojima je konzumirana hrana –kaže Radoslav Ivković, pi-ar Uprave za veterinu.
Ni šest dana od početka masovnog obolevanja građana Smedereva, još se ne zna tačan uzrok.Ako analize do kraja ne pokažu prisustvo bakterija, nije isključeno da se nikada ne utvrdi ni izvor zaraze ni način prenošenja. 
– Ako je u pitanju virus, onda je teško utvrditi odakle je i kako se širio. Moguće da je prenet prljavim rukama, direktnim kontaktima, u pokretnim toaletima.Ne mora da bude čak ni iz mesa –kaže za naš list zdravstveni radnik koji je insistirao na anonimnosti.U odnosu na prethodne dane, broj pacijenata koji se javljaju lekarima sa stomačnim simptomima polako opada, ali još ima novih slučajeva, kažu u ovdašnjem Domu zdravlja.
U Smederevu i dalje vlada opšta pometnja. O uzrocima se nagađa,a gradske priče sve više prerastaju u teorije zavere. Kao uzroci, osim brze hrane, vode, sladoleda, čak i šećerne vune, spominju se i pokretni toaleti, prskanje trave protiv krpelja u tvrđavi, pa sve do tvrdnji da je u pitanju „nešto iz vazduha“.„Smederevska jesen” se nastavlja ovog vikenda, a na gradskom trgu ostala je samo jedna tezga sa brzom hranom.
----------------------------------------------
Bez zvaničnog saopštenja nadležnih
Na jučerašnjem sastanku kod gradonačelnice Jasne Avramović, povodom aktuelne epidemije u Smederevu, pored zdravstvenih radnika prisustvovali su i predstavnici policije i pravosuđa. Nezvanično, gradonačelnica je zatražila da se identifikuju svi oni koji su u lancu informacija o obolelim sugrađanima doprineli da se stvori „ružna slika o gradu i gradskoj manifestaciji“, saznaje „Politika“.
Nakon sastanka niko se nije obratio novinarima, a nije izdato ni zvanično saopštenje.

Reanimacija DOS-a ili animiranje demokratskih birača
Razgovori su poželjni, ali odluka o nekom udruženom delovanju zavisi od mnogo činilaca. Ovo je suština odgovora predstavnika stranaka na najavu Čedomira Jovanovića, lidera LDP-a, da će pozvati DS, LSV i partije Dušana Petrovića i Zorana Živkovića na dogovor o budućoj saradnji. Pozvani ne mogu, kako kažu, da prognoziraju ishod razgovora, jer ima mnogo pitanja na koja treba odgovoriti. Ništa manje oprezni nisu ni analitičari, jer, kažu, „treba znati platformu za okupljanje, tek onda se može nešto prognozirati”.
Pored pomenutih opozicionih stranaka, lider LDP-a najavio je da će poziv na razgovor uputiti i mnogobrojnim uglednim pojedincima, a tema je – „buduća saradnja i definisanje politike, koja bi bila istinska, uspešna i efikasna alternativa aktuelnoj vlasti”. On je ovaj poziv povezao sa najavljenom smenom Dragana Đilasa, lidera DS-a, sa mesta gradonačelnika Beograda, koja će „biti uvod u izbornu kampanju u Srbiji, zbog čega razgovor treba da se obavi u narednih nekoliko dana”.
Između pozivara i pozvanih do sada nije baš bilo volje za bilo kakvu saradnju, češće su jedni druge oštro kritikovali. Jovanović, ipak, misli da je saradnja moguća, a da je ona neophodna misli i Vesna Pešić, bivša predsednica Političkog saveta LDP-a, koja je prošle godine napustila liberale i od tada nije baš imala lepe reči ni za Jovanovića. Pešićeva je sve donedavno hvalila novu vlast, da bi, pre nekoliko dana, izjavila da „opozicija mora da se konsoliduje, kako bi konačno postala prava alternativa aktuelnoj vlasti”.
S obzirom na predistoriju odnosa između potencijalnih partnera, nije zanemarljiva ni Jovanovićeva izjava da s njegove strane „nema nikakvih ličnih prepreka za dogovor sa DS-om, ali i sa onima sa kojima se nekada sarađivalo poput LSV-a, Dušana Petrovića i Zorana Živkovića”. On je takođe istakao da „tom prilikom nije potrebno ritualno pomirenje, niti je tema utapanje jednih u druge”.
Pozvani su, međutim, vrlo oprezni i šturi u odgovorima na poziv. Aleksandra Jerkov, portparol DS-a, kaže da će Predsedništvo DS-a razgovarati o ovom pozivu i zauzeti stav o bilo kakvoj saradnji. Ona kratko dodaje: „Jedna stvar je saradnja u određenim oblastima, a druga stvar je ujedinjenje, ili zajednički nastup, ili kako je to već definisano.”
 Dušan Petrović, lider ZZS-a, bio je malo rečitiji. On poručuje: „Zajedno za Srbiju neprekidno ističe da je neophodno postići konsenzus o najbitnijim ekonomskim pitanjima u zemlji, a pre svega reformi penzijskog sistema i promenama u celokupnom javnom sektoru. O tome, kao i o drugim ključnim pitanjima spoljne i unutrašnje politike, a naročito o stvaranju ustavnog i političkog sistema, koji će svakom građaninu, bez obzira na to u kom kraju zemlje živi, garantovati iste šanse, spremni smo da razgovaramo i da učestvujemo u traženju najbolje forme organizovanja.”
Lider Nove stranke Zoran Živković nije odgovarao na naše pozive, a profesorka Vesna Rakić-Vodinelić, predsednica Saveta Nove stranke, rekla nam je da je Jovanovićev poziv upućen predsedniku stranke. „Živković će, svakako, razgovarati, a kakav će ishod razgovora biti, zaista ne znam. Ipak, sve zavisi od toga da li je tu reč o okupljanju da bismo bili protiv, ili oni imaju neku određenu platformu. Okupljanje protiv, po mom mišljenju, nije dovoljno i trebalo bi videti šta se predlaže, a onda, u zavisnosti od toga, treba videti radi čega se okupljamo. Da li zato što se očekuje raspisivanje vanrednih izbora, u šta ja uopšte nisam sigurna, jer se gradska vlast može prekomponovati i bez izbora. Cela stvar je meni, za sada, još nejasna”, ističe Rakić-Vodinelić.
Bojan Kostreš, zamenik predsednika Lige socijaldemokrata Vojvodine, kaže da će se, ako poziv za razgovor stigne, svakako odazvati. Prema njegovim rečima, LSV je spreman da razgovara o konkretnim stvarima, ali je za njih najvažnije kakav će biti odnos prema Vojvodini.
O tome kakvi su izgledi da se svi koji se pominju dogovore, s obzirom na to da su se do sada ponašali kao rogovi u vreći, Kostreš kaže: „Jedan moj prijatelj se našalio kada je video poziv LDP-a, rekavši da Čeda poziva na reujedinjenje DS-a, koji onda LSV-u nudi koaliciju. Šalu na stranu, svi moramo da postavimo jasne ciljeve, jer se oko načelnih vrednosti uvek složimo, ali one nikada nisu konkretne. Kad se tačno dogovorimo oko autonomije Vojvodine, onda treba da se dogovorimo o tome kako treba da izgleda privreda, jer LDP je liberalna stranka, mi ostali smo socijaldemokrate, ili se takvima predstavljamo, pa na koji način mislimo da rešimo Kosovo. Kada se konkretno dogovorimo oko tih pet–deset stvari, možemo da očekujemo da će od toga biti nekog rezultata.
Đorđe Vuković iz Cesida kaže da opozicija u ovom trenutku ima problem artikulacije i problem da sebi privuče neku potencijalnu podršku na sledećim izborima. On ističe: „Ono što mi dobijamo u istraživanjima pokazuje da su SNS i SPS po rejtingu prvi. U takvoj situaciji, bilo kakva ozbiljna politička promena je neizvesna. Interesantnija borba se vodi između SNS-a i SPS-a, nego borba sa opozicijom. Drugi problem sastoji se u tome da ne postoje specifične teme po kojima bi opozicija mogla da se razlikuje i da bude konkurencija vlasti. Ključne teme, kao EU, Kosovo, modernizacija Srbije sada su vezane za vladajuće stranke.”
Zato Vuković ističe da je pitanje broj jedan naći temu, pa na osnovu nje pokušati da se privuku birači, a da li je to strategija stvaranja velike koalicije, to je stvar taktike. „Jovanović očigledno pokušava da pokrene inicijativu, mada ja mislim da prvi korak nije formiranje koalicije, već formulisanje teme. Znači, reći koji su to novi politički koraci i šta je tema na osnovu koje može da se nađe zajednički imenilac, pa sa tim ići, eventualno, ka nekim obrascima formiranja koalicije, ili neke strategije obaranja vlasti. Nije ovde Čeda u poziciji da ključno motiviše, već rukovodstvo DS-a, kao najjače opozicione stranke. Dakle, DS treba da ponudi dogovor”, kaže Vuković.

Portret bez rama: Sergej Lavrov
Već gotovo deceniju je visoka atletska figura aristokratskog držanja zaštitni znak nove ruske spoljne politike. Brze pameti, razložno saopštavanih argumenata, nespreman da „ne” prihvata za odgovor, oprezan, pregovarački fleksibilan i kritičarski oštar kada je potrebno.
„Ko si ti da me učiš mom… poslu”, žestoko je 2008. reagovao šef ruske diplomatije Sergej Viktorovič Lavrov na jednu upadicu britanskog kolege Dejvida Milibanda tokom rasprave o ratu u Gruziji. Pri tome je ispred reči „poslu” ubacio kolokvijalni izraz koji nije primeren štampi.
Staloženi čovek, u precizno skrojenom tamnom odelu, sa ugledom kakav danas ima retko koji svetski diplomata, pokazao je da je vičan i „malo oštrijem razgovoru”.
Nije se libio ni da bivšoj američkoj državnoj sekretarki Kondolizi Rajs odbrusi da je njeno ubeđivanje da američki raketni štit u Evropi nije uperen protiv Rusije obična – glupost.
Kalio se kao stalni predstavnik Moskve u UN 1994–2004, u vremenima kriza oko Kosova i Iraka.
Nije oklevao da osudi saveznika Severnu Koreju koja je, uprkos zabrani Saveta bezbednosti UN, lansirala raketu sa veštačkim satelitom, ali i Vašington zbog ishitrenog davanja legitimiteta sirijskim pobunjenicima.
Dugotrajno iskustvo je do punog izražaja došlo u slučaju Eduarda Snoudena, prebeglog saradnika obaveštajne službe SAD, kao i pre neki dan kada je od američkog kolege Džona Kerija bukvalno „oteo” ideju o stavljanju sirijskog hemijskog oružja pod međunarodnu kontrolu, čime je planirana vojna akcija SAD barem na neko vreme postala izlišna.
Rođen u Moskvi 21. marta 1950. od oca Jermenina i majke Ruskinje, izdanak je vrhunske diplomatske škole bivšeg SSSR-a, koja pamti imena kao što su: Georgij Čičerin, Vjačeslav Molotov, Andrej Višinski, Aleksej Dobrinjin, Andrej Gromiko. Potom u novoj Rusiji Andrej Kozirjev, Jevgenij Primakov, Igor Ivanov.
Planirao je da studira fiziku, ali je na podsticaj majke 1972. završio prestižni Moskovski institut za međunarodne odnose. Diplomatsku karijeru počeo je u Šri Lanki gde je engleskom i francuskom pridružio znanje lokalnog singalskog jezika. Potom slede dužnosti u Ministarstvu inostranih poslova, sovjetskog i ruskog.
Prvi put za šefa diplomatije imenovao ga je Vladimir Putin 2004. Mandat produžava još dva puta: 2008. u vreme Dmitrija Medvedeva, a potom i 2012, ponovo pod Putinom.
Dmitrij Simes, predsednik vašingtonskog Centra za nacionalne interese, smatra da je Lavrov izabran za šefa diplomatije kako bi „projektovao rusku moć i ruski ponos, što on uspešno radi”.
Oženjen je i ima kćerku. Voli da svira gitaru i komponuje. Strastveni je pušač, što ga ne sprečava da uživa u raftingu brzim vodama.

Dogovor Kerija i Lavrova u Ženevi
Od našeg stalnog dopisnika
Vašington – Šefovi diplomatija SAD i Rusije, Džon Keri i Sergej Lavrov postigli su, posle trodnevnih pregovora u Ženevi, ”okvirni sporazum” o stavljanjeu arsenala hemijskog oružja Sirije pod međunarodni nadzor, javljaju američki mediji.
Dva ministra su ovo saopštila u zajedničkoj izjavi, posle pregovora čiji je danonoćni tempo podsetio na neke hladdnoratovske zaplete između Vašingtona i Moskve. Sporazum se opisiju kao ”okvirni”, ali predviđa sled događaja koji otklanjaju pretnju američke vojne intervencije protiv režima predsednika Bašara Asada.
Ključne tačke dogovora predviđaju da Sirija preda ”sveobuhvatni” spisak svojih zaliha bojnih otrova u roku od nedelju dana, da se inicijalna inspekcija skladišta obavi do novembra, da se u istom roku onesposobi oprema za proizvodnju hemijskog oružja, a da se postojeće uništi do sredine 2014.
Sporazum, čiji je formalni naziv ”Okvir za eliminaciju sirijskog hemijskog oružja” ima četiri strane i njegovo sprovođenje SAD i Rusija će zajednički prepustiti Organizaciji ua za zabranu hemijskog oružja, koja nadzire primenu odgovarajuće konvencije UN.
Na prvi pogled, sporazum donosi i neka kompromisna rešenja, pa i američke ustupke Rusiji, kad je reč o rezoluciji Saveta bezbednosti koja bi Siriju obavezala da dogovor primeni. Kako navodi ”Vašington post”, pozivajući se na brifing neimenovanog visokog funkcionera Obamine vlade, SAD neće insistirati da Savet bezbednosti izglasa upotrebu sile protiv Sirije ako sporazum ne sprovede.
Umesto toga, u novom tekstu rezolucije koju formalno priprema Francuska, biće odredba koja poziva na sirijsko ”pridržavanje dogovora” i predviđa ”dodatne mere” ako se to ne dogodi, bez preciziranja koje bi to mere mogle da budu.
S obzirom da je Rusija od prvog momenta bila kategorički protiv da se u rezoluciju uključi pretnja silom u okviru člana 7 Povelje UN, očigledno je da je američka strana bila ta koja je popustila.
U Vašingtonu se očekuje da rezolucija bude izglasana u roku od nedelju dana, kao i da bi rasplet drame oko hemijskog oružja mogao da otvori vrata već zaboravljenoj američko-ruskoj inicijativi iz marta ove godine da se organizuje međunarodna konferencija koja bi donela politički rasplet sirijskog građanskog rata.
Ta konferencija ”očigledno zavisi od našeg kapaciteta da uspemo ovde”, izjavio je Džon Keri u Ženevi u petak.
Sirijska kriza je tako u roku od samo nedelju dana preokrenuta od sasavim izvesnog bombardovanje već odabranih ciljeva u Siriji američkim krstarećim raketama, do spuštanja tenzija i američko-ruskog sporazuma koji je ratnu dramu izmestio na diplomatski kolosek.
Preokret je i diplomatski trijumf Rusije, koja je brzo reagovala na loptu koju je jednom svojom izjavom, koja je u Vašingtonu objašnjena samo kao ”retorički argument”, u prošli ponedeljak nabacio Džon Keri, preuzela inicijativu i postigla ishod koji joj odgovara: da sačuva svoje jedino preostalo uporište na Bliskom istoku i predstavi se u ulozi mirotvorca..
To je donelo olakšanje i predsedniku Obami kome se nije ulazilo u Siriju, a protiv intervencije bili su i Kongres i većina Amerikanaca.
Uz to, poentirao je i ruski predsednik Vladimir Putin, efektnom kolumnom u ”Njujork tajmsu” u kojoj je osporio američku ”izuzetnost” i Vašington pozvao da se pridržava međunarodnog prava i vojnu intervenciju ne preduzima bez saglasnosti Saveta bezbednosti.
Izvesno je međutim da će ovakav ishod ovdašnja opozicija iskoristi za nove napade na Obamu, smatrajući da su i zaplet i rasplet oslabili međunarodni kredibilitet Amerike.

Na prelazu Gradina, na izlazu iz Srbije, čeka se četiri sata
Prema informacijama uprave granične policije u 17.15 časova, putnička vozila čekaju četiri sata na graničnom prelazu Gradina, na izlazu iz Srbije a na Preševu, na izlazu iz zemlje, putnička vozila i autobusi š zadržavaju 35 minuta, navode iz Auto-moto saveza Srbije (AMSS).
Teretna vozila najduže čekaju na Batrovcima, na izlazu iz Srbije i to dva sata dok se na prelazu Horgoš i Šid, na izlazu iz Srbije, zadržavaju 90 minuta.
Na ostalim graničnim prelazima nema dužih zadržavanja za sve kategorije vozila, prenose iz AMSS-a.

Tesla i Karađorđevići
Dr Oliver Subotić*
Dok sam iščitavao primarne izvore za potrebe pisanja knjige „Tesla: Duhovni lik”, imao sam prilike da se lično uverim u ono što su gotovo svi Teslini biografi u manjoj ili većoj meri uočili u njegovoj ličnosti, a to su izrazite „oscilacije” (neretko i protivrečnosti) u raznim temama. Ipak, primetio sam da postoji nekoliko tema u kojima, slikovito rečeno, ne postoje „sinusoide” i izražene „amplitude”, već isključivo „linearna funkcija”. Jedna od tih retkih tema gde Tesla pokazuje jasnu konstantu u stavovima je odnos prema srpstvu, Kraljevini Jugoslaviji i Kraljevskom domu Karađorđevića.
Nikola Tesla je tokom američkog perioda svog života postao izrazit kosmopolita, ostavši istovremeno srpski patriota. Tokom američkog perioda se formirao i kao ubeđeni srpsko-jugoslovenski monarhista, te je poput većine srpskih intelektualaca tog vremena vatreno podržavao koncept Kraljevine Jugoslavije i bio veliki poštovalac kraljevske loze Karađorđević. To poštovanje se već može uočiti u dostupnim dokumentima iz perioda Prvog svetskog rata, kada on izražava divljenje podvizima srpske vojske predvođene svojim nezaboravnim voždom, kraljem Petrom Prvim Oslobodiocem. Tako, povodom inicijative jeromonaha Nikolaja Velimirovića iz 1915. godine, da zajedno sa Mihajlom Pupinom i Pajom Radosavljevićem potpiše „Vidovdanski proglas” i pozove Srbe u SAD da pomognu svojim sunarodnicima na Balkanu, Tesla iznosi stav da bi taj apel američki Srbi najpre poslušali ako bi ga potpisala dva srpska kralja: Petar Karađorđević i Nikola Petrović.
Ličnost u kraljevskoj lozi Karađorđević, koju je Tesla posebno izdvajao, bio je kralj Aleksandar, koji ga je odlikovao Ordenom Jugoslovenske krune prvog stepena 1931. godine. Kralja Aleksandra je doživljavao kao vladara koji je uspeo da napravi snažnu državu (Kraljevinu Jugoslaviju) i ujedini tri balkanska naroda (Srbe, Hrvate i Slovence). U svom posmrtnom slovu Kralju Mučeniku, objavljenom 1934. godine u „Njujork tajmsu”, Tesla ovako zbori: „Poput Vašingtona, bio je sposoban i neustrašiv general koji je oslobodio svoju zemlju od ugnjetavanja; poput Linkolna bio je mudar i patriotski vođa koji je pretrpeo mučeništvo.” Tesla je, pritom, verovao da će mučenička krv kralja Aleksandra definitivno ujediniti narode Kraljevine Jugoslavije (što se, kao što je dobro poznato, nije desilo). Sa druge strane, strahovao je za jedinstvo mlade države, zbog čega je javno podsetio sve Hrvate i Slovence na činjenicu da je njihova sloboda kupljena cenom srpske krvi u Prvom svetskom ratu. Kralj Aleksandar je za Teslu bio i ostao ličnost koja zaslužuje da bude na „pijedestalu srpskih velikana” – pišući pozdravno pismo Srbima u Geriju (Indijana, SAD) uoči Drugog svetskog rata, on za kralja Aleksandra koristi epitete „Veliki” i „Mučenik”.
Kada je reč o kralju Petru Drugom Karađorđeviću, Tesla i prema njemu pokazuje odnos dubokog poštovanja i izrazite odanosti, približan onome koji je ukazivao kralju Aleksandru. U jednom pismu iz 1938. godine upućenom inženjeru Slavku Bokšanu, Tesla kralja Petra Drugog naziva „mladim orlićem iz gnezda velikog orla”, a Srbe u SAD javno poziva da budu odani mladom monarhu, koga naziva „zenicom u oku naroda”. On kralja Petra Drugog veliča u nekoliko javnih objava u SAD želeći mu mnoga leta. Na koncu, poslednji Teslin izlazak u javnost – tačno pola godine pred smrt – bio je osmog jula 1942. godine u hotelu „Njujorker”. On tada, već prilično ugroženog zdravlja, izlazi u pratnji svog sestrića, diplomate Save Kosanovića, da pozdravi kralja Petra Drugog. Mladi kralj je u to vreme bio u poseti SAD, sa ciljem da od predsednika Ruzvelta izmoli vojnu pomoć za generala Dragoljuba Mihailovića (koga je Tesla, po rečima čuvenog američkog istraživača Lelanda Andersona, smatrao za „simbol drevne srpske borbe za krst časni i slobodu zlatnu”). „Hrvatski glas” izveštava o susretu mladog monarha i Tesle, navodeći kako je genijalni pronalazač rekao da mu je kralj svojom posetom učinio najveću čast i da će mu to biti „najmilija uspomena”. Svoj uvodni govor kralju Petru Drugom Tesla je završio rečima: „Veličanstvo, Bog Vas blagoslovio!”. Prema Kraljevim memoarima, obojica su tokom rastanka plakala, a Tesla ga je otpratio podsećanjem na zaveštanje kralja Aleksandra: da čuva jedinstvo naroda Kraljevine.
Važno je ovom prilikom istaći da je Tesli bila apsolutna strana bilo kakva ideja Jugoslavije bez srpske krune na njenom čelu – ostao je odan kralju Petru Drugom Karađorđeviću i pored stalnih ubeđivanja okoline da pređe na stranu Tita i njegovih komunista, koji su se od samog početka rata spremali za revolucionarni prevrat i nasilno preuzimanje vlasti. O čvrstom Teslinom stavu prilično argumentovano piše Margaret Čejni, pozivajući se na hrvatskog profesora Bogdana Radicu, diplomatu Kraljevine Jugoslavije u SAD, koji je tokom rata prešao na Titovu stranu. Iz njene studije saznajemo da je Sava Kosanović bezuspešno pokušavao da privoli svog genijalnog ujaka da se od kralja okrene ka Titu. O svemu navedenom u svojim memoarima svedoči i Konstantin Fotić, ambasador Kraljevine Jugoslavije u SAD, koji navodi da je svaki pokušaj da se od Nikole Tesle izvuče bilo kakva poruka protiv Kralja Petra Drugog bila bezuspešna. Teslina odanost srpskoj kruni bila je do kraja života održana besprekorno.
Da li bi Tesla, da je danas među nama, od „linearne funkcije” skrenuo kao „sinusoidi” u navedenim temama? To je već domen pretpostavki. A ono što možemo pretpostaviti jeste da bi zbog gorkog iskustva Jasenovca, Jadovna i, na kraju, „Oluje” imao krajnje rezervisan stav prema nekoj novoj jugoslovenskoj ideji. Možemo slobodno pretpostaviti i to da bi se i danas zalagao za što bolje odnose Srba sa Hrvatima i Slovencima, koje je smatrao bratskim narodima. A ako ćemo suditi po ogromnom poštovanju koje je decenijama ukazivao Karađorđevićima – kao i ništa manjem poštovanju koje oni do dan danas ukazuju njemu – verovatno bi u naše vreme bio i počasni član Krunskog saveta.
*Osnivač Zadužbine „Petar Mandić”, dobročine ustanove koja neguje uspomenu na Tesline pretke

Rustem Mustafa svedoči na suđenju Tačiju
Suđenje Hašimu Tačiju i njegovim saučesnicima optuženima za ratne zločine na KiM nastavlja se sutra, a kako saznaju mediji u Prištini, sudsko veće saslušaće Rustema Mustafu, bivšeg komandanta oslobodilačke vojske Kosova (OVK) u Operativnoj zoni Lap, inače poznatog kriminalca i osuđivanog ratnog zločinca. Mustafa je jedan od retkih pripadnika OVK i jedini komandant te terorističke jedinice koji su u Prištini osuđeni za ratne zločine na KiM. On je potvrdio da je dobio poziv od Specijalizovanog tužilaštva u Hagu da se iduće sedmice pojavi kao svedok.
Mustafa će, kako se očekuje, svedočiti o funkcionisanju OVK, a u izjavama za medije kazao je da namerava da „brani istinu o ratu OVK”.
Rustem Mustafa poznat je kao komandant Remi, a tokom rata 1998–1999. bio je komandant regionalne zone Lap i član takozvane lapske grupe OVK. Posle rata, postao je poslanik i potpredsednik Demokratske partije Kosova. Uhapšen je u avgustu 2002. i izveden pred Okružni sud u Prištini u kojem su sudile međunarodne sudije Unmika. Osuđen je prvostepeno na 17 godina zatvora jer je utvrđeno da je sa još trojicom pripadnika OVK ubio petoro nelojalnih kosovskih Albanaca. Vrhovni sud Kosova preinačio je presudu 2005. i naložio novo suđenje pa je 2013. osuđen na četiri godine zatvora.
Bio je optužen da je zajedno sa drugim pripadnicima OVK držao zarobljenike u nehumanim uslovima, uskraćujući im adekvatnu zdravstvenu negu, hranu i vodu. Zatočenici su podvrgavani stalnom premlaćivanju, mučenju i pretnjama smrću od avgusta 1998. do juna 1999. godine.
Sumnja se da je tokom rata na KiM učestvovao u teškim zločinima nad Srbima kao i da je u zoni Lap osnivao logore u kojima su civili saslušavani, zlostavljani i ubijani. Grupe pod kontrolom Mustafe, prema podacima dostupnim medijima, posle rata proterivale su preostale Srbe i preprodavale napuštene stanove i drugu imovinu. Mustafa je pored terorističke grupe BIA formirao i „Skiftere” i „Crvenu ruku”, čiji su pripadnici progonili, kidnapovali i ubijali Srbe na području Prištine i Podujeva.
Prema podacima srpskih bezbednosnih službi, Mustafa je još od osamdesetih godina prošlog veka privođen zbog trgovine narkoticima, krijumčarenja oružja, ucena, napada na policiju i drugih teških krivičnih dela. Američke obaveštajne službe smatraju ga jednom od osoba od kojih preti opasnost po mir na Balkanu.
Prema obaveštajnim podacima, Mustafa u svojim kriminalnim aktivnostima, pre svega u trgovini drogom, sarađuje sa Ramušom Haradinajem, dok je do 2015, kada je pravosnažno osuđen, bio poslanik i potpredsednik stranke Hašima Tačija.
Rustem Mustafa jedan je od prvih pripadnika OVK koje je još krajem 2018. u predistražnom postupku saslušalo tužilaštvo u Hagu, pa se tada nagađalo da će on biti i jedan od prvih čije će se ime naći na nekoj od optužnica. Iako je Mustafa zbog svoje pozicije u komandi OVK pominjan odmah uz Tačija, Kadrija Veselija, Adema Čekua, Fatmira Limaja i ostalih, haški tužilac će ga saslušati kao svedoka, a ne kao okrivljenog.

Kaciga glavu čuva
Biciklisti su često prinuđeni da se kreću kolovozom gde ih vozači motornih vozila tretiraju kao „ometače”, a ne kao sastavni deo saobraćajnog sistema
Na teritoriji Srbije od početka godine poginule su 23 bicikliste, a povređeno je više od 400. MUP Srbije skrenuo je pažnju da su oni najugroženija kategorija učesnika u saobraćaju.
„Apelujemo na vozače putničkih i teretnih vozila i autobusa da posebnu pažnju usmere na bicikliste, kako bi sačuvali njihovu bezbednost. Sa druge strane, apelujemo i na bicikliste da upotrebnom svetala i reflektujućih elemenata učine sebe vidljivijim, a samim tim i bezbednijim u saobraćaju”, saopšteno je iz MUP-a i objavljen apel i na društvenim mrežama.
Ključni problem, kada je reč o bezbednosti biciklista u saobraćaju, jeste njihova ranjivost, jer i pri relativno malim brzinama često zadobijaju teške povrede, uglavnom zbog toga što im je jedina zaštita njihova odeća, ukazali su stručnjaci Agencije za bezbednost saobraćaja (ABS).
Važnu ulogu ima i brzina vozila koja učestvuju u sudaru sa biciklistima, naročito kada je reč o težim posledicama. Biciklisti su često slabo uočljivi za druge učesnike u saobraćaju, pre svega jer su dimenzije vozila manje u poređenju sa automobilima, autobusima ili teretnim vozilima.
To je poseban problem u noćnim uslovima vidljivosti, pogotovo u slučajevima kada bicikl nije opremljen odgovarajućim svetlima, a to su belo na prednjoj i crveno svetlo na zadnjoj strani bicikla, kao i ako vozač i putnik na biciklu ne nose svetlu odeću.
Stručnjaci naglašavaju i činjenicu da biciklisti različite starosne dobi i pola imaju različite psihofizičke sposobnosti. Deca uglavnom nemaju dovoljno iskustva i znanja, a stariji imaju smanjenu moć zapažanja, smanjene fizičke sposobnosti i pokretljivost.
Bezbednost dvotočkaša u velikoj meri zavisi i od saobraćajnog okruženja, koje je najčešće dizajnirano i prilagođeno za kretanje motornih vozila i nije predviđeno za bicikliste.
„Oni su često prinuđeni da se kreću kolovozom gde ih vozači motornih vozila tretiraju kao ’ometače’ saobraćaja, a ne kao sastavni deo saobraćajnog sistema, pri čemu često i sami ne poštuju pravila – ne postupaju u skladu sa signalizacijom, zabranom korišćenja mobilnih telefona, audio i video uređaja, upotrebom svetala na biciklu. Saobraćajne nesreće sa učešćem biciklista, zbog njihove velike ranjivosti, češće za posledicu imaju poginule osobe, nego što je to slučaj kod udesa sa učešćem samo motornih vozila sa zatvorenom karoserijom”, navodi se u rezultatima istraživanja ABS-a.
Kada se uporedo posmatraju podaci o nastradalim biciklistima i nastradalim vozačima i putnicima u automobilima, dolazi se do podataka da biciklisti kada učestvuju u saobraćajnoj nesreći imaju skoro šest puta veći rizik da smrtno stradaju nego što je to slučaj sa putnicima i vozačima u automobilima.
U proseku, godišnje u udesima u Srbiji pogine oko 50 i bude povređeno oko 1.486 biciklista. Svaka jedanaesta poginula i svaka četrnaesta povređena osoba u saobraćajnim nesrećama je – biciklista. Oni čine oko devet odsto od ukupnog broja poginulih i oko sedam procenata od svih povređenih osoba u udesima, pokazuju podaci ABS-a.
Saobraćajne nesreće sa učešćem biciklista se najčešće događaju u leto i jesen, odnosno u periodu godine od jula do oktobra, a najviše u avgustu.
Stručnjaci savetuju biciklistima da imaju zakopčanu zaštitnu kacigu, koja će im spasiti život u slučaju pada sa bicikla i sprečiti povrede glave.
„Koristite štitnike za kolena i laktove kako biste ublažili udarce od pada. Nosite odgovarajuće cipele i proverite da li su pertle pravilno vezane. Obucite adekvatnu odeću – pantalone sa užim nogavicama, majice i jakne koje su uz telo, kako ne bi došlo do zakačinjanja delova garderobe o pedale i druge delove bicikla”, savetuju iz ABS-a.
Bicikl treba da bude ispravan, ručice na upravljaču čvrste i pravilno podešene, a sedište na odgovarajućoj visini – tako da stopala obe noge budu u stanju da dodirnu zemlju. Kočnice moraju da budu ispravne, a pneumatici na točkovima napumpani pod odgovarajućim pritiskom.
Belo svetlo na prednjoj i crveno na zadnjoj strani bicikla moraju biti ispravni i postavljeni na odgovarajuće položaje. Zvonce ili sirena takođe moraju biti ispravni.
„Kada prelazite preko kolovoza, trudite se da se ponašate kao da ste pešak. Pogledajte pažljivo levo, desno, levo. Kada procenite da je bezbedno započnite prelazak, gurajući bicikl pored sebe. Koristite ručne signale da upozorite druge učesnike u saobraćaju ili im date obaveštenje o skretanju i promeni položaja na kolovozu”, savetuju stručnjaci.
U noćnim uslovima i kada je smanjena vidljivost, osim što bicikl mora da bude osvetljen, biciklista treba da ima svetlu i odeću sa retroreflektujućim materijalima. Ako voze bicikl kolovozom, treba da se kreću u širini od najviše jedan metar od desne ivice kolovoza, ali ne uz sam ivičnjak.

Svi bi u menadžere, niko neće u prosvetu
Poražavajuće mali broj studenata koji nameravaju da postanu prosvetni radnici ponavlja se iz godine u godinu. Avetinjski pusti ostaju smerovi fakulteta koji obrazuju nastavnike. Stručnih profesora za fundamentalne opšteobrazovne predmete u preduniverzitetskom školstvu već nema dovoljno, i neće ih ni biti dok na pragu fakulteta ima najmanje budućih brucoša koji žude da steknu visoko obrazovanje da bi se vratili u učionice kako bi neke nove đake opismenili.
Zvuči optimistično kad se kaže da je na Matematičkom fakultetu u Beogradu na smeru nastavnik matematike ove godine konkurisalo duplo više studenata nego lane. Ali u brojkama, realnost izgleda ovako: prošle godine je u ovo doba bilo svega osam kandidata, sada ih je 16, a planirano je 70 brucoša.
Na svim srbističkim katedrama na republičkom nivou očekuje se da će biti popunjeno oko 40 odsto ponuđenih mesta za buduće studente.
– U Novom Sadu, Nišu, Kragujevcu, Beogradu, Kosovskoj Mitrovici, kada se sve sabere, planirano je 441 mesto na budžetu, a ima 186 kandidata. Samo u Beogradu za grupu za srpski jezik i književnost bilo je prijavljeno 34 kandidata na 100 mesta, a za srpsku književnost i jezik 63 na predviđenih 150 mesta. Slično je bilo i prošle godine. Slikovito, ako bismo gledali po poslovičnoj slici čaše vode koja je do pola puna ili prazna, zavisi da li ste optimista ili pesimista, ta čaša je svakako – šuplja – dočarava za „Politiku” prof. dr Slavko Petaković, šef katedre za srpsku književnost s južnoslovenskim književnostima na Filološkom fakultetu Univerziteta u Beogradu.
Jagme za indeks nema ni na Opštoj fizici, smeru Fizičkog fakulteta koji u glavnom gradu upisuju budući nastavnici ovog predmeta. Tu je prijavljen samo – jedan kandidat. Pad broja zainteresovanih se beleži već osam godina, ali do sada nije bila ovako alarmantna situacija. Kako je izjavio dekan, prof. dr Ivan Belča, ovaj brucoš će imati sve predmete, ništa neće biti izbačeno, a sledeći potez je na državi jer ne sme da se dozvoli da se ugasi Opšta fizika, pošto bi u tom slučaju buduće generacije ostale bez nastavnika.
Oskudicu interesovanja za prosvetni poziv potvrđuju i preliminarne rang-liste za upis na Prirodno-matematičkom fakultetu u Novom Sadu. Studije za profesora hemije tu će upisati samo jedan kandidat, a planirano je 20 brucoša. Za buduće nastavnike fizike bilo je ukupno tri kandidata, jedan je pao prijemni, jedan „upao” na samofinansiranje i jedan zavredeo indeks na budžetu, mada je ukupno studenata na ovom smeru moglo biti 25. Za ostala nastavnička zvanja na novosadskom PMF-u zainteresovanost je za mrvicu bolja. Na smeru za profesore matematike ima osam kandidata za 51 budžetsko mesto, dok je za profesore geografije 11 rangiranih, a 40 raspoloživih mesta.
– Mi smo sada u prvom planu kao nacionalna disciplina, a kada smo pokušali da srpski jezik i književnost dobije natpredmetni status, da se uvede na sve fakultete, ta inicijativa ostavljena je da istrune u lavirintima birokratije. Dobili smo deklarativnu podršku i van toga se ništa nije učinilo – ukazuje Petaković.
Njegove reči „prosveta je trenutno na mrtvom vezu, ostavljena je da odumre” i više puta isticane stipendije za studente koji se obrazuju za nedostajuća zanimanja u školama teško da će biti od pomoći. Za ovu godinu dodeljeno ih je samo pet, a novi konkurs uskoro treba da bude raspisan.
– Ne verujem da će to dati velikog efekta, budući da je student potpuno svestan da kad se završi studiranje on ulazi u prosvetu gde su plate takve kakve jesu i, što je veći problem, gde položaj prosvetnog radnika nije dobar – konstatuje ovaj profesor.
Nastavnici tvrde da su nemoćni. Ugled im je srozan. Plate su im ispod republičkog proseka. Učenici to vide i neće da postanu nastavnici. Nastavi li se tako, ne bi čudilo da u dogledno vreme u mnogim školama table budu najpametnije, nastavnici uglavnom nedovoljno stručni, a đaci posledično funkcionalno nepismeni. Hoće li s takvim predznanjem upisivati fakultete?
Da ironija bude veća, najodgovorniji donosioci odluka istrajno tvrde da je obrazovanje prioritet, a unapređivanje kvaliteta obrazovanja strateški cilj. U prvom planu je digitalizacija, a vraćanje dostojanstva prosvetnom esnafu ostaje na marginama. Šta uraditi da se pomak nabolje vidi ubrzo, da se ne čeka deset godina?
– Prvi korak mogu biti stipendije, ali to nije rešenje. Drugi je povećanje plata. Treći, rešavanje statusa prosvetnog radnika, zaštita od pritisaka i sprečavanje nasilja kojima je izložen, kao i prevencija nasilja u bilo kom obliku u školama. To se mora sistemski rešiti vrlo rigidnim kažnjavanjem. Nastavnik mora imati ugled u društvu, a primer i uzor za to treba da budu oni koji istupaju u javnom prostoru. Kada okruženje bude podsticajno tako da đaci u velikom broju upisuju nastavničke smerove i konkurencija će biti veća i najbolji će ulaziti u učionice. Svi ovi koraci su povezani, ne može da se ispuni samo jedan – smatra Petaković.
Medijski prostor, portali naročito, obiluju svakojakim jezičkim pogreškama, lektori su desetkovani, zvanična saopštenja državnog vrha, pa i Ministarstva prosvete, neretko su ugledni primeri grešaka, počevši od pravopisnih. Ako bi, recimo, bar državne institucije koje već imaju službe za odnose s javnošću obavezno morale da uposle profesore srpskog jezika kao lektore, da li bi i to doprinelo pravilnijoj upotrebi srpskog jezika, podsticajnom okruženju i većem interesovanju za studije srpskog jezika?
– To bi bio kulturni uticaj iznutra koji je najbitniji i koji bi menjao ovo društvo. Kad učenik vidi da uopšte nije važno kako govorite, kako pišete, on prihvata taj model. Kada bi u institucije koje se obraćaju javnosti ušli profesori srpskog jezika i književnosti to bi oblikovalo javni izraz, onda bi i đaci i svi građani imali orijentir šta je poželjno, društveno prihvatljivo i važno. Deca nemaju signal iz okruženja koji im kaže da je bitan način izražavanja, poznavanje svog jezika. Ne čitaju kao pre, a uticaj elektronskih medija je ogroman. Navikli su na kratke poruke koje su ekspresivno svedene. Bogatim jezikom možete da izrazite svoju psihološku slojevitost, tanane emocije, nijanse u raspoloženjima, bogatstvo svoga bića. Što vam je jezik siromašniji, teže možete da komunicirate s drugima. Pitanje je da li siromašenje jezika korespondira s osiromašenjem potrebe da se razgovara s drugim čovekom, jer se komunicira kratkim porukama, emotikonima, sažetim mejlovima, frazama, rečeničnim sklopovima koji su klišei. Nisam siguran da problem u komunikaciji dece nije povezan sa siromaštvom jezika, a ono sa iščezavanjem potrebe da se zaista komunicira s drugom osobom – zaključuje šef katedre za srpsku književnost.

Rubljov izborio četvrtfinale Vimbldona, protivnik Đoković ako pobedi Hurkača
Ruski teniser Andrej Rubljov plasirao se u četvrtfinale Vimbldona, pošto je danas u osmini finala savladao Aleksandra Bublika iz Kazahstana rezultatom 7:5, 6:3, 6:7 (6:8), 6:7 (5:7), 6:4.
Meč je trajao tri sata i 20 minuta. Ovo je bio šesti međusobni duel ruskog i kazahstanskog tenisera, a četvrti trijumf Rubljova.
Rubljov će u četvrtfinalu igrati sa pobednikom meča između Srbina Novaka Đokovića i Poljaka Huberta Hurkača, koji je na programu kasnije večeras.
Plasman u četvrtfinale Vimbldona izborio je još jedan ruski teniser Roman Safiulin, koji je pobedio Kanađanina Denisa Šapovalova 3:6, 6:3, 6:1, 6:3. On će u četvrtfinalu igrati sa pobednikom meča između Italijana Janika Sinera i Danijela Elahija Galana iz Kolumbije.


  </body>
 </text>
</TEI>