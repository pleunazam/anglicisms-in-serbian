<TEI version="3.3.0" xmlns="http://www.tei-c.org/ns/1.0">
 <teiHeader>
  <fileDesc>
   <titleStmt>
    <title>Politika 2021-02-14</title>
   </titleStmt>
   <publicationStmt>
    <p></p>
   </publicationStmt>
   <sourceDesc>
    <p>https://www.politika.rs/sr/articles/archive/2021/02/14/page:1?url=</p>
   </sourceDesc>
  </fileDesc>
 </teiHeader>
 <text>
  <body>
    <div id="kolumna">
Treći čovek u apostolskom žrebu
Zašto se ni vlasnici kladionica ne usuđuju da stave na tikete potencijalne kandidate za budućeg patrijarha i prognoziraju ko je buduća njegova svetost? Ako su pogađali izbore svetovnog vođstva u Srba, ako su bili sigurni u pobedu Džoa Bajdena i ako savršeno precizno znaju ko će pobediti u trećoj finskoj ligi u hokeju, šta ih sprečava da istaknu episkope sa najvećim šansama za presto Svetog Save i omoguće nešto više sebi, a nešto manje vernom narodu da zaradi koji dinar? Gazde kockarnica su sujeverni, neće da se kockaju sa onim odozgo!
Ne usuđuju se da prognoziraju izbor 46. vrhovnog poglavara SPC, jer će se tek treći put birati apostolskim žrebom, odnosno Božjom voljom, između tri kandidata sa najviše glasova koje dobiju od članova Svetog arhijerejskog sabora. Ostavši bez patrijarha Irineja, koji je stolovao na tronu 10 godina, tek kada ga nema, o njegovom legatu možemo govoriti kao o – trijumfu umerenosti, te će se, kako vreme prolazi, mnogi sa nostalgijom sećati njegovog razložnog držanja u takozvanim vrućim situacijama.
Ironija je da je Irinej, kao episkop niški, slovio za potpunog autsajdera, pre nego što je voljom Svetog duha, izvučen koverat sa njegovim imenom. Onaj odozgo nije se složio sa analizama ovih odozdo, da se tada odigravao zakulisni superderbi između dvojice duhovnika koji su slovili kao najjači emiteri moći unutar SPC, mitropolita Amfilohija i Irineja bačkog. Slično se dogodilo i kada je 1. decembra 1990. godine izabran patrijarh Pavle. Dvojica favorita bili su episkop šumadijski Sava i episkop žički Stefan, ali prizvani Sveti duh ukazao je na dotadašnjeg tihog i skromnog episkopa raško-prizrenskog koji je tek u devetom krugu glasanja ušao kao treći, suvišni kandidat. Još za života, Pavle je postao sveti, ne dekretom već verovanjem verujućih i svih ostalih!
Dakle, od kada je patrijarh German, u doba komunizma nazvan crvenim patrijarhom, promenio Ustav SPC i uveo ulogu Svetog duha kao ključnog faktora za izbor duhovnog vođe u Srba, ateisti će reći, klasičnom kockom, u igri prestola je pobeđivao čovek sa najmanje šansi ili ‒ treći čovek! Šta je planirao patrijarh German koji je vodio crkvu od 1958. do 1990. godine, kao čovek iz špila karata koji su mešali njegov zemljak Dobrica Ćosić, uz posredničku ulogu Aleksandra Rankovića? Da je u smutnim vremenima neophodna interesna kohabitacija sa svetovnim vođstvom – tako je bilo od vajkada i tako će biti na vjeke vjekov ‒ pa je German, koketirajući sa zvaničnim antihristima, uvođenjem apostolskog žreba, minimizirao uticaj političke moći na izbor patrijarha. Ne samo da je ostao jedini rankovićevac koji nije smenjen posle Brionskog plenuma, kako ga je opanjkavala kvarna čaršija već je njegovim angažmanom i kompromisima koje je činio, počela izgradnja Hrama Svetog Save. Žrebom za izbor patrijarha, izbegnuti su prigovori tipa „Ranković”.
Nije li, uostalom, patrijarh Irinej izabran u doba vlasti Borisa Tadića da bi mu opoziciono nastrojena javnost, onomad vladajuća garnitura, do smrti spočitavala da je Vučićev patrijarh. Tek posle smrti mitropolita Amfilohija, konačno je postalo nešto jasnije da je u Amfilohijevom navodnom sukobu sa Vučićem i Rišeljeom SPC, Irinejom bačkim, svako igrao svoju ulogu: Irinej od Bačke i Amfilohije, najdraža duhovna deca Justina Popovića, različiti po temperamentu, prvi kao čovek iz senke, a drugi kao megafon sa oreolom mudraca, pleli su mrežu uticaja čiji je cilj bio opstanak crkve u Crnoj Gori i rasejanju. O Kosovu je izlišno i govoriti. Za takvu misiju neophodna je pomoć države, odnosno svetovne crkve, koju oličava Aleksandar Vučić. Irinej bački je posle odlaska patrijarha Irineja i Amfilohija, ostao najuticajniji i paradoksalno, najusamljeniji u svojoj moći unutar crkve, ali je Sveti duh pre deceniju zaobišao i njega i Amfilohija. Tada nije pogrešio.
Naziva li neko patrijarha Pavla Slobinim, Koštuničinim, Đinđićevim, Koštuničinim ili Tadićevim patrijarhom, a patrijarha Irineja delimično Tadićevim i apsolutno Vučićevim? Naravno da bi se teško ko usudio da i pomisli na to. U tom nerazumevanju pozicije SPC i njegove svetosti, ma ko on bio, po srpskoj tautologiji, sledi pogrešna premisa da će taj postati ili član glavnog odbora naprednjaka ili opozicioni lider.
Pozicija vladike Grigorija je ilustrativna: nastupivši otvoreno kao kritičar Vučićevog režima i izokola najavljujući mogućnost da skine mantiju i obuče „Armani” ‒ uzgred, dobro mu stoji ‒ i postane predsednički kandidat, prerano je otvorio karte, umanjivši sebi šanse i za jednu i za drugu poziciju. I još ga je na sve to francuski portal „Kurije de Balkan” pre neki dan nazvao „pravoslavnim Džordžem Klunijem”. Takvo estetsko poređenje teško da će ostale episkope ubediti da glasaju za pravoslavnog Džordža. Titulu srpskog Klunija već nosi Boris Tadić, a kum mu je bio Silvio Berluskoni.
Ali kako je Grigorije mudar čovek, a još iz studentskih protesta devedesetih ima organizaciono iskustvo, sarađivao je sa Draganom Đilasom, pravo pitanje je zašto je zaigrao otvoreni poker? Možda je to deo igre u kojoj je Grigorije zaista vrhunski glumac. Možda SPC želi da pokaže da duhovna vlast ima čak i kandidata za lidera svetovne opozicije, kada ga ovi odozdo, dakle zemaljski, tako teško i dugo pronalaze! Istovremeno i oni i Grigorije znaju da će sekularna država teško prihvatiti bivšeg vladiku u predsedničkoj trci, pa čak i da kojim slučajem, takav liči na Batu Živojinovića.
Ko će, dakle, biti sledeća njegova svetost, pitaju se i stranci, i verujući, i oni koji spuštaju pogled na svoje cipele, čim prođu pored crkve. Imamo sreće, Svevišnji ne greši!

Zločin i kazna: epilog
Reagovanje na tekst „Po drugi put o ’Zločinu i kazni’”, „Politika”, 3. 2. 2021.
Predsednik Srpskog lekarskog društva (SLD) akademik Radoje Čolović mi u svom drugom obraćanju zamera što sam pismo njemu „poslao i na najmanje tridesetak adresa”. Ne kaže, nažalost, da sam 20. januara samo odgovorio na dopis koji mi je, uz svoj tek objavljen članak u „Politici”, istog dana uputio kao jednom od članova Akademije medicinskih nauka SLD.
Zahvalio sam mu na poruci i podsetio sam ga: „Moje poente su da: a) stradanja kroz koja su prošli naši prethodnici ostaju u istorijskom pamćenju, i b) više nisu tako strašna vremena, pa će naredne generacije imati manje razumevanja za našu sadašnju pasivnost.” I dalje: „... odsustvo interesa za dešavanja u društvu, za staleška pitanja, a posebno slepilo za maltretman kolega, direktno će ugroziti budućnost društva.”
Nastavio sam: „Podsećam Vas da se u suzbijanje epidemije grubo umešala politika, da su nepotrebno žrtvovani ljudski životi, da se besramno krivotvorenje podataka o obolevanju i umiranju tvrdoglavo nastavilo sve do kraja decembra, da su ucenjivane i smenjivane kolege koje su se usudile da letos stave potpis ispod jednog stručno opravdanog dokumenta, da je 3.000 lekara rešenje videlo u formiranju posebnog udruženja lekara, jer nije moglo da računa na podršku i razumevanje SLD-a i LKS-a... da ne nabrajam dalje. Postoji opravdana bojazan da će članovi novoformiranog udruženja lekara „Ujedinjeni protiv kovida” nastaviti da svoje staleške interese ostvaruju mimo postojećih struktura, da će se omasoviti (interes je veliki), da će uvesti članarinu (vrlo agilni advokat radi, recimo, pro bono), te da će se zapitati zašto plaćaju tri članarine”.
Na ovo po dometu zabrinjavajuće upozorenje, znatno blaže izrečeno i u mom prethodnom tekstu u „Politici”, profesor Čolović odgovara kao na „pokušaj da se pažnja skrene na politički teren”, ponavlja svoju formulaciju koju sam implicitno označio kao kapitulantsku („niko zbog svojih stavova ne bi smeo imati bilo kakve posledice”) i, podsećajući da se „samo predsednik SLD-a”, pravda rečima „kao takav ne smem da se stavljam na stranu bilo koje ’struje’”.
Naravno, i bežanje od politike je svojevrsna politika, posebno kada se sukobljavaju nauka i šarlatantstvo. U svojoj dugoj istoriji SLD je uvek držao do zdravstvenog prosvećivanja, a sada je nemi svedok kako mala, ali prodorna grupa lekara, od kojih neki nose visoka akademska zvanja, sluđuje narod tvrdnjama s one strane razuma. Moralo bi da bude jasno da nisu dve ravnopravne „struje” gro lekara, poštovalaca naučnih činjenica i poneki njihov kolega, čudak sa bizarnim tvrdnjama da su maske opasne, da probiotici zamenjuju vakcinu, da je ona dobra samo ako nije sa zapada ili čak da sadrži čipove koji od ljudi stvaraju zombije.
Tužna je istina da je SLD protekle godine najčešće pominjan u javnosti zahvaljujući izvesnom A. R., koji je, uz sva svoja pretenciozno poređana zvanja i titule (dr, dr sc. med, primarijus, profesor, akademik), ponosno isticao da je predsednik odbora SLD-a. Pored brojnih drugih nesuvislosti, ovaj najprisutniji glas SLD-a u javnosti upozorava da „biološki rat bukti”, da je „vakcinalni rat u toku”, da hitno treba zabraniti Svetsku zdravstvenu organizaciju, a uz sve to, kao „predsednik Razvojne akademije Srba” poručuje: „SANU hitno zameniti RAS akademijom”. Moj apel administraciji SLD-a da se distancira od ovakvog svog glasnogovornika naišao je na ćutnju.
Drag mi je SLD, uložio sam deo sebe u njega, nosilac sam i Povelje SLD-a, ali strahujem da će navlačenjem koprene preko vremena sadašnjeg ovo nekad časno udruženje dovesti sebe do irelevantnosti.
Vratimo se sada u daleku prošlost za koju predsednik SLD-a jedino ima interesa. Kao dete sam se igrao blizu kuće Koste Todorovića, pamtim koliko je uvažavan, cenio sam što je spremno odlazio u romsko naselje u ulici Orlovića Pavla (danas Čuburski park), a studentima sam ga pominjao kao uzor koji detetu dovedenom zbog angine proverava i da li ima gnjide u kosi ili ravne tabane.
Uz sve to ostaje činjenica da se Todorovićev potpis našao na dva dokumenta povezana sa otpuštanjem Aleksandra Kostića 1942. i 1952. Slažem se da su se tu splele mnoge okolnosti, ali je Kostić za doživljene nedaće najviše optuživao svog ratnog druga. Ispunjavajući očev amanet, Kostićev sin Vojislav Voki predao je celokupnu dokumentaciju arhivi SLD. Stojim na raspolaganju da je zajedno razmotrimo.
Epidemiolog, profesor Medicinskog fakulteta u penziji

Smeniti i Džordža Vašingtona
Ja sam veoma stabilan genije – pisao je Donald Tramp dok je bio na „Tviteru”, gde mu više nema povratka ako se može verovati kompaniji koja je u sredu objavila da je trajno zabranila prisustvo bivšeg predsednika na mreži. I pored obećanja da se Tramp neće vratiti na ovu platformu čak i ako se vrati na vlast, nikog ne bi trebalo da začudi ako se dogodi suprotno, jer „Tviter” i nije baš najpoznatiji po doslednosti, što važi i za brojne druge protivnike i kritičare donedavnog šefa Bele kuće.
ŠTA BI REKAO HAŠOGI: Voljom „Tvitera” i „Fejsbuka”, Tramp je nestao sa mreža jer je uporno ponavljao da su novembarski izbori bili pokradeni i jer su njegove pristalice u znak protesta zbog proglašenja pobede Džoa Bajdena 6. januara upale u Kongres. Kako je „presudila” Silicijumska dolina, tadašnji lider se ponašao neprihvatljivo jer je širio laži o navodno nameštenom glasanju i podrivao demokratiju. Ono što „vladari” interneta nisu objasnili jeste – zašto su udaljili Trampa u trenutku kad je on ipak pozivao na „miran marš” do Kapitola i kad je, uvidevši u šta se stvar pretvara, probao da umiri masu, a ne onda kad je pre nekoliko godina sa tog istog „Tvitera” poručivao da će Severnu Koreju sravniti sa zemljom bacajući nuklearnu bombu. Nejasno je kako su „čistku” preživeli Ali Hamnei ili Muhamed bin Salman, pa ni zašto su iranski ajatolah i saudijski prestolonaslednik za „Tviter” veće demokrate od Trampa. I ostaće nejasno, jer društvene mreže nikome ništa ne moraju da pojašnjavaju uživajući najbolje od oba sveta: za razliku od medija, nisu odgovorne za sadržaj, a opet mogu da sklanjaju vlasnike profila po sopstvenom nahođenju.
MEDENI MESEC: I inače prvih mesec dana bez Trampa prolazi tako što nova administracija i njoj naklonjeni mediji slave sve što radi Bajden kao konačno dozivanje pameti posle četiri godina bezumlja. Iako je svaki Trampov potez ocenjen kao nenormalan, Bajden ipak nastavlja s Trampovom politikom prema Izraelu, pa će i nova vašingtonska vlada priznavati Jerusalim za izraelsku prestonicu. Bajdenova Amerika neće poništiti ni Trampovu odluku da Golansku visoravan prizna kao izraelsku teritoriju, iako je novi državni sekretar Entoni Blinken u ponedeljak to uvio u floskulu da je Golan „važan za izraelsku bezbednost”. Ono što će se ipak promeniti jeste to da će se Vašington ponovo angažovati u Savetu Ujedinjenih nacija za ljudska prava, odakle se Tramp povukao 2018. Zanimljivo je da Bajdenov tim ima iste pritužbe na račun ovog tela kao što su ga imali i trampovci: isuviše je kritično prema Izraelu. To znači da i prethodna i sadašnja američka administracija sluđuju domaću i stranu javnost poručujući da je najveći problem međunarodne zajednice što navodno bezrazložno kritikuje izraelsku politiku prema Palestincima. Niki Hejli, koja je bila američka ambasadorka u UN za jedno vreme Trampovog mandata, poručila je da Americi nije mesto u savetu u kojem sede i zemlje koje očigledno krše ljudska prava, nabrojavši „Kinu, Rusiju i Venecuelu”. Ono što ni ona ni Blinken ne pominju jeste da je u tom savetu bilo mesta i za američku saveznicu Saudijsku Arabiju, koja je bila primljena i u Komisiju Ujedinjenih nacija za status žena, što bi bilo isto kao da je Hoakin Guzman Čapo, lider Sinaloe, najvećeg narko-kartela na svetu, sedeo u savetu za borbu protiv narkomanije. Zalivska monarhija je u sredu objavila da iz zatvora pušta aktivistkinju za ženska prava i to će Bajdenovoj administraciji, kojoj je toliko stalo do ljudskih prava, poslužiti kao opravdanje što održava najbolje odnose s Rijadom. Novoj američkoj vladi i Demokratskoj stranci najneljudskija stvar na svetu jeste i Trampov zid koji odvaja Amerikance od Meksikanaca, ali im ni najmanje ne smeta izraelski zid koji odvaja Izraelce od Palestinaca.
SMRT TE NEĆE SPASTI: U trenutku dok još traje epidemija i treba doneti novi paket pomoći za građane i privredu, demokrate veruju da je najvažnija stvar koju treba da urade da smene već „smenjenog” predsednika. Istrajali su u tome da vode postupak za opoziv iako Tramp više nije šef države. Prvi impičment protiv njega vođen je prošle godine u ovo vreme, kad se uveliko znalo da dolazi epidemija virusa korona, ali demokrate, koje su napadale Trampa zbog strašnog rukovođenja pandemijom, u tom trenutku nisu razmišljale o njoj. I sad znaju da ne mogu da ga osude jer to neće dozvoliti republikanci u Senatu, pa se dovodi u pitanje svrsishodnost njihove procedure. Ipak, jedan profesor sa Univerziteta Aberdin u Škotskoj podseća da je u istoriji postojao još bizarniji primer. U srednjovekovnoj verziji impičmenta u devetom veku sudilo se – mrtvom papi. Nekadašnji pontif je izvađen iz sarkofaga, obučeno mu je papsko odelo, postavljen je na presto i onda mu je suđeno, a kad je osuđen, njegovo telo je završilo u Tibru. I zato ne čudi što je i republikanskom senatoru i Trampovom podržavaocu Lindziju Grejamu ironično palo na pamet da, pošto su demokrate već napravile presedan i smenjuju bivšeg predsednika, sad treba da impičuju i Džordža Vašingtona jer je bio robovlasnik.
Očigledno da Tramp nije jedini veoma stabilni genije.

Nikšić – Milov „Staljingrad”
Lokalni izbori u Nikšiću koji će se održati 14. marta su postali mnogo više od lokalnih izbora za Crnu Goru. Vladajući DPS ih vidi kao odsudnu bitku za opstanak posle gubitka vladajuće većine u skupštini i prelaska u opoziciju posle izbora krajem avgusta prošle godine. Na tim izborima je u Nikšiću Milov DPS izgubio sa preko 7.000 glasova razlike. Kao drugi grad zemlje  i rodni grad Mila Đukanovića Nikšić ima i tu specifičnu težinu jer javnost je uverena da „ako tamo Milo izgubi šta da očekuje u drugim sredinama”. Posle izbora u Nikšiću idu izbori za Podgoricu te su nikšićki izbori lakmus papir za njih. Oni daju odgovor na pitanje da li Milo i DPS definitivno odlaze u opoziciju ili pak mogu računati na povratak za par godina ukoliko se sadašnja heterogena koalicija pokaže nesposobna da vodi zemlju u teškoj krizi i sa rekordnim padom BDP-a. Milov DPS je od izbora pao za više od deset procenata podrške građana a taj trend pada i podela unutar stranke bi se zaustavio pobedom u Nikšiću. Zbog svega toga DPS nastoji da ide u bloku sa strankama koje su im bliske, takozvani prokomitski blok, koje imaju negativan odnos prema Srbima, SPC i Srbiji.
Naspram njih je koalicija koja je okosnica pobedničke koalicije na prošlogodišnjim izborima „za budućnost Nikšića”. Izborni štab im predvodi srpski političar Andrija Mandić, a kandidat za gradonačelnika je njegov kadar – mlad i popularan Marko Kovačević. Oni su i dali mandat premijeru Krivokapiću koji sad preko svoje savetnice najavljuje svoju listu za Nikšić. Pored njega sa te strane i Daka Davidović najavljuje svoj samostalni izlazak na izbore. Dok Milo okuplja montenegrinski blok dotle se deli prosrpski politički korpus što može imati ozbiljne posledice i na nacionalnom nivou. Ukoliko se biznismen Daka sa svojim resursima i premijer Krivokapić sa autoritetom prvog čoveka vlade budu oglušili o pozive na jedinstvo nacionalnog bloka to može dovesti do povratka Mila i DPS-a u igru.
Na ovim izborima će očigledno biti manje bitne lokalne teme – propast aluminijumskog kombinata i ekonomska pustoš koja je izazvana višedecenijskom korupcijom ali i prošlogodišnjom propalom turističkom sezonom (u šta spada i verski turizam) već će se ići na ideološku i nacionalnu polarizaciju na Montenegrine i Srbe. Na tome je do sada jahao i sam Đukanović sa ciljem da stabilizuje svoje biračko telo po cenu unutrašnjeg raskola i sukoba sa SPC i Srbijom.
Iako je Milov DPS u procesu slabljenja i mogućih unutrašnjih podela, nastoji da preokrene loše trendove izazivanja podela u vladajućoj koaliciji. Njemu bi kao poklon došlo da prosrpska politička opcija ide u tri kolone a da on bude na čelu jednog bloka. Isto tako je činjenica da je institucija „duboke države” i dalje pod uticajem Milove ekipe na šta upozoravaju iz DF-a pa kao primer navode policijsku logistiku na lokalu u pridobijanju glasača.
Problem za vladajuću koaliciju je da nema politički autoritet, da to nije niti će biti Krivokapić koji je po potrebi pred izbore prosrpski političar a posle izbora „200 posto Crnogorac”. Isto tako je činjenica da je srpskim glasovima postao premijer a bliža mu je Priština od Beograda ili Sarajevo od Banjaluke. U nastupima deluje kao najveći NATO lobista ili neko ko bi ponovo priznao nezavisnost Kosova što frustrira veći deo njegovih birača koji su očekivali ako ne drugačiju politiku a ono barem drugačiju retoriku u odnosu na Mila Đukanovića. Dodatnu konfuziju i ogorčenje kod „prosrpskih” birača izaziva i to što po rečima jednog od lidera DF-a Andrije Mandića premijer Krivokapić u vladi nema političke predstavnike Srba i to što čuva Milove kadrove.
Sve to govori da u tom delu biračkog tela koje je kičma vladajuće koalicije sazreva stav da bi mnogo šta drugačije bilo da je DF u vladi i da je mitropolit Amfilohije živ. Naročito oko skandaloznog odnosa prema Beogradu, priznanju Kosova ili odnosa prema Republici Srpskoj. Teško je odgovoriti na pitanje „šta bi bilo kad bi bilo” ali da je nedostatak autoriteta u vladi ozbiljan problem koji može da se sanira rekonstrukcijom vlade dok je vreme. Dok Đukanović tenzije u vladajućoj koaliciji ne iskoristi da izazove pad vlade i omogući povratak mračne autoritarne i kriminalne prošlosti za koju su mnogi naivno poverovali da je nepovratno otišla na smetlište istorije.
Politički analitičar
    </div>
<div id="sport">
Košarkaši Zvezde osvojili Kup Radivoja Koraća
NOVI SAD - Košarkaši Crvene zvezde osvojii su trofej Kupa Radivoja Koraća, pošto su u finalu u Novom Sadu pobedili Megu sa 73:60. Crveno-beli posle četiri godine vratili su Žućkovu levicu na Mali Kalemegdan, što im je ukupno 10. trofej Kupa u klupskoj istoriji.
Ekipa Dejana Radonjića meč je prelomila u trećoj deonici, kada je odličnom odbranom i skokom u potpunosti zaustavila Megu, koja je u odnosu na prvo poluvreme bila neprepoznatljiva.
U pobedničkom timu Dejan Davidovac ubacio je 14 poena uz šest asistencija, Džoni O'Brajant imao je isti košegeterski učinak uz sedam skokova, dok je Marko Jagodić Kuridža sa osam poena, 11 skokova uz indeks korisnosti 21, proglašen je za najkorisnijeg igrača final (MVP).
U timu Mege najbolju rolu imao je Filip Petrušev sa 21 košem, koji je poglašen i za najboljeg strelca finalnog susreta. Mega je odlično otvorila finale serijom od 12:2, za koju su najzaslužniji bili Petrušev, Simonović i Momirov.
Ta prednost nije bila dugog veka, jer je Zvezda na isti način nizom od 12:0 uzvratila. Tome su doprinele i brze lične greške Petruševa i Momirova, koji su morali na klupu, pa su crveno-beli poenima Lazića i O'Brajanta došli do izjednačenja.
Do kraja četvrtine izabranici Vladimira Jovanovića uspeli su ponovo da vrate prednost na svoju stranu i da posle prvih 10 minuta imaju plus dva (21:19). Povratkom Petruševa na parket u durgoj deonici Mega je uvećala prednost, ali je Lojd serijom svojih poena ponovo vratio egal.
Mega je finiš poluvremena iskoristila da opet bude u plusu u odnosu na rivala i pred drugih 20 minuta rezultat je bio 40:36. Nastavak meča doneo je furioznu ekipu Dejana Radonjića, koja je nanizala sedam poena i skoro pet minuta nije dozvolila Megi da postigne koš.
Kontrolisali su crveno-beli sve u trećoj deonici, pre svega skok, proradio je i šut sa distance i u odlučujući period Zvezda je ušla sa plus pet (53:48). Izgubljene konce u igri iz treće četvrtine Mega nije uspevala da nađe ni u nastavku.
Nizale su se greške i u napadu i u odbrani, šut sa distnace je stao, a Zvezda je sa druge strane uvećavala prednost, uz briljantnu partiju Davidovaca i na kraju je došla do trijumfa i trofeja, prenosi Tanjug.

Nebo je granica
Kako se razvija najbolji centar NBA lige Nikola Jokić (26) moglo bi da se kaže da je za njega samo nebo granica. Na jednoj strani ruši rekorde, upisuje nestvarne brojke u statistici, a sa druge – što je važnije – oduševljava svojim talentom i osećajem za igru.
Najveći kompliment za svakog sportistu, svakog umetnika, stvaraoca jeste to kada mu kažu da je neponovljiv. I upravo je to ključna odlika po kojoj se izdvaja Jokić, jer njegovi koševi, dodavanja i smisao za organizaciju igre nisu prekopirani iz nekog udžbenika. Neko će reći da njegov šut s jedne noge u padu podseća na ono što su radili Dirk Novicki ili Leri Bird, međutim, za razliku od njih koji su to izvodili „desna ruka – leva noga”, on je to usavršio na teži način („desna ruka – desna noga”) i tako napravio svoj zaštitni znak.
„Cela karijera mi je nekako išla po stepenicama. U Somboru sam igrao, pa u Vojvodini, Megi, pa na ’Najkijevom hupsamitu’, pa stigao na draft NBA. Onda sam ostao još jednu godinu u Megi, pa u Ameriku. Sve je bilo stepenica po stepenica, tako da možda nisam ni osetio koliko je sve to veliko”, rekao je Jokić (211 cm), uoči pretprošle sezone, u intervjuu za „Politiku”, objašnjavajući da njegov uspeh nije pao s neba već da se sve odvijalo planski.
U poslednje dve sezone dokazao je da pripada kremu najbolje lige sveta, što je bilo presudno da Denver letos stigne do finala Zapadne konferencije. U pretprošloj sezoni izabran je u prvu petorku lige (kao najbolji centar), a u prošloj – u drugu (mada je, objektivno, bio najbolji na toj poziciji na koju je svrstan Antonio Dejvis iako je igrao na mestu krilnog centra).
U ovoj sezoni, u koju je ušao posle venčanja sa dugogodišnjom devojkom iz Sombora Natalijom Mačešić, nastavio je da pomera granice. Pre nedelju dana postao je prvi centar posle Karima Abdul Džabara koji je na jednom meču imao barem 50 poena i 10 asistencija (Džabar je to uradio pre bezmalo pola veka, 1975). Nekoliko dana pre toga, očitao je lekciju jednom od najboljih odbrambenih igrača lige Rudiju Goberu, postigavši protiv Jute 47 poena. Tako bi, posle januara – u kojem je izabran za igrača lige (to priznanje podelio sa Džoelom Embidom iz Filadelfije), sa prosekom od 26,8 poena, 11,8 skokova i 8,6 asistencija na 20 utakmica – lako mogao da bude najbolji i u februaru.
Trenutno je među prvih deset u tri najznačajnije stavke u statistici – deseti strelac lige (26,9), osmi po skokovima (11,3), peti po asistencijama (8,6), a nalazi se na 11. mestu po skokovima u napadu (3) i osvojenim loptama (1,6). Mnogi ga vide i kao jednog od glavnih kandidata u trci za naziv najboljeg igrača lige (MVP), uz Lebrona Džejmsa i Kevina Durenta, što će zavisiti i od rezultata Denvera koji u svojoj istoriji nikada nije imao MVP igrača. Pre nekoliko dana ESPN je objavio anketu, u kojoj je učestvovalo stotinu novinara, gde su najveće šanse za ovo priznanje date Džejmsu, a posle njega slede Embid i Jokić. Trener Majamija Erik Spoelstra nedavno je izjavio da „Jokić igra na MVP nivou”.
Najbolji srpski košarkaš trenutno je treći po broju glasova za „Ol star meč” u timu Zapada: Džejms 4,37 miliona glasova, Kari 4,03, Jokić 3,01, Dončić 2,48… Na Istoku trojica igrača imaju više glasova od Jokića: Durent 4,23 miliona, Adetokunbo 3,28, Embid 3,02.
</div>
<div id="magazin">
Slavna soba
Rodne kuće i radne sobe velikih ljudi. U nekima od njih sam bila, neke poznajem iz priča i sa slika, a o nekima mogu samo da sanjam. Za ljubitelja soba kao što sam ja, nema većeg zadovoljstva nego da zaviri u tajanstveni i zatvoreni okvir života, u ona četiri zida, između kojih su nicala, rasla i procvetavala velika dela umetnosti i nauke, da bi se zatim otela i otisnula da ispune milione drugih soba, običnih ljudi širom sveta.
Uzbudljiv je susret sa sobama velikih ljudi, čak i kada su one „tako obične”.
Uzbudljiva je prisnost Dositejeve rodne kuće u tihoj varošici Čakovo, u još tišoj ulici okićenoj visokim, raskošnim krošnjama ispod kojih ćuti, skrivena u senci, soba velikog putnika, prosvetitelja i prvog srpskog ministra prosvete, baš kao što je uzbudljiva običnost Darvinove fotelje pored kamina u njegovoj londonskoj sobi, u kojoj se, kao i svaki drugi Englez odmarao, dok su mu, za razliku od ostalih, kroz glavu prolazili čovekoliki majmuni i pitanja o poreklu čoveka. Fascinira, takođe, skromnost Ajnštajnove sobe u Bernu. Ona je tako obična i beznačajna, tačno u obrnutoj srazmeri sa značajem teorije relativiteta koja je izmenila sliku našeg sveta.
Vi, naravno, morate poznavati stanovnika sobe da biste fizički okvir njegovog života doživeli kao pozornicu na kojoj se odvijalo klupko života jednog genija. Bez tog poznavanja, skoro sve slavne sobe samo su „prostori ispunjeni predmetima”. Tolstojeva radna soba u Jasnoj Poljani, obični gvozdeni krevet i sto iznad koga je zid gusto prekriven porodičnim portretima, u času kada se sprema da od porodice pobegne, može samo da dopuni priču koju već znate, a to je da je ispod tog krova Tolstoj, na tri meseca pred smrt, pisao svojoj ženi Sofiji: „Glavni, kobni uzrok – za šta ni ti ni ja nismo krivi – je u tome što sasvim suprotno shvatamo smisao i cilj života.”
Da bi Geteova soba u Frankfurtu bila za vas nešto više od sobe u tipično nemačkoj građanskoj kući s početka 19. veka, morali ste pročitati njegove „Jade mladog Vertera” ili bar „Lotu u Vajmaru”, Tomasa Mana. Onda biste sa Geteom gazili isti pod, listali iste knjige, gledali iste slike i doživeli bliski susret sa velikim humanistom i liričarem.
A Žorž Sand? Romantična spisateljica sentimentalnih i seoskih romana i velika ljubavnica Lista, Šopena i De Misea, tešila je ovog poslednjeg, pišući mu, iz ambijenta svoje rustične kuće u Nantu, u čijoj je nevinosti nalazila ravnotežu svom neobuzdanom temperamentu: „Neka ti uspomena na mene ne zatruje ni jednu radost u životu... žensko srce je tako delikatna stvar, kad nije ledenica ili kamenica...” Neveliki krevet u uglu zaklonjen baldahinom sa medaljonima, nevidljiva vrata u zidu, robustni pisaći sto sa stepenastim policama za pribor, jedno prozračno guščije pero u masivnoj mastionici...
Neka vas ne iritira ovo nonšalantno putovanje od Jasne Poljane do Londona i natrag. Vi ćete sigurno jednoga dana putovati po svetu i biti u prilici da obilazite slavna mesta. Do tada, iskoristite slobodno vreme da o slavnim ljudima naučite još ponešto. To će vam putovanje učiniti lepšim.
Arh. Radmila Milosavljević
www.dopisna-skola-ambijent.rs
</div>
<div id="vesti">
Zemljotres je pomerio Sisak i Petrinju do 86 centimetara ka jugoistoku
Hrvatska državna geodetska uprava je na potresnom području gradova Gline, Petrinje i Siska od 4. do 28. januara 2021. obavila precizna kontrolna satelitska merenja (GNŠ) te je utvrđeno da su se Petrinja i Sisak pomerili i do 86 centimetara, saopštio danas Štab civilne zaštite Hrvatske.
Na temelju dobijenih rezultata i analizom koordinata stalnih tačaka geodetske osnove pre i nakon potresa, utvrđeno je da najveći pomak pokazuju tačke na području Petrinje, i to sa srednjim vrednostima pomeranja 45 centimetara u smeru jugoistoka, dok srednje vrednosti pomeranja za Glinu iznose 10 centimetara u smeru severozapada, odnosno 10 centimetara u smeru istoka za područje Siska, javio je zagrebački portal prenosi Tanjug.
Utvrđeno je i visinsko pomeranje od 10 centimetara (spuštanje tla) za podrucje grada Gline, objavilo je na svojim službenim internetskim stranicama Uprava civilne zaštite Republike Hrvatske.
Uprava CZ RH ističe da je reč o prvim službenim rezultatima koje je objavila Državna geodetska uprava.
Od razornog potresa jačine 6,2 koji je 29. decembra 2020. pogodio petrinjsko i sisačko područje dogodio se niz srednje jakih i slabijih potresa.
Poslednji je bio noćas, 21 minut posle ponoći, kada su seizmografi Seizmološke službe RH zabeležili umeren potres s epicentrom devet kilometara zapadno od Petrinje jačine 3,4 stepena.

Za vakcinaciju u Srbiji prijavilo se 2.100 medicinara iz Republike Srpske
U Republici Srpskoj za vakcinaciju protiv korona virusa do sada se prijavilo 2.100 zdravstvenih radnika, izjavio je danas srpski član i predsedavajući Predsedništva BiH Milorad Dodik na konferenciji za novinare u Banjaluci.
Dodik je istakao da će se vakcinacija zdravstvenih radnika odvijati na tri lokacije, u Beogradu, Loznici i Sremskoj Mitrovici.
Zahvalio je predsedniku Srbije Aleksandru Vučiću za pruženu priliku da se medicinski radnici vakcinišu u Srbiji, prenosi RTRS.
„To za Srpsku znači mnogo, imajući u vidu stanje na tržištu. Činjenica je da je Srbija jedna od najboljih zemalja u Evropi, u svetu, koja ovu situaciju rešava”, rekao je Dodik.

Zamršen put do vlasnika vetroelektrane Možura
Transakcijama španskih, crnogorskih, malteških i of-šor firmi, uz učešće osoba povezanih i sa Azerbejdžanom, vodi zamršeni put do sadašnjih kineskih većinskih vlasnika vetroelektrane Možura, javljaju podgoričke „Vijesti” prenosi Tanjug.
Sin ubijene novinarke sa Malte Dafne Karuana Galicija, koja je istraživala korupciju prilikom kupoprodaje Vetroelektrane Možura na istoimenom brdu između Bara i Ulcinja, zatražio je od nove Vlade Crne Gore dokumente kako bi se ova afera, kojom se bavi i Evropol, dodatno rasvetlila.
„Pisali smo premijeru da zatražimo da nova Vlada deblokira prenos kritično važnih dokaza iz Crne Gore na Maltu”, rekao je Metju Karuana Galicija za Centar za istraživačko novinarstvo Crne Gore (CIN-CG).
On smatra da su u Crnoj Gori važni dokazi o postojanju višemilionske korupcije u projektu koji će državu, dodatno, kroz ugovor o subvencionisanoj struji za 12 godina, koštati 115 miliona evra i koji je nakon niza transakcija sada u većinskom vlasništvu kineskog kapitala.
Njegova majka ubijena je 2017. godine, kada je u njenom automobilu eksplodirala podmetnuta bomba.
Ona je istraživala slučaj sporne isplate na Malti povezane s kompanijama Enemalta i Cifideks i preduzeća 17 Blek malteškog biznismena Jorgena Feneka, optuženog da je organizovao ubistvo novinarke.
Malteška policija je na sudu saopštila da Karuana Galicija nije ubijena zbog nečega što je do tada napisala, nego zbog onoga što je još istraživala.
Od španske Ferse i crnogorske firme Čelebić u vlasništvu Tomislava Čelebića, prijatelja i poslovnog partnera aktuelnog predsednika države Mila Đukanovića, Cifideks je pod sumnjivim okolnostima kupio akcije preduzeća Možura vetropark koje upravlja projektom vetroelektrane i prodao ih malteškoj kompaniji Enemalta.
U Crnoj Gori je prikazana kupoprodajna cena od 3,5 miliona, a istragom na Malti utvrđeno je da je stvarna 11,3 miliona evra.
Istražitelji sa Malte razliku između prikazane i stvarne kupoprodajne cene od 7,8 miliona smatraju sumom za korupciju zvaničnika na Malti i u Crnoj Gori, što je dovelo do pada ostrvske vlade.
Rojters je ranije objavio da je Cifideks za isplatu Ferse i Čelebića dobio tri miliona evra od 17 Blek kompanije iz Dubaija, čiji je vlasnik Fenek.
Nakon što je transakcija obavljena, Cifideks je vratio tri miliona firmi 17 Blek i još 4,6 miliona takozvanog akcijskog profita.
Galicija je tvrdila da je 17 Blek služila kao kanal za plaćanje korupcije zvaničnicima na Malti.

Veliki gest i diplomatski uspeh Vučića
Donacija Fajzerove vakcine koju je srpski predsednik uručio danas premijeru Severne Makedonije Zoranu Zaevu veliki je gest, piše danas hrvatski portal Dnevno i ukazuje da je to „Vučićev diplomatski uspeh koji će mu Makedonci, sasvim sigurno, zapamtiti”.
Vučić i Zaev su se, piše portal, našli po velikoj mećavi, a prilikom susreta srdačno su se izgrlili.
Čak je, primećuju, bilo i mesta za šale.
„Vučić je prokomentarisao da mu je sada jasno zašto se zemlja zove 'severna', a Zaeva je u jednom trenutku oslovio sa 'Zoki'“, piše Dnevno.
Zadovaljan je, navodi se, bio i Zaev, koji je izjavio da će vakcinacija u Severnoj Makedoniji početi već danas.

Vučić predao Zaevu vakcine koje Srbija donira Severnoj Makedoniji
Predsednik Aleksandar Vučić predao je danas premijeru Severne Makedonije Zoranu Zaevu prvi kontigent vakcina koji Srbija donira toj zemlji.
Na granicnom prelazu Tabanovci Zaev je dočekao Vučća, koji mu je uručio 4.680 vakcina „Fajzer” neophodnih za imunizaciju građana protiv korona virusa.
„Srbija u ovome nema drugih interesa sem prijateljstva prema građanima Severne Makedonije, ništa nas ne zanima osim uvećanja ekonomske razmene i da živimo kao najbolji prijatelji. Ovo je poklon koji biste i vi nama dali jer ako komšija nije zadovoljan, ne možete ni vi biti zadovoljni”, rekao je Vučić na graničnom prelazu Tabanovce, prenosi Beta.
On je kazao da je bilo problema sa dobijanjem dozvole jer su procedure stroge i zahvalio Fajzeru što je omogućio donaciju.
Rekao je da je u Srbiji do sada utrošeno 840.000 doza vakcina za 635.000 ljudi, zahvalio zdravstvaenim radnicima i najavio onima koji učestvuju u vakcinisanju dodatnu jednokratnu pomoć od 10.000 dinara.
Želimo da živimo kao najbolji susedi
Predsednik Srbije Aleksandar Vučić poručio je danas, nakon predaje donacije premijeru Severne Makedonije Zoranu Zaevu prvog kontigenta vakcina koji Srbija donira toj zemlji, da je srećan što ta zemlja može da krene u imunizaciju i što je Srbija mogla da pomogne braći i prijateljima
„Srećan sam što građani Severne Makedonije mogu da krenu u imunizacije i pre nekih drugih u regionu u ovom delu sveta i što smo mogli da pomognemo braći i prijateljima”, naglasio je Vučić u obraćanju na graničnom prelazu Tabanovce.
Srbija nema nikakvih drugih interesa sem da pokazuje priajateljstvo prema svim građanima Severne Makedonije, naglasio je on prenosi Tanjug.

Radimo na tome da se otvori prelaz Miratovac-Lojane
Predsednik Srbije Aleksnadar Vučić rekao je danas da Srbija radi sve da se otvori novi granični prelaz Miratovac - Lojane, ali da to nije jednostavna i laka stvar.
Vučić je, odgovarajući na novinarska pitanja na graničnom prelazu Tabanovce, rekao da je sa Zoranom Zaevim razgovarao o tome i da je premijer Severne Makedonije pokazao veliko interesovanje, kao i da postoji značajno interesovanje albanskog življa koji živi sa druge strane naše granice da se taj prelaz otvori.
Srbija i Severna Makedonija potpisale su krajem 2019. godine Sporazum o uspostavljanju novog zajedničkog graničnog prelaza Miratovac - Lojane koji nakon ispunjenja svih uslova treba da proradi kao integrisani granični prelaz za međunarodni putni saobraćaj.
„To za nas nije tako jednostavna i tako laka stvar, ne zbog političkih razloga, već zbog toga što morate da plaćate svakoga dana ljude koji će da rade, to su nam uvećani troškovi, a gledamo da troškove smanjujemo, ali nemojte da brinete I taj posao ćemo da završimo”, rekao je Vučić.

Vakcine stigle čim je završena procedura sa Fajzerom
Predsednik Srbije Aleksandar Vučić rekao je da su sinoć završene sve procedure za donaciju Fajzerovih vakcina Severnoj Makedoniji i da je sve učinjeno da se one što pre dopreme kako bi počela imunizacija zdravstvenih radnika u ovoj zemlji.
Vučić je novinarima na Tabanovcima rekao da se odmah po završetku procedura sa Fajzerom čuo sa severnomakedonskim premijerom Zoranom Zaevim sa kojim je dogovoreno da se požuri sa isporukom vakcina i zato je to učinjeno već danas.
Sve druge doze stizaće na vreme, i pitanje je tehnike, rekao je Vučić na novinarsko pitanje šta je bio problem i zašto je došlo do odlaganja dopremanja vakcina.
Vučić je objasnio da Srbija ima ugovor sa Fajzerom kada je naručivala velike količine vakcina i kroz Kovaks program i kroz bilateralni ugovor sa Fajzerom koji je predviđao da vakcine ne smeju da se otuđuju.
„Mi ne možemo neke druge vakcine da vam damo, jer sve firme rade na zaštiti svojih proizvoda”, napomenuo je Vučić i dodao da je Srbija Fajzeru morala da pruži sve potrebne garancije koje se odnose na transport i druge uslove i da su ovi ugovorni problemi rešeni.
On je rekao da postoje i zemlje koje imaju takav geopolitički pristup da Srbija ne može da odlučuje gde će ići vakcine.
Premijer Zoran Zaev izrazio je zahvalnost predsedniku Vučiću i premijerki Ani Brnabić, ministru Zlatiboru Lončaru što su izdejstvovali saglasnost od Fazera i pružili prvu pomoć u vakcinama koja, kako je rekao, mnogo znači.
Zahvalio je i srpskom narodu na ogromnoj solidarnosti koju je iskazao i istakao da će sa vakcinama iz Srbije biti vakcinisani medicinski radnici u kovid centrima.
Zaev je rekao i da je sve ovo izraz velikog prijateljstva, kao što je to i otvaranje granica i drugi vidovi saradnje kroz „mini šengen”.
„Potpisali smo dogovor o međusobnom pomaganje i radimo za dobro svih naroda”, poručio je Zaev.

Zaev: Srbija odvojila od svojih vakcina-nećemo zaboraviti
Premijer Severne Makedonije Zoran Zaev poručio je danas da je to što je srpski narod odvojio svoje vakcine za narod Severne Makedonije velika i ozbiljna poruka - bratstva i prijateljstva koju Severna Makedonija neće zaboraviti.
Zaev je, odgovarajući na pitanja novinara u vezi sa inicijativom Mali Šengen, rekao da to što rade Srbija, Severna Makedonija i Albanija je primer saradnje koja samo unapređuje saradnju koju imamo kroz evropske procese, kao što je Berlinski proces, ali i sve ostale vrste saradnje.
„Želimo da pokažemo mnogo više nego što je do sada postignuto. Otvorena su vrata i za Kosovo, BiH i Crnu Goru i verujemo da će se vrlo brzo priključiti ovoj inicijativi, jer ona donosi samo dobro i koristi za narod”, naveo je Zaev.
Očekuje od EU da vrlo brzo pošalje, kako je rekao, vakcine solidarnosti.
„Komesar Varhelji najavaljuje 70 miliona evra pomoć, a sada je razlog samo nedostatak količine (vakcina). U takvom trenutku nedostatka količine vakcina, srpski narod odvaja od svojih vakcina i daje makedonskom narodu. Ovo je ozbiljna i velika poruka, poruka bratstva i prijateljstva koju svakako naš narod neće zaboraviti”, poručio je Zaev.

Sedamdeset tačaka za lakše disanje u narednih deset godina
Češće pranje ulica, obnavljanje voznog parka GSP „Beograd” vozilima sa manjom emisijom zagađujućih gasova, izgradnja metroa, pooštravanje kriterijuma za prvu registraciju automobila, favorizovanje pešačkih i biciklističkih kretanja, uvođenje olakšica za zamenu neefikasnih kotlova na ugalj i drvo... samo su neke od mera koje bi, ako bude usvojen Nacrt plana kvaliteta vazduha trebalo da „provetre” glavni grad i konačno reše problem sa zagađenjem.
Javna rasprava o ovom dokumentu čiji je zadatak da nadležnima pomogne da nam obezbede kvalitetno disanje u narednih 10 godina završena je krajem prošlog meseca, a kako kaže Andrej Šoštarić, doktor hemijskih nauka iz Gradskog zavoda za javno zdravlje, koji je u saradnji sa Sekretarijatom za životnu sredinu pripremio plan, pristiglo je tristotinak komentara zainteresovanih građana.
– Zavod je vrlo zadovoljan odzivom i interesovanjem javnosti jer to znači da ono što mi napišemo neko i pročita. Hoćemo da zajedno sa građanima donosimo odluke od značaja za sve nas, bitno nam je svako mišljenje. Sada obrađujemo podatke i pokušavamo da sve pristigle komentare u što većoj meri uvrstimo u plan, kako bi i građani shvatili da je taj plan izrađen zajednički i da zajednički pokušavamo da životnu sredinu učinimo boljom – ističe Šoštarić.
Deo zamerki je tehničke prirode, a neke od njih se i ponavljaju. Ima učesnika u javnoj raspravi koji su prigovorili da javnost nije bila obaveštena o donošenju dokumenta, a Ivana Vilotijević, gradska sekretarka za životnu sredinu, replicira da je obaveštenje pravovremeno bilo postavljeno na internetu. Onima koji su zamerili što na javnu raspravu nije moglo da se dođe, odgovara se – takve su epidemiološke mere. Tražilo se na primer da se neke od mera razdvoje, da grad rešava neke probleme koji su u nadležnosti republike... Manje je, kaže Vilotijevićeva, bilo suštinskih zamerki.
Ali, sugrađanima čije su primedbe odbijene to će morati detaljno da se obrazloži i pisanim putem.
– U obavezi smo da na sve pristigle komentare odgovorimo, odnosno i da uvažimo neke od kritika. Očekujem da ćemo crtu podvući u narednih dvadesetak dana. Upotpunjen dokument biće poslat Ministarstvu za zaštitu životne sredine bez čije saglasnosti plan kvaliteta vazduha ne može da se nađe pred odbornicima Skupštine grada – objašnjava Vilotijevićeva.
Prema rečima Šoštarića, novi plan je kvalitativno i kvantitativno mnogo bolji od prethodnog, ali i sličnih dokumenata u većim evropskim gradovima.
– Prethodni plan imao je sedam-osam specifičnih ciljeva i nešto više mera, dok ih novi sadrži više od 70. Bolje su obrađeni izvori zagađujućih materija, jasno urađeno modeliranje i matematički deo, a iz dokumenta se može videti da zagađenje dolazi i iz drugih mesta – ističe stručnjak Gradskog zavoda za javno zdravlje.
Sekretarka objašnjava da je plan koji se donosi na deset godina zakonska obaveza jedinice lokalne samouprave i da svakom njenom delu, koji je prepoznat kao činilac koji može da uradi nešto na poboljšanju vazduha, da u zadatak sprovođenje određenih mera.
– Ako je jedna od mera povećanje broja pešačkih staza, to će sprovoditi Sekretarijat za saobraćaj. Svi se moraju držati ovog plana, tako da ne može niko iz, na primer, Sekretarijata za javni prevoz da ode i da kaže da će kupiti 50 autobusa na benzin jer u ovom dokumentu piše da to moraju biti vozila na tečni naftni gas ili na električni pogon – ističe sekretarka.
RERI i BOŠ: plan povući iz procedure
Među organizacijama koje su javno objavile primedbe upućene na plan kvaliteta vazduha su i Regulatorni institut za obnovljivu energiju i životnu sredinu (RERI) i Beogradska otvorena škola (BOŠ). Oni smatraju da bi Nacrt plana trebalo povući iz procedure jer „ne zadovoljava osnovne kriterijume i standarde koje bi plan kvaliteta vazduha trebalo da ispunjava, ali i zbog toga što usvajanje ovog dokumenta i primena navedenih mera neće odgovoriti na hitnu potrebu da se problem zagađenja vazduha u Beogradu reši”.
RERI I BOŠ nisu zadovoljni ni sadržajem plana jer, kako su nedavno objavili, njegov nacrt nije u skladu sa zakonom.
– Zakon o zaštiti vazduha, kao i prateći Pravilnik o sadržaju planova kvaliteta vazduha, daju precizne standarde i smernice u pogledu sadržaja ovih dokumenata, koje ovaj nacrt ne ispunjava. Nacrtu plana nedostaju ciljevi smanjenja zagađenja kvaliteta vazduha, analiza mera u pogledu dobiti i troškova, analiza uticaja zagađenja vazduha na zdravlje građana, precizni indikatori i rokovi za realizaciju mera, procena planiranog poboljšanja kvaliteta vazduha i vremenskog perioda potrebnog za dostizanje tih ciljeva. Osim toga, Nacrt plana ne nudi ni precizan inventar emisija zagađenja. Nacrtom plana se kao jedna od mera tek predviđa izrađivanje detaljnog inventara, što bi moralo prethoditi samom nacrtu – ističe se u zajedničkom saopštenju ove dve organizacije.
„Ne davimo Beograd”: plan nema ambicije da utiče na poboljšanje
I organizacija „Ne davimo Beograd” uputila je svoje primedbe. Ona ističe da „plan nema ambicije da zaista utiče na poboljšanje kvaliteta vazduha, već je sačinjen od uopštenih smernica za čije sprovođenje nema odgovornosti, finansijskog plana, rokova ili konkretnih ciljeva zašto se donosi”.
– Akcioni plan mera za sprečavanje ili smanjenje zagađenja vazduha ne sadrži operativne podatke za njegovu primenu. Indikatori su veoma uopšteni, nisu dovoljno precizni. Na primer, nisu postavljeni nikakvi ciljevi u pogledu smanjenja emisije gasova i potrošnje energije, udela obnovljivih izvora energije, broja javnih objekata koji će biti obuhvaćeni energetskom sanacijom, površina na kojima će biti sprovedeno pošumljavanje... – kažu iz „Ne davimo Beograd”.
Oni dodaju da nedostaju i procene troškova i vezi sa različitim merama, da u planu nedostaju mere adaptacije na klimatske promene, kao i kriterijum energetske efikasnosti prilikom izgradnje i obnove gradske infrastrukture.
– U plan bi trebalo uključiti podsticaje za osnivanje kooperativa, odnosno zadruga za proizvodnju obnovljive energije (solarna energija, biomasa...) Koncept forsiranja protočnosti saobraćaja koji se pominje na više mesta suprotan je ciljevima Plana održive urbane mobilnosti i smanjenju broja putovanja automobilom kroz centralnu gradsku zonu. Saobraćaj će biti protočniji samo sa smanjenjem broja privatnih automobila. Svaka druga mera postavljanja „pametnih” semafora ne može doneti poboljšanje ukoliko istovremeno destimuliše pešački i biciklistički saobraćaj, propuštajući zelenim talasima privatne automobile kroz centralnu gradsku zonu – ističu oni.

Diplomska predstava „Kavkaski krug kredom”
U okviru saradnje Narodnog pozorišta i Fakulteta dramskih umetnosti, na Sceni „Raša Plaović” odigrana je diplomska predstava „Kavkaski krug kredom”, u izvođenju studenata četvrte godine Glume u klasi profesorke Marije Milenković i stručnog saradnika Marije Bergam. Ova predstava, po motivima istoimenog komada Bertolda Brehta, osvojila je gran-pri na prestižnom Međunarodnom studentskom festivalu VGIK u Moskvi, novembra prošle godine
Nastala je iz improvizacija na teme kojima se Breht bavi: zloupotrba vlasti, pohlepa, izdaja, korupcija, odnos zakona i pravde, ljubav, žrtva, socijalna nejednakost, hipokrizija, majčinstvo, haos i šansa. Uloge tumače Lenka Petrović, Vukašin Jovanović, Stanislava Nikolić, Maša Đorđević, Jana Ivanović, Petar Đurđević, Bojana Stojković, Dragan Petrović i Stojša Oljačić.

Završen Prvi festival Beogradske filharmonije
Beogradska filharmonija priredila je koncert pod upravom dirigenta Gabrijela Felca, u svojoj dvorani na Studentskom trgu. Na repertoaru su bila dela Malera,Stravinskog i Šuberta.
Ovim programom je završen Prvi festival Beogradske filharmonije, koji je počeo 4. februara.  To je bila prilika da publika uživa u deset nastupa   različitih ansambala i da čuje filharmoničare okupljene u zanimljivim kamernim sastavima.
</div>
<div id="sport">
Đoković pobedio Raonića za četvrfinale, sledi Zverev
Najbolji teniser sveta Novak Đoković plasirao se u četvrtfinale Australijan opena, pošto je danas pobedio Kanađanina Miloša Raonića sa 7:6 (7-4), 4:6, 6:1, 6:4.
Đokovićev nastup u osmini finala bio je upitan zbog povrede trbušnog mišića koju je zaradio u meču sa Tejlorom Fricom, ali je srpski teniser izašao na teren i posle velike borbe i nešto manje od tri sata igre, uspeo da slomi otpor Kanađanina za plasman u četvrtfinale Melburna.
U prvom setu oba tenisera držali su svoj servis, a tek posle taj-brejka Đoković je došao do vođstva u setovima.
Raoniću je u drugom setu bio dovoljan jedan brejk za izjednačenje u setovima, dok se Đoković potpuno vratio u trećem, dva puta oduzeo servis rivalu i ponovo vratio vođstvo na svoju stranu.
Izjednačena borba viđena je u četvrtom setu, a ključni trenutak desio se u devetom gemu, kada je najbolji teniser sveta iskoristio brejk šansu i u narednom gemu odservirao za pobedu i plasman u narednu rundu, prenosi Tanjug.
On će u četvrtfinalu igrati protiv Nemaca Aleksandra Zvereva, koji je prethodno pobedio Dušana Lajovića.

Zvezdina molba Vučiću da sa navijačima dočeka Milan
Fudbalski klub Crvena zvezda poslao je danas pismo predsedniku Srbije Aleksandru Vučiću sa molbom da razmotri mogućnost organizacije utakmice u četvrtak protiv Milana u Ligi Evrope, sa 15.000 navijača na tribinama, što je 30 posto ukupnog kapaciteta stadiona.
„FK Crvena zvezda je spreman da organizuje utakmicu uz prisustvo 30 posto navijača od maksimalnog kapaciteta stadiona, a u skladu sa protokolima UEFA za organizaciju utakmica tokom perioda pandemije virusa kovid-19”, navodi se u pismu.
Kaže se da je velika želja kluba i miliona zvezdaša da sedmostrukog šampiona Evrope dočekamo uz podršku sa tribina i da je poznato koliko klubu znači podrška navijača.
„Zbog toga verujemo da snagom Vašeg autoriteta mažete da nam pomognete da dočekamo veliki Milan, sa kojim imamo dugu tradiciju međusobnih duela, pred navijačima. FK Crvena zvezda bi u organizaciji utakmice striktno poštovala sve propisane mere: obezbeđivanje fizičke distance, nošenje maski, provera telesne temperature i drugi elementi propisani strogim protokolima republičkog kriznog štaba i UEFA”, naveo je beogradski klub.
Takođe, imajući u vidu da je naša zemlja među svetskim i evropskim liderima u sprovođenju vakcinacije, dodaje se, verujemo da bi rizici bili svedeni na najmanju moguću meru.
„Poznato je da bi utakmica u Beogradu predstavlja veliku promociju za našu Srbiju i Beograd kao i da smo nedavno imali pozitivan primer organizacije Superboula u SAD, a uz prisustvo 30 odsto navijača od maksimalnog kapaciteta stadiona nadamo se da ćete naći nas zahtev kao opravdan”, navela je Crvene zvezda u pismu predsedniku Vučiću, koje su portpisali predsednik kluba Svetozar Mijailović i generalni direktor Zvezdan Terzić.
Utakmica između Crvene zvezde i Milana igra se u četvrtak od 18.55 sati.
</div>
<div id="kultura">
„Zlatni medved” u dve optimističke faze
Svetska pandemija poremetila je i uobičajene navike i čvrstu strukturu prestižnog Berlinskog festivala. Berlinale se neće održati u svom uobičajenom februarskom terminu. Nemačka je još uvek u čvrstom lokdaunu, a pragmatični Nemci su još krajem prošle godine najavili pomeranje datuma festivala, a nedavno i definitivno potvrdili novotariju: 71. Berlinski festival 2021. biće održan u dve faze!
 Prva i sasvim realna faza dogodiće se uskoro, od 1. do 5. marta, a podrazumeva onlajn prikazivanje svih odabranih filmova u svim festivalskim programima i to za predstavnike filmske industrije (i učesnike Evropskog filmskog marketa), članove žirija svih takmičarskih programa i znatno sužen broj kritičara i izveštača koje je po pozivu festival akreditovao i tako im omogućio pristup filmovima, uz obavezu poštovanja embarga na objave do određenih datuma. U tu privilegovanu grupu svrstana je i potpisnica ovih redova, kao predstavnik dnevnog lista „Politika”, koji ima veoma dugu tradiciju prisustva na Berlinskom festivalu.
 Druga faza održavanja 71. Berlinala optimistički je zakazana uživo za mesec jun (od 9. do 20. juna), pod nazivom „Leto specijal”, i prema najavama podrazumeva prikazivanje filmova u dvoranama širom Berlina. Pred publikom i uz učešće filmskih stvaralaca i protagonista, sa posebnim akcentom na dobitnike nagrada „Zlatni medved” i „Srebrni medved” i sve u martu nagrađene filmove. Fizičko prisustvo predstavnika inostranih medija u ovoj festivalskoj fazi još nije sasvim jasno definisano niti ga festivalski organizatori za sada pominju.
 Ono što se ovog trenutka tačno zna jesu naslovi svih filmova odabranih za prikazivanje u zvaničnim takmičarskim i paralelnim programima, a među njima je (u „Panorami”) i srpski film „Kelti” Milice Tomović. U glavnom takmičarskom programu, među onima koji pretenduju za ovogodišnju nagradu „Zlatni medved” za najbolji film, našla su se i filmska dela Gzavijea Buvua, Radu Žudea, Domika Grafa, Rijusuke Hamagučija, Marije Špet (dokumentarni film), Marije Šrader, Hong Sangsua, Joane Hadžitomas i Kalila Žorejge, Selin Skjama, Aleksandra Koberidzea, Bence Fligaufa, Alonsa Ruizpalasiosa, kao i Danijela Brila, slavnog nemačkog glumca koji sada debituje i kao reditelj...
 U Glavnom takmičarskom programu nema ni ove godine onih najzvučnijih rediteljskih imena, za koje se nezvanično saznaje da za svetske premijere ipak čekaju Kan 2021. (već je sa tradicionalnog maja pomeren za jul, sa naznakama da bi do novih pomeranja opet moglo doći). Naravno to ne znači da se u ovako komponovanom programu u kojem vidno dominiraju filmovi nemačke i francuske proizvodnje, prema izboru odnedavno novog umetničkog direktora Berlinala Karla Šatrijana, neće pronaći i pravi filmski biseri. O filmskim vrednostima odlučivaće glavni žiri koji je ove godine komponovan od doskorašnjih dobitnika berlinskih „medveda”. Tu su iranski reditelj Muhamed Rasulof („Zlo ne postoji” 2020), Izraelac Nadav Lapid („Sinonimi” 2019), Rumunka Adina Pintilije („Ne dodiruj me” 2018), mađarska rediteljka Ildiko Enjedi („O telu i duši” 2017) Italijan Đanfranko Rosi („Vatra na moru” 2016), i bosanskohercegovačka rediteljka Jasmila Žbanić („Grbavica” 2006).
 Od prošle godine novouvedeni paralelni takmičarski program „Susreti”, sada pred tročlani žiri stavlja 12 filmova iz 16 zemalja među kojima su i filmovi Kanađanina Denija Kotea, Egipćanina Samahera Alkadija, Švajcarca Andreasa Fontane, Amerikanca Džima Kamingsa i Grkinje Žakline Lencu. Šatrijan i sada ovim programom najavljuje podršku „novim filmskim glasovima i otvaranje većeg prostora za raznolikost narativnih i dokumentarnih formi”.
 Netakmičarski program „Berlinale specijal”, nudi između ostalih i nove zvučne američke i britanske filmove Kevina Mekdonalda („Mauritanac”) sa Džodi Foster, Taharom Rahimom i Benediktom Kamberbačom u glavnim ulogama, Dena Lindzdeja (dokumentarni „Tina”), sa Tinom Tarner i Oprom Vinfri, Natali Morales („Lekcije jezika”), koja svoj film osim kao glumica potpisuje i kao reditelj-debitant...
Film Milice Tomović u Berlinu

Iz filma „Kelti” Milice Tomović (foto Irena Canić)
Dugometražni igrani prvenac scenaristkinje i rediteljke Milice Tomović („Diplomiranje” i „Tranzicija”), koji je podržan i sredstvima Filmskog centra Srbije, odabran je za prikazivanje u uglednom pratećem programu „Panorama”.
 Reč je o porodičnoj drami sa elementima komedije, o duhovitoj priči o nestanku jedne zemlje (radnja je smeštena u 1993. godinu) i gubitku identiteta, što Tomovićeva prikazuje kroz tri različite generacije jedne porodice tokom priprema kostimirane rođendanske zabave za najmlađu (osmogodišnju) kćerku...
 Scenario za film pisan je u saradnji sa Tanjom Šljivar, uloge tumače: Dubravka Kovjanić, Stefan Trifunović, Nikola Rakočević, Milica Grujičić, Jelena Đokić, Slaven Došlo, a producent filma je Vladimir Vasiljević.
</div>
<div id="ekonomija">
Zeleni vodonik – novi izvor čiste energije u Srbiji
Može da se koristi u prehrambenoj, hemijskoj, ili industriji veštačkih đubriva umesto fosilnih goriva, koji se sada troše. Nije toksičan niti korozivan, a sagorevanjem nastaje voda – što ga čini ekološki najpovoljnijim gorivom, kaže u razgovoru za „Politiku”, Dejan Stojadinović, konsultant za energetiku koji je i ovaj predlog zelenog vodonika i dostavio Ministarstvu energetike, koje ga je pošto su se upoznali s detaljima uvrstilo u novi zakon o čistoj energiji.
Kao jedan od predloga za smanjenje ugljen-dioksida i veće prisustvo čiste energije pominje se i zeleni vodonik. O čemu je reč kako se i iz čega dobija?
Vodonik se proizvodi već 200 godina, i tehnologije za njegovu proizvodnju nisu nove – nova je samo uloga vodonika u energetici, jer se smatra glavnim faktorom koji treba da omogući funkcionisanje energetskih sistema sa velikim učešćem solarnih i vetroelektrana, što je dugoročni cilj koji su zacrtale i svet i EU i Srbija. Zeleni vodonik dobija se postupkom elektrolize, koji je takođe dobro poznat, ali uz uslov da električna energija koja se koristi za njegovu proizvodnju – potiče iz obnovljivih izvora. Na taj način bi se skladištila električna energija, i koristila u periodima kada ne duva vetar ili sija sunce. Pored toga, vodonik nije toksičan niti korozivan, a sagorevanjem vodonika nastaje voda – što ga čini ekološki najpovoljnijim gorivom.

Koliko bi Srbija zelenog vodonika mogla da proizvede i koliki bi to smanjilo proizvodnju struju iz uglja lignita?
S obzirom na to da se proizvodi iz vode – potencijali su ogromni, ali je ograničavajući faktor proizvodnja električne energije iz obnovljivih izvora. Trenutna proizvodnja struje iz solarnih i vetroelektrana u Srbiji nema prevelik značaj za elektroenergetski sistem Srbije – učestvuje sa oko 2,5 odsto, ali, kako se ovaj udeo bude povećavao rašće i potreba za skladištenjem struje i korišćenjem zelenog vodonika. Sada je vreme da počne da se razmišlja o tome, jer se u Srbiji najavljuje izgradnja više od 2.000 megavata vetroelektrana u narednih pet do deset godina. Ukoliko se ovi projekti realizuju, to bi već znatno uticalo na rad čitavog sistema, i moraju se definisati novi uslovi.
Ključna uloga zelenog vodonika je da omogući veliko učešće obnovljive energije u našem energetskom sistemu – što znači da bi svakako doprineo smanjenju potrebe za proizvodnjom struje iz lignita.
Da li je potrebno napraviti posebna postrojenja za zeleni vodonik i koliko bi ta investicija bila vredna?
Za proizvodnju je neophodno investirati u elektrolizer, koji košta oko dva miliona evra po megavatu. Trenutno se u Nemačkoj rafineriji u Veselingu gradi najveći elektrolizer na svetu, kapaciteta 10 megavata, i očekuje se da će se proizvoditi četiri tone zelenog vodonika dnevno. Pored toga, potrebno je izgraditi i infrastrukturu za skladištenje i snabdevanje.
Ko bi sve mogao da koristi ovako proizvedenu energiju?
Zeleni vodonik je možda najlakše zamisliti poput gasa koji sada koristimo u Srbiji: na isti način se transportuje (gasovodi, boce, brodovi) – i može se koristiti za proizvodnju struje, grejanje, ili kao gorivo u saobraćaju. Vodonik koji industrija sada koristi, proizvodi se iz prirodnog gasa – i pri tome se emituju velike količine ugljen-dioksida. U industriji – prehrambenoj, hemijskoj, ili industrija veštačkih đubriva, takođe je moguća upotreba zelenog vodonika umesto vodonika iz fosilnih goriva, koji se sada koristi.
Da li je srpskim zakonom o OIE već predviđen zeleni vodonik ili će ga tek novi zakon uvrstiti u jedan od izvora čiste energije?
Uključen je u nacrt novog zakona, i ukoliko se on usvoji, biće prepoznat kao obnovljivi izvor energije (OIE).
Kolika je cena ovako dobijene čiste energije u EU, za šta se tamo najviše troši i iz čega se proizvodi?
Vodonik koji se sada koristi u EU je takođe fosilnog porekla. EU je tek prošle godine usvojila strategiju i postavila cilj da do 2024. godine proizvodi oko milion tona zelenog vodonika godišnje. Cena ovako dobijene čiste energije zavisi od cene električne energija i načina na koji će se upotrebljavati, kao i infrastrukture potrebne da bi se ona dopremila do potrošača. Tako na primer, u slučajevima kada se zeleni vodonik koristi kao motorno gorivo, potrebno je, pored proizvodnje, izgraditi i skladišta, transportovati vodonik, i izgraditi stanice za snabdevanje.
Komercijalna cena vodonika iz fosilnog goriva u Srbiji je trenutno oko 20 evra po kilogramu, ali se očekuje da se sa povećanjem potrošnje troškovi znatno smanje, kao što je bio slučaj sa solarnim panelima, čiji troškovi su danas 10 puta manji nego što je to bio slučaj pre 10 godina.
</div>
<div id="vesti">
Pronađeni novi dokazi, uhapšen još jedan ubica
Predsednik Srbije Aleksandar Vučić kazao je da su pronađeni čvrsti dokazi o licima koja su počinila ubistva bar trojice ljudi i da je uhapšen „još jedan ubica” A.Š. čiji DNK je pronađen na lokaciji povezanoj sa tim ubistvima.
Gostujući na TV Pink, Vučić je kazao da za mafiju uvek mora da postoji institucionalna podrška, s kojom će država morati da se izbori, i da je pred Srbijom teška borba protiv organizovanog kriminala.
„Da li (smo mogli) da (borbu protiv kriminala) uradimo bolje i snažnije - uvek možete bolje i snažnije. Ovo nije obračun sa jednom kriminalnom grupom, već sa svim uvezenim kriminalnim grupama... Najvažnije je da se ljudi osećaju bezbedno u svojoj zemlji. Ne postoji zemlja koja je iskorenila mafijaška ubistva, a nama je važno da očistimo ulice od narkodilera, od onih koji posredno ubijaju našu decu”, kazao je Vučić, prenosi Beta.
On je dodao i da je bilo mnogo posla da operativnim radom Srbija dobije „uši i oči” unutar kriminalnog klana, da je kuća u kojoj je grupa vođe navijača Veljka Belivuka bila nadzirana dronovima i satelitima.
Govoreći o najavljenim obračunom s kriminalom, Vučić je naveo da Srbiju čeka „mnogo neprijatnih i teških stvari” i „zloupotreba, u smislu vođenja (političke) kampanje”.
„I kada je (biznismen Miroslav) Mišković bio uhapšen, ja sam rekao da će mnogi mediji voditi kampanju (protiv mene), godinama i decenijma. Doduše, to su ljudi koje ne bih stavljao u isti koš, ne bi bilo fer... Videli ste na dan kada se (hapšenje) dogodilo, svi su bili gotovo oduševljeni, a onda su neki počeli da govore da je sve predstava, da je u pitanju obračun unutar kriminalnog klana. Napadali su i moju porodicu, da (kompromituju) sve koje mogu”, rekao je Vučić.
Predsednik je dodao i da sada „nisu dvehiljadite”, kada je moglo da se „ubija nekažnjeno”, kao i da Srbija neće dozvoliti da se svakoga dana dešava nekoliko ubistava.
Prioritet da se građani osećaju sigurno
Predsednik Srbije Aleksandar Vučić izjavio je večeras da za državu prioritet da se ljudi osećaju sigurno i bezbedno u svojoj zemlji.
Odgovarajući na pitanje voditeljke Hit tvita kako komentariše to što su pojedini povodom obračuna države sa grupom Veljka Belivuka postavili pitanje - da li je to uspeh policije ili ne, tvrdeći da je Belivuk neometarno razvijao biznis kao vođa navijača, Vučić kaže da je najvažnije da se građani osećaju sigurno i da on i očekuje da se protiv njega vode svakakve kampanje zbog obračuna sa kriminalom, prenosi Tanjug.
Ističe da je obračun sa kriminalom prioritetan zadatak države i da uvek može bolje, iako je nemoguće potpuno iskreniti kriminal.
„Hoću to da kažem građanima Srbije, jer nije ovde pitanje samo ove kriminalne grupe već svih kriminalnih grupa”, naglasio je Vučić.
Vučić: Nisam siguran da sam bio Belivukova meta, zaključak je logičan
Predsednik Srbije Aleksandar Vučić izjavio je da nije siguran da je bio potencijalna meta kriminalne grupe vođe navijača Veljka Belivuka, da nema dokaze za to, ali da su to bezbednose institucije „logično zaključile” na osnovu analize konteksta i sadržaja.
On je gostujući na TV Pink naveo da su u posedu te grupe pronađena dva snajpera, a da se to oružje koristi „samo na metama čije obezbeđenje može da vam nanese značajne gubitke”.
U emisiji Hit tvit prikazani su snimci i fotografije Nebojše Jankovića, bivšeg pripadnika 63. padobranske i čuvara zatvora, koji je navodno na improvizovanom poligonu obučavao pripadnike Belivukove grupe gađanju snajperom, prenosi Beta.
„Ni prvi snajper (na stadionu FK Partizan) ne bi otkrili da se jedan kriminalac nije hvalio time... I ove snimke vam je prosledio neko iz službi ili iz policije, koje su (Nebojšu Jankovića) pratile kada će da počine teško krivično delo, a koji je sve vreme bio pod prismotrom”, naveo je predsednik.
Vučić je najavio da će se borba protiv kriminalnih i koruptivnih radnji nastaviti, a implicirao je i da će doći do hapšenja nosilaca vlasti.
„Ljudi su prionuli na posao. Narod hoće takvu državu koja se obračunava sa kriminalom, bez obzira da li osumnjičeni pripadaju bilo kojoj stranci... Za mene je pohvala kada se hapse ljudi bliski Srpskoj naprednoj stranci”, rekao je Vučić.
 
 
 
Stefanović ima moje poverenje
 
 
Nebojša Stefanović je uradio mnogo važnih stvari i ima moje poverenje za sadašnji rad u Ministarstvu odbrane, rekao je večeras za Pink predsednik Srbije Aleksandar Vučić i naveo da je manje pažnje pridavao upozorenju o prisluškivanju.
Upitan kako procenjuje rad policije u vreme madanata Nebojše Stefanovića, Vučić je rekao da je Stefanović pametan, vredan, mlad čovek.
„Da li je bilo grešaka, nema sumnje. Je l ima neko od nas koji nije grešio”, naveo je Vučić.
Vučić u vezi sa aferom prisluškivanja rekao da se suviše bavio i zdravstvom i bolnicama i vakcinama i KiM, ekonomskim rastom i svim drugim stvarima, a manje pažnje pridavao na upozorenja ljudi.
„Nisam hteo da verujem u stvari koje su mi govorili”, rekao je Vučić.
U emisiji su prikazani i snimci razgovora pripadnika kriminalnog klana Veljka Belivuka, a Vučić je prokomentarisao da veliki broj krimininalaca ne može da ulazi u Srbiju, ali da oni imaju u Srbiji podružnice jednako opake i njihove pripadnike ne možete da proterate kao državljane Srbije.
„Ako nemate dokaze, šta ćete da mu kažete 'ne možeš da živiš u Srbiji'“, naveo je Vučić i dodao da postoji spisak od 1.000 kriminalac koji ne mogu da uđu u Srbiju, ali da postoje hiljade i hiljade kriminalaca koji su naši državljani.
On je rekao da nadležni prate i snabdevače droge kako bi bili uhapšeni što pre, ali da su potrebni dokazi što, dodaje, nije jednostavno.
Upitan o optužbama dela opozicije da je znao šta se događa, a ništa nije preduzeo, Vučić je rekao da je za razliku od predstavnika bivšeg režima, njegova dužnost da pomaže i poručio da se nije krio u mišjoj rupi.
„Kad sam video da je strah zavladao među ljudima koji neće da plaćaju reket, otišao sam u BIA i policiju, o tome sam javno govorio.
Sada su se predstavnici bivšeg režima setili, jedan dan bi da brane jednu grupu. Kad ih uslikate ili se sami uslikaju sa ubicama, onda to nema veze, to je slučajnost”, rekao je Vučić.
Povodom napada na njegovog sina Danila, Vučić je rekao da kada je viđen sa nekim u društvu, odmah mu je pripisano da bilo u kriminalnoj grupi.
„Nemojte decu da napadate. Niko nije dirao dete nikoga od predstavnika bivšeg režima. Znate kako se zovu deca bilo koga od šefova bivšeg režima, a mislite da su uvek sve čistunci i nikad ništa nisu uradili”, naveo je Vučić.
Kaže da su tajno pratili njegovog sina i da je greh koji je napravio što je sedeo i gledao fudbalsku utakmicu sa jednim od nekadašnjih vođa Partizanovih navijača.
„Kažu znao se sa Belivukom, a taj je osuđen za dva krivična dela tuče i nasilničkog ponašanja. On nije ukrao 600 miliona evra, nikada nije učestvovao u trgovini drogom poput najbližih saradnika bivšeg režima”, kaže Vučić.
Naveo je da je on kao mlad bio u mnogo gorem društvu nego što je njegov sin i da je bio uhapšen sa 16 godina zbog tuče.
„Je l moje dete treba da bude zbog toga obeleženo”, upitao je Vučić.
Moramo strateški da se pripremimo i proizvodimo vakcine
Predsednik Srbije Aleksandar Vičić rekao je večeras da Srbija mora strateški da se pripremi i da sama proizvodi vakcine, jer će koronavirus trajati još nekoliko godina.
On je u emisiji Hit tvit na tv Pink rekao da se razgovara o proizvodnji vakcine Sputnjik V na Torlaku, i da su predstavnici iz Rusije zadovoljni, ali da mora mnogo da se ulaže u kapacitete.
Planirano je da se, kako je rekao, na Torlaku prvo pakuju vakcine, a onda ćemo tražiti transfer tehnologije.
Srbija će, kaže, moći da proizvodi 20 miliona doza, od čega će nama trebati pet miliona, a ostalo će moći da se ponudi drugima.
Vučić je rekao i da je Srbija potpisala ugovore za kupovinu preko 10 miliona doza vakcina i da smo do sada dobili dva miliona doza.
Najavio je da sutra stiže i 40 000 doza vakcina Fajzer, sledeće nedelje 46, 000, a stizaće i još 50 000 ruskih, kao i 800 000 vakcina AstraZeneke iz Poljske.
Iz kovaks progama treba da dobijemo 1.382.000 doza, ali je naglasio da za sada nije stigla nijedna.
Vučić je ponovo izrazio i zahvalnost prijateljima iz Kine, Rusije, Emirata, koji su pomogli da Srbija dobije vakcine.
Povodom odlaganja vakcina koje su danas donirane Severnoj Makedoniji objasnio je da bez dozvole proizvođača vakcine ne mogu da se izvoze i da se čekala dozvola Fajzera.
„Drago mi je sto smo pomogli prijateljima iz Severne Mkedonije”, rekao je Vučić.
Rekao je i da sutra dolazi Milorad Dodik i da će se razgovarati o vakcinama za RS, a da će se deo zdravstvenih radnika iz RS ovde vakcinisati.
Kaže da Srbija želi da pomogne i Crnoj Gori..
Upitan da li je bilo pritisaka kome će Srbija da donira vakcine, kaže da niko ne može da sakrije uspeh Srbije, i da ima licemerja u svetu.
„Kada smo jednoj evropskoj zemlji pomogli svi su gledali da to sakriju, jer se zna ko može da pomaže, a ko mora da sluša. Srbija se izdigla iz toga, pokazujemo da ne mogu da nam lupaju čvrge, da smo deo rešenja, a ne problema”, istakao je Vučić dodajući da imamo vakcine i imaćemo ih još.
Povodom komentara da to što poklanjamo vakcine ugrožava naše građane, kaže da to govore oni koji su već dobili vakcinu.
Napominje i da je njegovu majku od 76 godina spasla prva doza kineske vakcine.
„Tako spasavamo i živote kod komšija, mi imamo vakcine”, istakao je Vučić.
Povodom zahteva da se na utakmici Zvezda - Milan dozvoli prisustvo publike kaže da će podržati stav kriznog štaba i da će se sutra videti u kom smeru ide epidemija.
Upitan da li vlasnik kluba u centru Beograda gde se sinoć okupilo 700 ljudi ima veze sa SNS, kaže da ne zna ni koji je klub u pitanju, a ni ko je njegov vlasnik.
„Svi ljudi koji su bili tamo snose odgovornost. Kao da sam ja kriv što hoćemo da spasemo živote. To je patološka potreba da uvek za sve budem kriv, naučio sam na to”, rekao je Vučić.
Mnogi su želeli da unište DF 
Mnogi su želeli, ne samo iz DPS-a, da unište Demokratski front po svaku cenu u Crnoj Gori, pa su poveli kampanju da tamo dolaze ljudi iz Srbije, rekao je predsednik Aleksandar Vučić gostujući u emisiji Hit tvit na Pinku.
„Mnogo je priča o tim izborima u Niškiću, mnogi su želeli, i ne samo ljudi iz DPS-a, da unište Demokratski front po svaku cenu i onda su poveli kampanju kako tamo dolaze ljudi iz Srbije. Čekajte, ne smeju da dođu tri-četiri čoveka koji imaju ugovor sa nekim da nešto rade. Nama dolaze iz Izraela, Amerike, Rusije koji nam pomažu na različite načine pa nikom to ne predstavlja problem”, prokomentarisao je Vučić.
On je dodao da su pojedini ljudi odlazili u Crnu Goru, da ništa od toga nisu radili, pa su bili zaustavljani i maltretirani na granici i od toga pravili „belosvetski šou”.
Nikada neću nositi pancir na teritoriji Srbije
Nikada neću nositi pancir na teritoriji Srbije, šta god da bude, rekao je večeras predsednik Srbije Aleksandar Vučić povodom upozorenja službi da je bio meta na nedavnom otvaranju spomenika Stefanu Nemanji.
„Nisam sigurna da sam ja bio meta”, rekao je Vučić u Hit tvitu na TV Pink, ali i naveo da je činjenica da se snajper ne koristi za druge osim za onog čijim ubistvom će se naneti veliki gubitak.
Vučić je rekao da su ga ministar unutrašnjih poslova Aleksandar Vulin i šef BIA Bratislav Gašić upozoravali da postoji bezbednosni rizik na otvaranju spomenika Stefani Nemanji i da su brinuli.
„Ne mogu da lažem i kažem e, ja sam bio meta”, rekao je Vučić.
Naveo je da ga zanima sigurnost građana, da nema dokaza da je on bio meta, ali da je dovoljno da su imali snajper i da su zaštićeni drugi ljudi.

Belivukov klan imao snagu da napadne vrh države
Nastavljamo dalji rad na slučaju organizovane kriminalne grupe Veljka Belivuka i verujem da ćemo ubrzo identifikovati i privesti nadležnom tužiocu policijske službenike, državne funkcionere i tajkune, koji su sa njima bili povezani, kaže u intervjuu za „Politiku” Ninoslav Cmolić, zamenik načelnika Uprave kriminalističke policije (UKP). On ističe da sve indicije ukazuju na to da je ova grupa imala kapacitet da izvrši najteža krivična dela, ugrožavanje sigurnosti i ubistvo predstavnika najviših državnih organa.
Da li je Belivukov klan opasan na nivou „zemunskog klana”?
Kriminalna grupa koju je predvodio Veljko Belivuk je bila vrlo organizovana i nasilna i cilj joj je bio ubistva protivnika i sticanje finansijske moći. Svaka organizovana kriminalna grupa ima specifičnost i organizovana je na svoj način, tako da u ovom trenutku ne možemo da izvedemo poređenje. Grupa je delovala kako na lokalnom, tako i na regionalnom i međunarodnom nivou. Naznake do kojih smo došli tokom istrage ukazuju da je ova organizovana kriminalna grupa bila povezana sa ljudima iz državnog aparata. Svakako, važno je istaći da smo tokom pretresa na više lokacija zaplenili veliku količinu oružja, pancire, ometače telefona, blindirane automobile, drogu, novac, kriptovane telefone, a sprovodimo i finansijsku istragu u okviru koje će biti oduzeta sva imovina proistekla iz krivičnog dela.
Polako se odmotava klupko zaposlenih u državnim institucijama koji su bili insajderi Belivukovog klana. Neki policajci su i privedeni zbog pomaganja njegovoj grupi. Da li možemo očekivati još hapšenja „prljavih” policajaca koji su sarađivali sa ovim kriminalcima?
Ovaj slučaj nije završen, nastavljamo dalji rad, s posebnim akcentom na veze koju su članovi organizovane kriminalne grupe imali sa drugim kriminalnim grupama u regionu i šire i eventualnim vezama sa osobama iz sistema bezbednosti, kao i drugim državnim institucijama. Napominjem da u ovoj istrazi niko neće biti zaštićen i da će protiv svi onih za koje se ustanovi da su na bilo koji način sarađivali i štitili ovu kriminalnu grupu, u saradnji sa nadležnim tužilaštvom, biti preduzete sve mere u skladu sa zakonom. Kada je reč o uhapšenim policijskim službenicima, protiv njih je Sektor unutrašnje kontrole podneo krivičnu prijavu i oni su predati u nadležnost TOK-u. Odlučni smo da očistimo od kriminala sopstvene redove, jer korumpiranim policajcima nije mesto u policiji.
Kada govorimo o tome, da li se istražuje i uloga nekadašnje državne sekretarke MUP-a Dijane Hrkalović u kriminalnim delatnostima Belivukove grupe?
Istragu u vezi sa tim sprovode nadležne službe.
Da li se istražuje i uloga rukovodstva FK „Partizan” zbog Belivukove prevlasti i kriminala koji se krio pod paravanom navijača? Grupa je na stadionu „Partizana” imala svoje prostorije i nekakve bunkere u kojima su krili oružje i drogu...
Rukovodstvo FK „Partizan” dalo je izjave u policiji u svojstvu građanina, a te službene beleške o obaveštenju su dostavljene Tužilaštvu za organizovani kriminal na dalju nadležnost. U sklopu svih provera koje bude naložilo nadležno tužilaštvo, policija će podneti krivičnu prijavu protiv svakoga za koga se utvrdi i budu pribavljeni dokazi da je na bilo koji način povezan sa delovanjem grupe. Napominjem još jednom da nema zaštićenih.
Grupa Veljka Belivuka se tereti za tri ubistava i nestanke osoba. Na koji je način, prema onome što se do sada zna, klan uništavao tela ubijenih?
Istraga je u toku i ne mogu vam iznositi detalje, ali ono što mogu da vam kažem jeste da je ova grupa primenjivala izuzetno surove metode.
Predsednik Srbije Aleksandar Vučić je rekao da je vođa ove kriminalne grupe u Crnoj Gori, da je pokušano ubistvo tog vođe i da je klan uvezen iz Crne Gore. Kakva je saradnja sa vašim kolegama iz Crne Gore i tamošnjim pravosuđem? Da li informacije naše policije mogu da dovedu do hapšenja vođa kriminalnih grupa u Crnoj Gori?
Sa kolegama iz crnogorske policije saradnja je na zadovoljavajućem nivou, razmenjujemo operativne i obaveštajne podatke i informacije, u vezi sa organizovanim kriminalom i delovanjem organizovanih kriminalnih grupa kako u Srbiji tako u Crnoj Gori, ali i u regionu. Prostor za unapređenje te saradnje uvek postoji.
Da li istraga ima dokaza umešanosti Belivukove grupe u ubistva vođa „škaljarskog klana” u Grčkoj?
Ministarstvo unutrašnjih poslova ima dobru saradnju sa pravosudnim i istražnim organima Grčke i mi postupamo po njihovom zahtevu za pružanje međunarodne pravne pomoći.
Koji momenat je bio presudan da se krene u akciju razbijanja ovog klana, s obzirom na to da se godinama zna za Belivukovu grupu, njenu povezanost sa ozloglašenim „kavačkim klanom” i njenim vezama u policiji?
Dolaskom novog ministra unutrašnjih poslova gospodina Aleksandra Vulina, značajno je poboljšana saradnja Uprave kriminalističke policije, Policijske uprave za grad Beograd, Tužilaštva za organizovani kriminal i Bezbednosno-informativne agencije. Samim tim, u vrlo kratkom roku ostvarili smo ozbiljne rezultate. Bezbednosne službe dobile su apsolutnu podršku od predsednika Srbije Aleksandra Vučića i ministra unutrašnjih poslova Aleksandra Vulina u borbi protiv organizovanog kriminala. Ukazano poverenje ćemo opravdati i pokazati da je država jača od bilo koje kriminalne grupe. Policijski službenici apsolutno su posvećeni i obračunaće se sa svakom kriminalnom grupom na prostoru Srbije. Mi smo profesionalci koji svoj posao rade u službi građana i države. Na ovom slučaju radili smo nekoliko meseci, a nakon sagledavanja svih prikupljenih dokaza i informacija, izvršene su konsultacije sa nadležnim pravosudnim organima i BIA i doneta je odluka o realizaciji i hapšenju osumnjičenih pripadnika ove grupe, zbog postojanja osnova sumnje da su izvršili više teških krivičnih dela među kojima su teško ubistvo, otmica, krivična dela iz oblasti droga i oružja, udruživanje radi vršenja krivičnih dela, pranje novca...

Uhapšeni organizatori žurke sa 700 gostiju
Pripadnici Ministarstva unutrašnjih poslova u Beogradu, u saradnji sa Komunalnom milicijom, uhapsili su tri osobe zbog postojanja osnova sumnje da su izvršili krivično delo nepostupanje po zdravstvenim propisima za vreme epidemije.
Uhapšeni su M. G. (35), D. L. (47) i A. F. (52), saopštio je MUP.
Sumnja se da su oni kao odgovorna lica, sinoć, učestvovali u organizaciji okupljanja oko 700 osoba u jednom ugostiteljskom objektu na opštini Palilula i time prekršili propisane epidemiološke mere.
Osumnjičenima je, kako navodi Tanjug, određeno zadržavanje do 48 časova i oni će, uz krivičnu prijavu, biti privedeni Prvom osnovnom javnom tužilaštvu u Beogradu.

Žurku je otkrila Komunalna milicija u saradnji sa Policijskom upravom za grad Beograd i PS Palilula vršeći kontrolu i zatekla više od 700 gostiju, dok je ispred lokala oko 50 njih čekalo da uđe, prenosi RTS.
Tužilaštvo, Komunalna milicija i policija apeluju da se poštuju mere Vlade i Ministarstva zdravlja, koje su donete zbog pandemije, a u suprotnom reagovaće se kao i sinoć.
Tužilaštvo ukazuje, kako javlja RTS, da je sve do sinoć u situacijama kada se kratko prekrši mera zabrane rada ili ako je bilo malo više ljudi od dozvoljenog te situacije kvalifikovalo kao prekršaj.
„Ova masovna žurka, u toliko sati je nezamislivo, bahato i drsko ponašanje, pa je akcija Komunalne milicije i policije i nalog tužilaštva jedino adekvatan”, poručuju iz tužilaštva.

Poslaćemo šaltere u istoriju
Ljudi, pa ovo radi – ovako ili slično, reagovao je dobar deo od gotovo 600.000 građana Srbije, koji su u proteklih mesec dana dobili mejl ili poruku na telefonu s potpisom „vaša E-uprava”.
„Elektronski sistem organizovanja vakcinacije protiv kovida 19 vrhunac je našeg dosadašnjeg rada. Ujedno, to je i zbir iskustava koje smo stekli u procesu digitalizacije, naročito tokom pandemije”, kaže dr Mihailo Jovanović, direktor vladine Kancelarije za informacione tehnologije i elektronsku upravu, kojom rukovodi od njenog osnivanja 2017. godine.
Pandemija je ubrzala ostvarenje mnogih projekata kancelarije, poput elektronskog prijavljivanja dece u vrtiće, digitalne probe male mature i onlajn prijavljivanja poreza. Tokom minule kovidne godine koje su stavke dodate ovom popisu?
Usredsredili smo se na usluge u skladu sa situacijom. Jedan od prvih sistema koje smo razvili postavljen je na sajtu donirajplazmu.gov.rs. Svi koji su posle preležane korone imali antitela mogli su da se prijave, a mi smo ih informatički pratili, od davanja krvi do isporuke plazme u bolnice gde je korišćena za lečenje. Drugo, omogućili smo građanima koji se registruju na portalu E-uprave da mejlom dobiju rezultate PCR testa. Time smo rasteretili domove zdravlja i kovid ambulante. Sledeći korak bilo je onlajn zakazivanje PCR testa na lični zahtev.
Čini se da je sistem na kome počiva masovna imunizacija složeniji od svega što ste nabrojali?
Procedure elektronskog prijavljivanja i pozivanja bile su već uigrane kroz praksu. Novina je praćenje svake bočice vakcine, od sletanja na aerodrom, preko centralnog i regionalnih magacina do domova zdravlja i ambulanti. U svakom trenutku smo znali gde se koja doza nalazi. A to je od presudne važnosti jer se, na primer, „Fajzerova” vakcina, kada izađe iz hladnjaka na „Torlaku”, gde se čuva na minus 70 stepeni, mora ubrizgati u roku od pet dana. „Sputnjik ve” se skladišti na minus 20 stepeni i rok upotrebe nakon izlaska iz spremišta je samo dva sata. Bez efikasnog informacionog sistema, tako složena logistička operacija ne bi bila moguća. Ujedno, masovna vakcinacija je i najefektnija i svima očigledna demonstracija dobrobiti koje donosi digitalizacija državne uprave, u ovom slučaju, njenog zdravstvenog segmenta.
I drugi delovi javne uprave su se u uslovima „nove realnosti” neočekivano brzo prestrojili na digitalni kolosek?
U situaciji kada je neposredni fizički kontakt prestao da bude opcija, i najveće birokrate u administraciji su shvatile da digitalizacija nema alternativu. Sticajem neželjenih okolnosti, prešli smo granicu posle koje nema nazad. I građani i javna uprava su prevazišli početne sumnjičavosti. Čini mi se da sada i jedni i drugi jedva čekaju koje će nove usluge biti dostupne. To je izuzetno važno, jer bez entuzijazma u primeni, nijedan sistem, ma koliko savršen, neće raditi sam od sebe.
Utisak je da Ministarstvo unutrašnjih poslova prednjači u razvoju elektronske uprave?
Istina je, MUP je jedna od udarnih igala razvoja E-uprave. Naša kancelarija ima fantastičnu saradnju s njihovim IT sektorom. Tokom vanrednog stanja, zajednički smo napravili sistem za prijavu i raspoređivanje volontera. Takođe, podignuti su i lokalni kol centri, koji su bili na usluzi građanima u vreme ograničenja kretanja. Prošle nedelje, pokrenuta je elektronska usluga izdavanja i zamene vozačkih dozvola, bez odlaska u policijsku stanicu. I ne samo to – građanima će vozačke isprave stizati na kućnu adresu. A od 1. marta lansiramo radikalno drugačiji način plaćanja. Više neće morati da se na šaltere policijskih uprava donose priznanice već će uplate biti elektronski evidentirane u MUP-u.
Koliko je daleko dan kada će građani biti „na klik” s celokupnom državnom upravom?
Cilj nam je da u naredne tri godine ustrojimo elektronsku upravu koja će omogućiti da se kompletna komunikacija građana sa državom odvija preko interneta, pomoću računara i mobilnih telefona. Želimo da šaltere pošaljemo u istoriju. A za to su osim E-uprave, potrebni i „e-građani”. Da bi se postalo e-građanin, dovoljno je da se otvori nalog na portalu E-uprave. Ta jedna prijava je viza za pristup i drugim portalima javne uprave, od poreske službe do e-dnevnika, gde će roditelji u svakom trenutku moći da vide školske ocene svoje dece. Trenutno, Srbija ima blizu 400.000 e-građana. Od kada je počelo vakcinisanje, u proseku se taj broj svakog dana uvećava za 600.
Noseći stubovi moderne elektronske uprave su registar građana i adresni registar. Da li su oni u e-Srbiji dovoljno čvrsti?
Pre četiri godine, u vreme kad je bila ministar državne uprave i lokalne samouprave, Ana Brnabić je konstatovala da Srbija praktično nema ni adresni ni registar građana. Zato je uspostavljanje centralnog registra stanovništva bio korak od sedam milja. Prvi put podaci građana iz 13 različitih baza podataka stavljeni su na jedno mesto, u Državni data centar. Registru građana će od narednog meseca moći da pristupaju i državni organi koji će po službenoj dužnosti ažurirati podatke. Na primer, kada se devojka uda i promeni prezime, ne mora da ide od šaltera do šaltera i to prijavljuje već će kroz bazu podataka prezime biti automatski svuda izmenjeno. Isto važi i za promenu prebivališta. Od proleća, građani neće kao do sada od šaltera do šaltera prikupljati potvrde i uverenja već će to za njih obavljati državne institucije u međusobnoj komunikaciji, odnosno dokumentaciju će povlačiti iz centralne baze podataka. Takođe, upravo je u skupštinskoj proceduri predlog zakona o socijalnoj karti, koja će se 80 odsto temeljiti na podacima iz centralnog registra stanovništva. Tako ćemo imati uvid kome je potrebna socijalna potpora, a moći će i da se prate promene materijalnog statusa i da se na osnovu toga reaguje.
Što se tiče adresnog registra, znate li da je do pre tri godine tri miliona građana živelo u ulicama koje ili nisu imale ime ili nisu imale kućne brojeve. U međuvremenu su lokalne samouprave daleko odmakle u davanju naziva ulicama i dodeli brojeva, očekujem da taj posao bude završen u narednih godinu, dve.
U Kragujevcu je krajem prošle godine u rad pušten Državni data centar, koji će biti pet puta veći od onog u Beogradu. Šta će sve biti čuvano u toj najmodernijoj bazi podataka u ovom delu Evrope?
Žao mi je što je taj značajan događaj ostao u senci kovid krize. A sve u vezi s tim trezorom podataka je zanimljivo, počev od kriterijuma za izbor lokacije. To mesto je moralo da bude nedaleko od autoputa, da je u blizini univerzitet koji će obezbeđivati kadrove, da se nalazi na području gde poslednjih sto godina nije bilo poplava i jačih zemljotresa, da u okolini nema ni vojne industrije, ni hemijskih postrojenja, čak ni benzinskih stanica. Uslov je bio i da iznad tog mesta nema koridora komercijalnih letova. Jedva smo našli takvu parcelu, površine četiri hektara. Za sada je izgrađena jedna zgrada Državnog data centra, u njoj će u elektronskoj formi biti čuvani podaci državnih organa i lokalnih samouprava. Drugi objekat koji se gradi biće namenjen skladištenju podataka MUP-a, Vojske Srbije i Bezbednosno-informativne agencije. Osim najviših standarda u zaštiti podataka, obezbeđena je i energetska sigurnost. Napajanje strujom se obavlja s dve strane, čak i kada bi oba ta izvora istovremeno otkazala, postoje agregati koja omogućavaju neprekidan rad 96 sati, bez dosipanja goriva.
Ima li kompanija zainteresovanih za usluge kragujevačkog data centra?
Već imamo desetak potpisanih ugovora, na pet, deset, čak i 15 godina, u rasponu od američkog IBM-a do kineskog „Huaveja”. Nema bolje potvrde poverenja u državu Srbiju i njene stručnjake od toga što takvi giganti koriste naše resurse za čuvanje svojih poslovnih podataka.
Koliki deo „skladišnih kapaciteta” u Kragujevcu je namenjen komercijalnim korisnicima i koliki prihod to donosi našoj državi?
Procenti nisu kruto određeni, otprilike, jedna četvrtina. Prihodi su značajni, zbog toga je i osnovana kompanija „Data klaud tehnolodži”, u stoprocentnom vlasništvu države, koja će se upravo baviti tim finansijskim delom.
Hoće li mogućnost skladištenja državnih podataka biti ponuđena i drugim zemljama?
Nama to jeste cilj, u tome očekujemo pomoć premijerke i predsednika Srbije. O toj temi smo razgovarali sa zvaničnicima Severne Makedonije i Republike Srpske, s kojima imamo i ugovore o transferu znanja i iskustava u vezi sa digitalizacijom. Pošto oni ovakav data centar nemaju, očekujemo da će razmisliti da barem kopije podataka, takozvani bekap, pohrane u Kragujevcu. Ima takvih primera: Estonija bekap svojih državnih podataka čuva u Luksemburgu.
Naša zemlja je zainteresovana i da izvozi znanja i iskustva u ovoj oblasti, kroz program nazvan „Srbija digitalizuje”. Da li su motivi komercijalni ili altruistički?
Rekao bih da se radi o mehanizmu spoljne politike. Vlada Srbije odlučuje kojim zemljama će i pod kojim uslovima preneti to znanje. Države za koje vlada proceni da su prema nama prijateljski nastrojene, imaće našu svestranu pomoć u digitalizaciji. To je univerzalni princip u međunarodnim odnosima. I Srbija od prijateljskih zemalja dobija znanja koja drugi ne mogu ni da kupe.

Izdavačima data dva dana da predlože izmene Zakona o udžbenicima
Javnost je ovih dana iznenađena dopisom Ministarstva prosvete koji kruži internetom, a na neki način nagoveštava izmenu Zakona o udžbenicima. Taj dokument je na društvenim mrežama istakao i naučnik dr Milovan Šuvakov, pomoćnik nekadašnjeg ministra prosvete Srđana Verbića, uz pitanje zašto je izdavačima dat kratak rok od samo dva dana da ministarstvu pošalju predloge članova zakona koje bi menjali. Šuvakov se takođe zapitao i zašto ove izmene nisu predviđene planom rada Vlade Srbije, uz okačenu sliku plana. Komentar je nedugo zatim na njegovu stranicu okačio i prof. dr Aleksandar Kavčić, naučnik, inženjer i osnivač istoimene fondacije, koja srpskim đacima nudi besplatne knjige za osnovnu školu. On je konstatovao da je rok „neverovatno kratak” i upitao: „Da li je ovo znak panike među izdavačima? Zar je moguće da sama pojava besplatnih udžbenika stvara ovakvu paniku?”
O čemu se zapravo radi upitali smo Ministarstvo prosvete, koje je istaklo da nije iniciralo izmene aktuelnog Zakona o udžbenicima, već da su na redovnom sastanku s izdavačima, u okviru tačke razno, pojedini izdavači pokrenuli to pitanje, budući da je važeći zakon usvojen 2018. godine. Predstavnici ministarstva su, kako kažu, s obzirom na izneto na tom sastanku, zamolili učesnike da im pisanim putem dostave predloge koje je članove zakona, prema njihovom mišljenju, potrebno menjati.
– Ministarstvo prosvete, nauke i tehnološkog razvoja nije iniciralo izmene Zakona o udžbenicima već, kako i stoji u dopisu, generalno sagledava zakonsku regulativu u cilju njenog unapređivanja. Iskazivanje interesovanja aktera van ministarstva, pisanim putem, ne znači nužno ni da će se odluka o izmeni zakona doneti, već da smo zainteresovani da sagledamo sve probleme koji se iznesu pred nas i da nastojimo da iste rešimo. Ukoliko ministarstvo i počne da razmišlja o izmeni Zakona o udžbenicima, javnost, kako interna, tako i eksterna, biće blagovremeno obaveštena i neće se raditi ništa brzopleto – obećavaju predstavnici Ministarstva prosvete.
U usmenom razgovoru s učesnicima pomenutog sastanka pojedini izdavači zastupljeni na tržištu udžbenika novinarima našeg lista rekli su da oni nisu čuli da je neko tražio promene pomenutog zakona. A stigao nam je i pisani odgovor od Nade Osmajić, direktorke domaće izdavačke kuće „Vulkan znanje”, koja je istakla da oni nisu inicirali izmene pomenutog pravnog akta i da nemaju nikakve značajnije primedbe na postojeći Zakon o udžbenicima, već na njegovu primenu.
– Da se dosledno primenjivao postojeći zakon, imali bismo mnogo manje problema o kojima se danas piše u medijima. Da je ministarstvo objavljivalo registar udžbenika od 2018, od kada je zakon u primeni, javno bi bile dostupne informacije o zastupljenosti izdavača, kao i odgovor na pitanje da li postoji monopol. I mi bismo želeli da znamo ko inicira izmene zakona, zašto se to pitanje otvara sada i s kojom namerom. Vremenski rok koji smo dobili da dostavimo svoje predloge izmena, manje od 48 sati, izuzetno je kratak za ozbiljniju analizu i predloge izmena – naglasila je Osmajićeva.
Iako je na naša pitanja odgovorila isključivo u svojstvu direktorke „Vulkana”, Osmajićeva je, inače, i predsednica Skupštine Udruženja izdavača udžbenika, nastavnih sredstava i učila Srbije, koje okuplja najzastupljenije kuće iz te branše na tržištu u Srbiji, pa je tek sada intrigantno pitanje ako ona ne zna ko ove izmene traži i zašto, ko onda zna. Odnosno, zna li se ko ovde kod nas „pije” znanje, a ko ga plaća?

Počasna artiljerijska paljba povodom Dana državnosti
Povodom obeležavanja 15. februara - Dana državnosti Srbije, po naređenju predsednika Republike i vrhovnog komandanta Vojske Srbije Aleksandra Vučića, pripadnici Gardijskog bataljona izvršili su danas počasnu paljbu sa Savskog platoa na Kalemegdanu ispaljivanjem 10 plotuna iz šest artiljerijskih oruđa.
Kako je saopštilo Ministarstvo odbrane, počasnoj paljbi prisustvovali su zamenik načelnika Generalštaba Vojske Srbije general-major Petar Cvetković i komandant Garde Vojske Srbije general-major Milomir Todorović, prenosi Tanjug.
Srbija obeležava Sretenje - Dan državnosti u znak sećanja na 15. februar 1804. kada je podignut Prvi srpski ustanak pod vođstvom vožda Karađorđa i kada je 1835. godine donet Sretenjski ustav, prvi moderni Ustav Srbije.

Koronavirusom zaraženo još 1.386 osoba, preminulo 16 pacijenata
U Srbiji je od testirana 7.292 uzorka, na koronavirus pozitivno 1.386 osoba.
Bitku sa kovidom u poslednja 24 sata izgubilo je još 16 obolelih, ukupno 4.230 od početka epidemije.
Na bolničkom lečenju je 3.846 osoba, od kojih su 134 na respiratorima.

Srbi iz Austrije video porukom čestitali Dan Državnosti
Srbi iz Austrije dirljivom video porukom čestitali su Srbiji Sretenje, Dan državnosti.
U organizaciji i produkciji „Udruženja Srba u Austriji”, a u saradnji sa ambasadom Srbije u Austriji i brojnim srpskim udruženjima, Srbi iz Austrije su sunarodnicima u matici, ali i svim Srbima širom sveta, lepim i emotivnim videom čestitali praznik Sretenja i Dan državnosti Republike Srbije.
U snimanju i pripremi ove poruke ljubavi i mira učestvovali su saradnici iz cele Austrije, a posebno naša deca i mladi, članovi brojnih srpskih organizacija u ovoj zemlji, saopštila je Prosvjeta Austrija, prenosi Tanjug.


Your browser doesn’t support video.
Please download the file: video/youtube

 

Sa posebnim ponosom i nadahnuto, čestitke su poslali članovi srpskog prosvjetnog i kulturnog društva „Prosvjeta”, kao i članovi Austrijskog saveza srpskog folklora i to kulturno- sportsko društvo „Bambi”, srpski kulturni centar „S. Mokranjac”, kulturno- umetnička društava „Jedinstvo, „Jovan Jovanović Zmaj”, i „Opanak” iz Salcburga.
Čestitkama su se pridružila i druga udruženja, srpski studenti i akademici iz Beča, a posebnu čast organizatorima učinio je Nebojša Rodić, ambasador Srbije u Austriji svojom porukom:
„Čestitam praznik. Čestitam Sretenje, naš nacionalni i državni praznik. Čestitamo ga iz Republike Austrije, svim Srbima u rasejanju, čestitamo ga našima u otadžbini! Živela Srbija!“
U pripremi video materijala, organizatori iz Udruženja Srba u Austriji imali su dobru podršku produkcije „Cezar film” iz Beča”, kaže se u saopštenju prenosi Tanjug.

Sveti Valentin pod maskom
Ako je suditi prema neveselim meteorološkim prognozama, Sveti Valentin moraće danas prilično da se namuči kako bi njegove amorove strelice stigle na cilj i probole kapute, jakne i bunde kojima se štitimo od žestokog februarskog minusa. Iako legenda o ovom svecu kaže da ćemo se zaljubiti u prvu osobu o koju nam se pogled saplete 14. februara, biće nam potrebna dodatna količina mašte i imaginacije da bismo pretpostavili kako neka osoba izgleda ispod maske, koju već godinu dana ne skidamo sa lica zbog pandemije virusa korona.
Zbog toga se proročanska zapitanost Frederika Begbedea, jednog od najznačajnijih pisaca francuske novije književnosti, koji se na vrhuncu pandemije zapitao „A kako ćemo se sada udvarati?”, čini aktuelnijom nego ikad. Iskreno zabrinut za budućnost poljubaca i zagrljaja, nevaljali dečko francuske književnosti, koji je svetsku slavu dobio zahvaljujući romanima „Ljubav traje tri godine” i „99 centi”, svojim ontološkim pitanjem pogodio je pravo u srce pandemije, koja je počela sa embargom na zagrljaje, poljupce i fizičke dodire. Korona kriza, koju su u stopu pratila upozorenja lekara da se hrišćansko načelo „ljubi bližnjeg svog” sada tumači kao „ubi bližnjeg svog”, jer prilikom svakog bliskog dodira rizikujemo da prenesemo smrtonosni virus, u ljude je usadila strah od dodira i zagrljaja.


Moskva  (Foto EPA PHOTO EPA/ANATOLY MALTSEV)


Uoči Dana zaljubljenih ugledni britanski magazin „Gardijan” u članku pod nazivom „Kako je godina bez zagrljaja uticala na naše mentalno zdravlje” podseća da je potreba za dodirom za ljudsko biće u rangu bioloških potreba za hranom, seksom i snom.
„Dodir ima ogroman uticaj na naše psihološko i fizičko blagostanje, zbog čega se sa svojim bliskim prijateljima i porodicom dodirujemo više nego što mislimo. Odrasli ljudi imaju osnovni skup koji u proseku čini pet prijatelja, koje možemo pozvati da budu naše rame za plakanje. Potpuno istu stvar vidimo kod primata – čak i u mnogo većim društvima primata, grupe od pet „najboljih prijatelja” sve aktivnosti rade zajedno. I kod primata i kod ljudi ove intenzivne koalicije deluju kao zaštitni faktor, jer one drže svet iznad vaših leđa. Zato ne iznenađuje što je od 40.000 ljudi iz 112 zemalja, koji su učestvovali u prošlogodišnjem istraživanju britanske medijske mreže Bi-Bi-Si, najveći broj njih dodir poistovetio sa utehom, toplinom i ljubavlju”, kaže profesor Robin Dunbar, evolutivni psiholog sa Univerziteta u Oksfordu, i izražava zabrinutost zbog uticaja pandemije na mentalno zdravlje samaca u Velikoj Britaniji, čiji je broj gotovo udvostručen u protekle dve decenije.
Iako niko ne može sa sigurnošću da kaže da li smo se u protekloj godini manje zaljubljivali, jer smo većinu vremena proveli u socijalnom karantinu, izvesno je da su građani Srbije manje izlazili pred matičara. Zvanični podaci Republičkog zavoda za statistiku svedoče da u protekloj godini sklopljeno gotovo 10.000 manje brakova nego 2019. godine. Dan zaljubljenih dočekujemo sa statistikom da skoro dva miliona naših sugrađana nisu u braku, odnosno da svaki treći muškarac i svaka četvrta žena ne nose burmu. Statistika svedoči da se svaki četvrti brak u Srbiji završava razvodom, a najnoviji podaci govore da se najviše razvode parovi u prvim godinama braka i oni koji su proslavili srebrnu svadbu. Svaka četvrta žena rađa dete van braka, a u porastu je broj vanbračnih zajednica.
Uoči praznika zaljubljenih psiholozi ističu da ljudi nisu prestali da se zaljubljuju, jer mi kao ljudska bića imamo ceo repertoar potreba koji mogu da zadovolje samo drugi – počev od potrebe za ljubavlju, pripadanje, pa sve do potrebe za poštovanjem. Međutim, u poslednje dve-tri decenije desile su se najveće i najturbulentnije promene u porodici koju su vekovima činili mama, tata i dete. Naime, širom sveta raste broj „veza bez veze”, samohranih roditelja, dece koja su došla na svet uz pomoć surogat majki ili zahvaljujući anonimnom donatoru iz banke sperme, homoseksualnih porodica sa usvojenom decom, parova koji žive odvojeno, kao i onih koji su odlučili da nemaju decu. U zapadnim zemljama raste broj partnera koji žive na dve adrese, odnosno svako u svom domaćinstvu, kao i družbeničko-prijateljskih brakova.
Iako još niko nije uspeo da zaviri u magičnu laboratoriju ljubavi i otkrije formule zaljubljivanja, istraživanja demantuju popularne mitove da se suprotnosti privlače. To pravilo, kažu psiholozi, možda važi u hemiji i fizici – ljudi se uglavnom zaljubljuju u osobe sličnih godina, stavova, socijalnog porekla, obrazovnog profila i nacionalnosti

Mitovi o Danu zaljubljenih
Sveti Valentin je mnogima asocijacija na praznik ljubavi, ali nas istoričari podsećaju da mitovi o zaštitniku zaljubljenih potiču iz davne prošlosti prožete mržnjom i nasiljem od koje bi današnji ljubavnici zadrhtali. Prema jednoj od legendi, sveti Valentin je venčavao regrute bez saglasnosti rimskog cara Klaudija Drugog, koji ga je zbog toga stavio na muke i odrubio mu glavu 14. februara 269. godine – istog dana kada su stari Rimljani slavili praznik braka i ljubavi, koji je ustanovljen u stara vremena u čast boginje Junone, zaštitnice supruge i institucije braka. Onda je hrišćanstvo postalo državna religija i sveštenici su nastojali da pastvu otrgnu od paganskih običaja. Ali kada je papa Gelacije proglasio 14. februar danom Svetog Valentina, paganske svečanosti u čast ljubavi između muškarca i žene su nastavljene.

Vinari i vinogradari Pomoravlja obeležavaju Svetog Trifuna
Ceremonijom sečenja slavskog kolača i simboličnim orezivanjem čokota vinove loze, uz zalivanje crnim vinom, vinari i vinogradari u Jagodini, Pomoravlju, Resavi i Levču obeležavaju vinogradarsku slavu Svetog mučenika Trifuna.
Ceremoniju predvode mesni sveštenici, a zbog niske temperature i pandemije virusa korone, mnogo je manje gostiju nego prošlih godina.
U pojedinm vinogradima ceremoniji prisustvuju tri generacije, deda, sinovi i unuci, članovi Viteškog reda Pomoravskog okruga.

U Levču, opština Rekovac, povodom Sv. Trifuna, održan je tradicinolani Peti sabor vinara i vinogradara, na kome je svoja vina na ocenu stručne komisije dalo 77 malih i srednjih vinarija Srbije.
Rekovac, nerazvijena opština u Srbiji, i Levač, spadaju u rejon „Tri Morave”, idealno su područje za uzgoj vinove loze, koja se ovde, prema pisanim dokumentima uzgajala pre pet vekova, a prema predanju vino se svake godine, posle berbe, nosilo knezu Lazaru u Kruševac na probu.
U opštini Rekovac danas uspešno radi pet vinarija, koje sa individualnim vinogradarima, imaju više od 1.000 hektara pod vinovom lozom, od kojih su polovina mladi vinogradi i sve je više autohtonih sorti.

Na svečanostima, iako su ceremonijalnog karaktera, vinari su dosta pričali o Programu razvoja vinarstva i vinogradarstva za period 2021 - 2031, strateškom razvoju i jednom od osnovnih ciljeva države u ovom sektoru u narednom periodu, ocenivši ga „veoma dobrim”, za gajenje vinove loze.
Program omogućuje povećanje površina pod vinogradima, manje usitnjenosti, povećanje udela domaćih vina na domaćem tržištu, rast izvoza u zemlje Evropske unije, razvoj vinskog i ruralnog turizma, uzgoj autohtonih sorti grožđa, smanjenje uvoza vina, pre svega jeftinih, ocenili su danas za Tanjug vinari Jagodine.

Vinari Pomoravlja tvrde da je „Srbija preplavljena uvoznim vinima, pre svega jeftinim iz Severene Makedonije, ali i vinima iz Hrvatske i Slovenije, koja su na našem tržištu oko 60 odsto, dok naših vina nema na tržištu tih zemalja”.
Srbija ima dobro podneblje, zemljište, stručnjaka i može se nositi sa najboljima u svetu, tvrde oni i ističu da su „zadovoljni podsticajima države u ovoj oblasti”.

Konkurs za školovanje budućih starešina vojske
Vojna akademija, Medicinski fakultet Vojnomedicinske akademije, Vojna gimnazija i Srednja stručna vojna škola od 15. februara zvanično otvoraju konkurs za upis nove generacije kadeta i učenika, saopštilo je Ministarstvo odbrane.
U školskoj 2021/2022. godini Vojna akademija primiće ukupno 210 kadeta na studijske programe osnovnih akademskih studija ­ Kopnena vojska, Vojno vazduhoplovstvo, Vojnoelektronsko inženjerstvo, Tehnološko inženjerstvo materijala i zaštite, Vojnomašinsko inženjerstvo, Vojnosaobraćajno inženjerstvo i Logistika odbrane.
Medicinski fakultet VMA upisaće u najmlađu klasu integrisanih akademskih studije medicine 40 kadeta.
Kandidati koji ispune opšte i posebne uslove konkursa za Vojnu akademiju i Medicinski fakultet VMA biće upućeni na selekciju.
Prvi deo selekcije podrazumeva prijemni ispit, koji obuhvata proveru znanja iz matematike za kandidate za Vojnu akademiju, odnosno biologije i hemije za buduće kadete medicine.

Proveru fizičkih sposobnosti moraju proći svi kandidati, a njoj će pristupiti samo oni koji ostvare barem minimalni broj bodova na proveri znanja iz matematike, odnosno biologije i hemije.
Drugi deo selekcije obuhvata psihološku i medicinsko-zdravstvenu procenu na koju se pozivaju kandidati, počevši od najbolje rangiranog nakon prvog dela selekcije, pa sve do popune potrebnog broja kandidata.
Vojna gimnazija ove godine upisaće 80 učenika u prvi, dok će po pet učenika iz građanstva dobiti priliku da se pridruže vojnim gimnazijalcima druge i treće godine.
Nova klasa učenika Srednje stručne vojne škole - „1.300 kaplara” brojaće 60 učenika na sledećim smerovima: Telekomunikacije i informatika, Jedinice za elektronska dejstva, Vazduhoplovno-tehnički smer, Artiljerijsko-raketne jedinice za protivvazduhoplovna dejstva i Vazdušno osmatranje i javljanje.
Selekcija za Vojnu gimnaziju, pored provere fizičkih sposobnosti i zdravstvenih pregleda, podrazumeva i test iz matematike i srpskog jezika, dok će njihove kolege za Srednju stručnu vojnu školu, umesto srpskog, polagati fiziku.
Diplomci Vojne akademije i Medicinskog fakulteta bivaju proizvedeni u čin potporučnika Vojske Srbije i dobijaju odgovarajuća stručna zvanja u odnosu na smer koji su završili.
Maturanti Vojne gimnazije imaju obavezu da krenu stopama svojih starijih kolega i školuju se za akademska zvanja, dok oni koji završe Srednju stručnu vojnu školu, posle četiri godine dobijaju čin vodnika i počinju svoju profesionalnu vojnu službu.
Podjednako pravo konkurisanja imaju oba pola, a rezultati dosadašnjeg školovanja i selekcije biće presudni za odluku ko dobija mogućnost da upiše neku od vojnih škola. Školovanje je besplatno, kao i smeštaj, udžbenici i zdravstvena zaštita.
Uz vrhunsko obrazovanje stiču se brojne veštine, tu su mogućnosti bavljenja sportom, aktivnosti u raznim sekcijama, druženje. Vojni poziv podrazumeva stalno usavršavanje i napredovanje u karijeri. I jedinstven osećaj časti za služenje otadžbini i svom narodu.
</div>
<div id="vreme">
U Srbiji danas promenljivo oblačno, hladno
U Srbiji se danas očekuje promenljivo oblačno i hladno vreme, sa dužim sunčanim intervalima, saopšteno je iz Republičkog hidrometeorološkog zavoda.
U planinskim predelima i na jugu oblačno, mestimično sa snegom.
Vetar slab i umeren, severni i severozapadni.
Najniža temperatura od -12 do -8 stepeni, najviša od -5 do 0.
U Beogradu takođe promenljivo oblačno s dužim sunčanim intervalima.
Vetar slab i umeren, severni i severozapadni.
Najniža temperatura od -10 do -8, najviša oko -2 stepena.
U ponedeljak i utorak pretežno sunčano. U sredu naoblačenje s padavinama, kišom i snegom, najpre na severu.
Do kraja perioda oblačno, mestimično sa slabim padavinama.
Dnevna temperatura od ponedeljka u postepenom porastu.
</div>
<div id="zdravlje">
Sutra stiže 40.000 Fajzerovih vakcina
U Srbiju sutra stiže više od 40.000 Fajzerovih vakcina, najavila je premijerka Ana Brnabić, dodajući da očekuje da u toku sledeće sedmice u našu zemlju stignu i prve AstraZeneka vakcine.
Brnabić je za TV Prva navela da se u martu očekuju i vakcine iz Kovaks programa i istakla da će na taj način građani imati i veći izbor cepiva.
„Bez ikakve sumnje biće dovoljno vakcina za sve koji žele da se vakcinišu”, kazala je premijerka i navela da se sada podiže kapacitet za vakcinaciju.
Kako navodi, rekord je oko 70.000 vakcinisanih osoba u toku jednog dana, a sada se radi i revakcinacija, plus nove doze.
Navodeći da je pročitala u određenim medijima da je odziv na vakcinaciju u našoj zemlji razoračaravajući, Brnabić kaže da ne zna u kojoj Srbiji žive ljudi koji mogu tako nešto da kažu.
„U našoj državi odziv je skoro najbolji u Evropi i te kritike su dokaz da je tim ljudima žao što je vakcinacija kod nas uspešna”, kaže premijerka.
Do sada je, prema njenim rečima, 635.000 osoba vakcinisano prvom dozom, oko 182.000 je revakcinisano, što je otprilike nešto više od 805.000 vakcinacija.
„U ovom trenutku 11 odsto od ukupne punoletne populacije je primilo prvu vakcinu, oko tri odsto je imunizovano, primili su i revakcinu i očekujem da će nešto malo ispod 20 odsto do kraja februara primiti prvu dozu”, kazala je Brnabić.
Apelovala je na sve građane da i nakon dobijene prve doze koriste maske, jer se imunitet stiče tek dve nedelje nakon revakcinacije, prenosi Tanjug.

Severnoj Makedoniji danas 4.000 Fajzer vakcina
Premijerka Ana Brnabić izjavila je da će predsednik Srbije Aleksandar Vučić danas predati 4.000 doza Fajzerove vakcine premijeru Severne Makedonije Zoranu Zaevu, dok će još 4.000 za revakcinaciju toj zemlji biti donirano u naredne dve nedelje.
Brnabić je za TV Prva kazala da je to manje-više dovoljno da se vakcinišu svi medicinski radnici u crvenim zonama u Severnoj Makedoniji.
„Oni su u teškom položaju, imaju veliki broj zaraženih i sada je bio pravi trenutak da im doniramo jednu količinu dok oni čekaju one koje su platili”, kazala je premijerka, prenosi Tanjug.
Brnabić podseća da je po ugovoru koji Srbija ima sa Fajzerom eksplicitno stavljeno da mora da ima saglasnost da donira vakcine, bez obzira na to što su plaćene.
„Trudili smo se da dobijemo tu saglasnost čim pre i ona je stigla sinoć oko 21.00 čas i onda smo se organizovali primopredaju”, dodaje premijerka.
Kaže da su oko 4.00 jutros vakcine upućene ja graničnom prelazu Tabanovce, a da je Severna Makedonija sinoć izdala sve potrebne uvozne dozvole, kao i da je potpisan ugovor između Fajzera, Severne Makedonije i nas o donaciji.
Na pitanje da li će Srbija pomoći i drugima u regionu na taj način, Brnabić kaže da se razmatra kojim zemljama je potrebna ta vrsta podrške i dodaje da donacija Hrvatskoj nije realna.
„Nama nije realno da doniramo Hrvatsku, prvo nisu ni tražili od nas, a drugo članica su EU i ne bi bilo moguće”, navodi premijerka.
Kada je reč o Republici Srpskoj, Brnabić kaže da su oni dobili jednu količinu vakcina Sputnjik Ve, ali da je Srbija spremna da pomogne.
„Solidarnost je sada najvažnija. Građani Srbije treba da budu ponosni što smo u mogućnosti da pomognemo”, navela je Brnabić.
</div>
<div id="politika">
Srpska lista ubedljivo vodi u svim opštinama na KiM sa srpskom većinom
PRIŠTINA – Prema podacima koji se objavljuju na veb-stranici Centralne izborne komisije Kosova, Srpska lista ubedljivo vodi u svim opštinama sa srpskom većinom.
Tako je ta politička opcija u opštini Leposavić osvojila 81,47 odsto do sada prebrojanih glasova, u opštini Zvečan je osvojila 72 odsto, u Zubinom Potoku 92,55 odsto a u Severnoj Mitrovici 54,96 odsto glasova.
Približno isti rezultati su i u drugih šest opština u drugim delovima Kosova.
Prema tim procenama, Srpska lista je osvojila deset mandata u parlamentu.

Prve izlazne ankete: Ubedljivo vođstvo Samoopredeljenja
PRIŠTINA – Prema preliminarnim rezultatima izlaznih anketa, pokret Samoopredeljenje Aljbina Kurtija osvojio je najviše glasova na današnjim vanrednim parlamentarnim izborima na KiM.
Prema podacima izlazne ankete PIPOS-a, koju je objavila televizija Klan Kosova, Samoopredeljenje je osvojilo 41,8 odsto glasova.
Kako se navodi, Demokratska partija Kosova je na drugom mestu sa 16,5 odsto glasova, na trećem je Demokratski savez Kosova sa 15,2 odsto, dok je Alijansa za budućnost Kosova osvojila 7,2 odsto glasova, prenosi Tanjug.
Izlazne ankete objavili su i „Albanijan post” i Kanal 10 neposredno nakon zatvaranja biračkih mesta, a prema njihovim rezultatima Samoopredeljenju je pripalo 53 odsto glasova, prenosi prištinski Reporteri.
Prema toj anketi, Demokratska partija Kosova ima 20 odsto glasova, Demokratski savez Kosova 17, a Alijansa za budućnost Kosova sedam odsto glasova.
Na severu Kosova i Metohije izlaznost na vanrednim parlamentarnim izborima dostigla je 70 odsto, rekli su ranije u organizaciji „Demokratija na delu” (DnD) koja prati izbore na celom KiM.
Na teritoriji celog Kosmeta, izlaznost je 42 odsto, rekao je za Tanjug koordinator DnD za sever Dušan Radaković.
Samoopredeljenje vatrometom slavi prve rezultate
Pokret Samoopredeljenje vatrometom je proslavio prve preliminarne rezultate vanrednih parlamentarnih izbora, po kojima je osvojio više od 50 odsto glasova, odnosno oko 58 mesta u skupštini.
Članovi stranke organizovali su vatromet nedaleko od sedišta stranke u Prištini, ali i u Peći gde je Pokret osvojio više od 51 odsto glasova, prenosi Bota sot.
Većina prvih anketa pokazala je da je Samoopredeljenje osvojilo najviše glasova, a slede Demokratska partija Kosova, Demokratski svaz Kosova i Alijansa za budućnost Kosova, prenosi Tanjug.
Kako se navodi, radi se o glasovima građana, bez glasova dijaspore.
CIK:Prvi rezultati pokazuju da Samoopredeljenje ima 40 odsto
PRIŠTINA – Centralna izborna komisija u Prištini saopštila je večeras da prema prvim preliminarnim rezultatima vanrednih parlamentarnih izbora, vodi pokret Samoopredeljenje sa oko 40 odsto osvojenih glasova.
Kako je saopšteno, na osnovu oko 92 odsto prebrojanih glasova Samoopredeljenje je osvojilo oko 40 odsto glasova, Demokratska partija Kosova 19, Demokratski savez Kosova 13.95, a Alijansa za budućnost Kosova 10 odso glasova, prenosi portal Zeri.
Na danas održanim vanfrednim parlamentarnim izborima glasalo se u 38 opština, na 888 biračkih jedinica, odnosno 2.382 biračkih mesta.
Na izbore je izašlo 812.984 glasača, odnosno 46,90 odsto, prenosi Tanjug.
Daka: Izlaznost 46,98 odsto, još se glasa na nekim mestima
PRIŠTINA – Predsednica Centralne izborne komisije u Prištini Valdete Daka izjavila je večeras da je, prema preliminarnom rezultatima, na današnjim vanrednim parlamentarnim izborima na KiM glasalo 46,98 odsto birača sa pravom glasa.
Ona je na konferenciji za novinare rekla da je to za oko tri odsto više nego na izborima održnim u oktobru 2019. godine, prenosi Koha ditore.
Kako je kazala, na pojedinim biralištima, pre svega u Prištini, glasanje još traje jer je bilo problema sa manjkom glasačkih listića, prenosi Tanjug.

Izlaznost na izborima na Kosmetu do 15 sati - 32.43 odsto
PRIŠTINA – Kosovska Centralna izborna komisija (CIK) saopštila je danas da je na vanrednim parlamentarnim izborima do 15 sati glasalo 32,43 odsto, odnosno 553.407 glasača, prenosi Tanjug.
Kako je saopšteno, najveća izlaznost je u Zubinom Potoku, gde je glasalo 67 odsto od ukupnog broja glasača, kao i u Zvečanu, gde je glasalo 60 odsto, prenosi Koha.
Kako se navodi, u Prištini je do sada glasalo 39,48 odsto birača.
TV Kraljevo i Pink zabranjen prelaz na KiM, osuda Kancelarije
Kancelarija Vlade Srbije za Kosovo i Metohiju najoštrije je danas osudila odluku privremenih institucija u Prištini da novinarskim ekipama TV Kraljevo i TV Pink zabrane da danas izveštavaju sa izbora na Kosovu i Metohiji.
Televizijskim ekipama te dve medijske kuće kosovska policija nije dozvolila prelaz preko administrativne linije na Jarinju, saopšteno je iz Kancelarije.
Kako se navodi, ekipa regionalne televizije „Kraljevo” danas je, posle više sati zadržavanja na Jarinju, vraćena sa tog administrativnog prelaza bez obrazloženja.
Isti tretman sinoć je doživela i ekipa Televizije „Pink”, koja je na prelazu čekala više od četiri sata, da bi im oko ponoći bilo rečeno da ne mogu da uđu na teritoriju Kosova i Metohije, prenosi Tanjug.
„Po sredi je nezapamćeno kršenje prava na slobodu izveštavanja, informisanja i novinarskog rada, o čemu je Kancelarija za Kosovo i Metohiju obavestila i administraciju u Briselu”, navedeno je u saopštenju.
Iz Kancelarije za Kosovo i Metohiju zahteva se od privremenih institucija u Prištini da omogući slobodno i nesmetano izveštavanje medija.
Dodaju da se očekuje od međunarodnih predstavnika da osude takav čin i prema njemu se jasno odrede kao nedopustivom pritisku na slobodu medija, što su, ocenjuju, vrednosti koje ne smeju biti ugrožene nečijom samovoljom.

Glasom za Srpsku listu čuvamo vezu sa državom Srbijom
Direktor Kancelarije za Kosovo i Metohiju Vlade Srbije Petar Petković kaže da za sada glasanje na izborima u KiM protiče u miru i kako treba, i da se nada da će tako i ostati do večeras.
„To je u interesu srpskog naroda i Srpske liste”, rekao je Petković za Tanjug i ponovo pozvao Srbe sa prostora KiM da u velikom broju izađu na današnje izbore u pokrajini i podrže „Srpsku listu” jer time, kako kaže, čuvaju „pupčanu vrpcu” između KiM i države Srbije.
„Danas na veliki praznik Svetog Trifuna Srbi na KiM glasaju za svoju budućnost. Od presudne važnosti je da svi Srbi sa pravom glasa izađu na birališta i glasaju Srpsku listu. SL predstavlja projekat od nacionalnog značaja i ako želimo da nastavimo sve ono što je država Srbija radila na prostoru KiM, od investicionog ciklusa do borbe za svakog čoveka i napredak u srpskim sredinama, veoma je važna pobeda SL”, istakao je Petković za Tanjug.
Kako kaže, pobeda SL garant je ne samo opstanka srpskog naroda na KiM, već i garant da će se u institucionalnom smislu boriti protiv loših odluka i namera Prištine da se našteti Srbiji i srpskom narodu.
Dodaje da su izbori pravi trenutak da se još jednom iskaže i potvrdi puno jedinstvo i saglasnost Srba sa KiM da SL predvodi srpski narod.
„Srbi treba samo da poslušaju svog predsednika Aleksandra Vučića koji je pozvao da se glasa za SL”, naveo je Petković i dodao da je, takođe, od presudne važnosti da SL osvoji svih 10 zagarantovanih mandata u kosovskom parlamentu koji pripadaju Srbima.

Prema njegovim rečima, onog trenutka kada je osnovana SL, postoji puno jedinstvo srpskog naroda na KiM „što omogućava da se jednim glasom borimo za naše interese”.
„Nasuprot SL, postoje dve 'nazovi-srpske' stranke iz redova srpske zajednice za koje niko neće ni da glasa. One su instalirane od Prištine upravo sa idejom da se otme makar jedan mandat SL ne bi li Priština pokušala da manipuliše i sa tim jednim mandatom probala da ostvaruje druge uspehe i rezultate u institucionalnom smislu”, kazao je direktor Kancelarije za KiM.
„Ako imamo svih 10 mandata koji pripadaju SL nikakav institucionalni korak ne može da se preduzima bez SL, a to znači bez saglasnosti Beograda i dogovora sa državom Srbijom”, kaže te dodaje da „niko drugi do SL, države Srbije i predsednika Vučića ne može bolje i jače da brine o srpskim interesima”.
Upitan za izazove i probleme sa kojima su se Srbi na KiM suočavali pred izbore, on izdvaja „raznorazne institucionalne i vaninstitucionalne pritiske i ucene od Prištine”, te nabraja da se dogodilo „skidanje” Srba sa biračkih spiskova, što je, kaže, rezultiralo sa 16.000 manje Srba koji imaju pravo glasa na severu pokrajine, kao i „smanjivanje broja biračkih mesta i smanjivanje broja Srba u izbornim komisijama”.
„Takođe, imali smo političke pritiske, od toga da su albanske stranke kačile slike Ramuša Haradinaja i ambleme sa slikama tzv. „UČK” u čisto srpskim sredinama, pa sve do pokušaja Aljbina Kurtija i Vjose Osmani da sa oružanom pratnjom upadaju na sever KiM. Radilo se o pokušajima da se oslabi SL i na taj način unese nemir u Srbe na KiM”, ocenjuje Petković.
On je kritikovao pristup drugih srpskih partija koje učestvuju na izborima i koje predvode Nenad Rašić i Rada Trajković.
„Rašića i 'Đilasovu' Radu Trajković niko od Srba ne podržava. Imamo dve 'kvazi-srpske' političke partije koje se samim tim što podržavaju Aljbina Kurtija zalažu za projekat 'velike Albanije'. Projekat 'velike Albanije' je u programu Samoopredeljenja”, navodi Petković i napominje da se „Rašić sa Kurtijem šetao po Štrpcima, govoreći kako je to najbolja politička opcija, dok je Rada Trajković podržavala Kurtija kao intelektualca”.
Na pitanje kako vidi to što OEBS po prvi put ne posmatra izbore na KiM, kaže da je posredi pokušaj „osnaženja Prištine u izbornom procesu, podržan i od nekih zapadnih centara”.
„Valjda i OEBS, ali i EU smatraju da je toliki stepen demokratije u Prištini da ona može sama da organizuje izbore”, ironično je primetio Petković.
Ističe da je, s obzirom da nema međunarodnih predstavnika koji treba da prate izborni proces, jasno u kako i koliko teškoj poziciji se nalaze Srbi na KiM.
„Baš zbog toga, i u odnosu na pritiske ne samo od Prištine već i od zapadnih zemalja koje žele da daju viši stepen nezavisnosti tzv. Kosovu, moramo pokazati da smo složni, jedinstveni i odlučni da izađemo na izbore i pokažemo koliko nam je stalo do države Srbije i da SL osvoji svih 10 mandata”, naglasio je Petković.
Jer kako kaže podrška SL da u prištinskom sistemu može da se bori za sve ono što je neophodno za zaštitu srpskog naroda na KiM, važna je jer se očekuje, „izuzetno težak period u političkom smislu”, zbog različitih pritisaka na Srbiju i predsednika Vučića u predstojećem periodu.
.Kako navodi kroz izborni proces imamo punu institucionalnu podršku prema SL i u prištinskom sistemu ostvarujemo sve ono što je neophodno da zaštitimo srpski narod na KiM”, zaključio je Petković.

Srbi složni, Albanci nervozni
Građani Kosova i Metohije izaći će danas na birališta osmi put od sukoba 1999. godine. Blizu 1,8 miliona glasača opredeljivaće se između 28 lista kako bi izglasali 120 poslanika parlamenta privremenih prištinskih institucija. Deset mandata je zagarantovano za predstavnike kosmetskih Srba, a praktično jedini favorit za njihovo osvajanje je Srpska lista. Čelnici ove političke organizacije, koja ima podršku Beograda, očekuju stoprocentnu pobedu uprkos, kako su naglašavali više puta, svim mogućim trikovima Prištine da umanji snagu Srba i Srpskoj listi „otme mandate u parlamentu”.
Prema rečima Dušana Radakovića, čija će nevladina organizacija u sklopu „Demokratije na delu” nadgledati izbore, glasanje će u srpskim sredinama biti organizovano kao i do sada na svim biračkim mestima, uglavnom u školama i kulturnim centrima.
„Na severu Kosmeta ima oko 16.000 birača manje u biračkom spisku nego novembra prošle godine ili oktobra 2019”, rekao je Radaković za RTS, dodajući da je od tih 16.000 glasača njih 95 odsto njih iz srpske zajednice.
Iako u taj broj spadaju i birači koji su u međuvremenu preminuli, mnogo je više onih kojima je prištinska Centralna izborna komisija glasanje uskratila zato što imaju Unmikovu ličnu kartu. Radaković kaže da zabrana glasanja s tim dokumentom predstavlja kršenje zakona o izborima i u takvoj praksi vidi težnju da se srpskim predstavnicima koji su se kandidovali smanji mogućnost dobijanja glasova.
„Ta Unmik lična karta je istekla do 2008. bukvalno svima. S jedne strane jeste kršenje, ali zašto baš pred ove izbore. Bila je priča da ti ljudi ne žive na Kosovu, nije tačno. Najveći broj tih ljudi živi i radi na KiM, nema kosovski dokument, ima Unmik ličnu kartu, isti broj, ali je izbačen iz biračkog spiska”, istakao je Radaković.
Za razliku od izbora iz oktobra 2019. današnje glasanje neće nadgledati Oebs, a biće angažovano i oko 2.000 posmatrača manje. Uprkos svemu, u Srpskoj listi očekuju ubedljivu pobedu i pozivaju na jedinstvo i saradnju sa svojom državom Srbijom zarad zaštite i unapređenja položaja srpskog naroda, preneo je Tanjug. Državni vrh Srbije, na čelu sa predsednikom Aleksandrom Vučićem, takođe je pozvao Srbe na KiM da glasaju za Srpsku listu, a isti poziv juče je uputio i predsedavajući Predsedništva BiH Milorad Dodik. Ostale dve izborne liste iz srpske zajednice – Građanska inicijativa za slobodu, pravdu i opstanak i Srpski demokratski savez – praktično su bile nevidljive u predizbornim aktivnostima.
I dok u redovima Srba vlada sloga, među albanskim strankama je upadljiva nervoza. Pojedini albanski političari nisu se u kampanji ustezali od ekstremne nacionalističke retorike protiv Srbije, uz najave referenduma o ujedinjenju s Albanijom ili uspostavljanja „reciprociteta” u odnosima s Beogradom. Takvu najavu dao je lider pokreta Samoopredeljenje Albin Kurti, kojeg ankete već vide kao narednog premijera privremenih prištinskih institucija, iako on nije na listi kandidata zbog presude iz 2018. za bacanje suzavca u parlamentu. Istovremeno, trzavice unutar albanske zajednice povećao je najavljeni dolazak blizu 100.000 Albanaca iz zapadnih zemalja. Njima je, međutim, vlada odlazećeg premijera Avdulaha Hotija iz Demokratskog saveza Kosova ulazak na Kosmet uslovila negativnim PCR testom ne starijim od 72 sata. I to u poslednji čas, pre tri dana.
Tiha kampanja i predizborna tišina
Kada je reč o srpskim sredinama na KiM, aktuelna predizborna tišina, koja će potrajati do večerašnjeg zatvaranja birališta, praktično je samo nastavak tihe predizborne kampanje. Zbog pandemije kovida 19, naime, predizborne atmosfere u opštinama naseljenim pretežno Srbima gotovo da nije ni bilo, preneo je RTS. Da nije ponekog bilborda i plakata na ulicama i trgovima na severu Kosmeta, niko ne bi stekao utisak da se izbori bliže. Izostali su i predizborni skupovi, pa su kandidati Srpske liste svoju kampanju sveli na obilazak porodica u opštinama na severu.

Na aerodrom u Prištini sletelo 26 aviona, očekuje se još 19 sa biračima iz dijaspore
Dan uoči izbora na Kosovu i Metohiji na aerodrom u Prištini sletelo je 26 aviona, a na dan glasanja očekuje se još 19 letova kojima će stići birači iz dijaspore.
Portparol aerodroma u Prištini Valjentina Gara naglasila je da su putnici uglavnom doputovali na KiM zbog vanrednih parlamentarnih izbora, prenosi Reporteri.
„Danas smo imali 26 dolaznih letova, devet iz Švajcarske, 12 iz Nemačke, četiri iz Francuske i jedan iz Turske. Za sutra je najavljeno ukupno 19 dolaznih letova, šest iz Švajcarske, pet iz Nemačke, četiri iz Francuske i po dva iz Austrije i Turske”, rekla je Gara, javlja Kosovo onlajn prenosi Tanjug.
</div>
<div id="vesti">
Neka se spremi Gruzija
Nestabilna Gruzija, u kojoj se lome interesi Zapada i Rusije, poslednjih dana pokušava da se izbori s javnim pozivima na nemire. A njih upućuje niko drugi do njen bivši predsednik, a sada ukrajinski visoki službenik Mihail Sakašvili, koji upravlja opozicionom gruzijskom strankom Ujedinjeni nacionalni pokret. Njegove pristalice nedavno su održale marš u Tbilisiju kršeći policijski čas uveden zbog pandemije i sada plaćaju kazne od 600 dolara.
Zbog čestih izjava bivšeg predsednika, koji je u Tbilisiju u odsustvu osuđen na zatvorske kazne od šest i tri godina zbog zloupotrebe predsedničkog položaja (od 2004. do 2013) i pokušaja prikrivanja dokaza o ubistvu jednog bankara iz Gruzije – odnosi između Gruzije i Ukrajine su poslednjih godina pogoršani. Ukrajinski predsednik Volodimir Zelenski je u maju prošle godine imenovao Sakašvilija za predsednika ukrajinskog Izvršnog komiteta za reforme, što je u rangu savetnika predsednika koji se bavi ekonomijom. Kad je Sakašvili najavio da će ga Zelenski imenovati na dužnost zamenika premijera zaduženog za reforme, kako bi nadgledao pregovore s MMF-om – niko mu nije verovao, pošto je svojim nesvakidašnjim potezima stekao reputaciju neuravnoteženog čoveka.
Imenovanje za zamenika premijera je propalo pošto su brojni članovi vladajuće stranke bili protiv, ali je Sakašvili ipak dobio mesto savetnika za reforme. Zelenski je tada obrazložio njegovo imenovanje uverenjem da će Sakašvili dati novi impuls savetu za reforme i pomoći u važnim promenama u Ukrajini. Sakašvili je, za sada, samo uspeo da pokvari odnose između Ukrajine i Gruzije. On je i ranije, u vreme Petra Porošenka, imao značajnu funkciju u Ukrajini: bio je predsednik oblasti Odesa, ali se i obavljanje te dužnosti završilo neslavno. Prilikom pokušaja hapšenja u Kijevu 2017, lider Pokreta novih snaga Sakašvili pobegao je na krov. Optužen je za finansiranje antivladinih „šatorskih protesta”. Na kraju je pobegao. Ukrajinsko državljanstvo mu je oduzeto, a vraćeno je čim je Zelenski preuzeo predsedničku funkciju.
Ambasador Ukrajine u Tbilisiju Igor Dolgov u utorak je pozvan u Ministarstvo spoljnih poslova zbog Sakašvilijevog poziva na akcije neposlušnosti u svojoj domovini. I sam ukrajinski diplomata je priznao da takve izjave bivšeg državljanina i predsednika Gruzije ne pomažu razvoju poverenja između dve zemlje, ali ni samim Gruzinima. Sakašvili mu se odmah „odužio”: na „Fejsbuku” je napisao da je ambasador korumpiran i da radi protiv ukrajinskih interesa, kao i da će se on potruditi da tu priču dovede do kraja.
Zelenski se do sada nije oglasio povodom delovanja svog savetnika, iako je i poslanik vladajućeg Gruzijskog sna Irakli Zarkua javno pozvao ukrajinskog predsednika da obuzda Sakašvilija, koji iz Kijeva podbunjuje narod u svojoj zemlji. Protesti u Gruziji su gotovo svakodnevica. Antiruski protesti su počeli u junu 2019. godine, kada je na sastanku interparlamentarne skupštine pravoslavlja ruski poslanik Sergej Gavril seo na mesto predsedavajućeg. Tada su izbili i neredi, u kojima su povređene desetine policajaca i demonstranata koji su zahtevali ostavku vlade i promenu „proruskog kursa zemlje”.
U petak je gruzijsko tužilaštvo zatražilo od parlamenta da liši poslaničkog imuniteta poslanika i predsedavajućeg Sakašvilijevog Ujedinjenog nacionalnog pokreta Nikanora Meliju, koji je organizovao antiruske akcije u Tbilisiju u junu 2019. godine. Melija je odbio da plati kauciju u visini od 21.000 dolara da bi ostao na slobodi i javno je skinuo elektronsku nanogvicu koja mu je stavljena tokom istrage o napadu u parlamentu. Zbog organizovanja i učestvovanja u masovnom nasilju preti mu zatvorska kazna do devet godina.
Opozicija u Gruziji je na poslednjim protestima tražila od vlasti da napusti vođenje politike „da se ne naljuti Rusija”. Protesti opozicije podstaknuti su kaznom od dvanaest i po godina, koju je Vrhovni sud Južne Osetije izrekao jednom gruzijskom državljaninu koji je prošle godine uhvaćen zbog ilegalnog prelaska granice i pucanja na rusku vojsku. Vlada Gruzije, koju demonstranti optužuju zbog nespremnosti da se suprotstavi Moskvi, istovremeno je kritikovala Rusiju zbog ove presude, koja je doneta na delu teritorije koji nije pod njihovom upravom. Diplomatski odnosi između Gruzije i Rusije prekinuti su tokom rata 2008. godine, a vlada je pozvala međunarodne predstavnike da reaguju. Prošle subote ambasadori EU i SAD došli su kod premijera Giorgija Gakarija da podrže Tbilisi i traže hitno puštanje gruzijskog građanina na slobodu.
Tokom rata za Nagorno-Karabah mnogi analitičari su predvideli da će Gruzija biti sledeća država u kojoj bi moglo doći da ratnog sukoba. Rusija, koja nije priznala otcepljeni Karabah, priznala je Južnu Osetiju i Abhaziju, dve otcepljene republike s većinskim ruskim stanovništvom, u kojima se nalaze i njene vojne snage. Gruzija je uz pomoć turske donacije od 17,5 miliona dolara upravo započela modernizaciju vojnog aerodroma nedaleko od Tbilisija, onoga koji su Rusi bombardovali tokom rata 2008. godine. Upravo je Sakašvili izazvao i pokrenuo ovaj rat. Osam godina pre nego što su ga oštetili Rusi uništivši tri gruzijska aviona, Turska je već finansirala dovođenje aerodroma na standarde NATO-a. Te 2000. godine moderni aerodrom otvorio je – opet Sakašvili.

Najmanje godinu dana za razvoj nove vakcine u slučaju da sadašnja ne bude efikasna
MOSKVA – Potrebno je najmanje godinu dana da se razvije nova vakcina protiv koronavirusa u slučaju da postojeće više ne budu efikasne zbog njegovih mutacija, izjavio je danas Aleksandar Butenko, predstavnik ruskog Nacionalnog istraživačkog centra za epidemiologiju i mikrobiologiju Gamaleja, koji je razvio vakcinu Sputnjik V, prenosi Tanjug.
„Očigledno je da postoje tehnološke mogućnosti nove vakcine protiv novih mutacija (koronavirusa). Ako govorimo o postojećim vakcinama, razvoj po staroj tehnologiji može potrajati dva do tri meseca, a zatim će uslediti laboratorijski testovi i klinički testovi”, rekao je Butenko za radio stanicu „Govorit Moskva”.
On je, pozivajući se na svog kolegu Aleksandra Ginsburga, dodao da je razvoj vakcine na već postojećoj platformi, na primer, Sputnjiku, prilično brz proces, prenosi Tas.
„Ali ostatak će potrajati dugo, ne manje od godinu dana”, rekao je u intervjuu za radio stanicu Govorit Moskva.
Ginsburg je ranije rekao da su stručnjaci centra Gamaleja razvili tehnologiju za brzi razvoj vakcina protiv nekoliko mutacija koronavirusa istovremeno, podseća ruska agencija.

U Engleskoj vakcinisano 15 miliona ljudi
LONDON – Britanski premijer Boris Džonson istakao je danas da je to što je u zemlji vakcinisano 15 miliona ljudi prekretnica, ali da predstoji još dug put. „Niko ne leži na lovorikama. Još je pred nama dug put i nesumnjivo će na njemu biti prepreka, ali nakon svega što smo postigli, znam da možemo da idemo napred sa velikim samopouzdanjem”, rekao je Džonson u video snimku objavljenom naTviteru.
Britanska vlada saopštila je danas da je 15 miliona ljudi dobilo prvu dozu vakcine protiv koronavirusa, prenosi Tanjug.
Kako prenosi Gardijan, vlada je navela da je postigla svoj cilj da do sredine februara vakciniše najmanje jednom dozom četiri grupe ljudi za koje se smatra da su najranjivije na koronavirus.
Među njima su stariji korisnici usluga domova za negu i odgovarajuće osoblje iz domova za negu, ljudi stariji od 80 godina i zdravstveno osoblje, stariji od 75 i stariji od 70 godina.
Prvobitni cilj je bio obezbediti prve doze za zbrinjavanje korisnika domova za stare i osoblja do kraja januara, što je bilo skoro ispunjeno, dok je sledeći cilj bio zaštita sve četiri grupe do 15. februara.

Makron traži vakcine i iz Kine i Rusije
PARIZ – Francuski predsednik Emanuel Makron pozvao je na pojačane međunarodne napore za dostavljanje vakcina u siromašne zemlje, kao i na veću uključenost Kine i Rusije.
Iako je francuski program vakcinacije trpeo zbog kašnjenja u isporuci i birokratskih problema, Makron je rekao u intervjuu za „ Žurnal di dimanš” da „afričke zemlje opravdano pitaju o svom pristupu vakcinama”, prenosi Rojters.
Makron se poslednjih dana sastao s generalnim direktorima farmaceutske industrije i stručnjacima za vakcine kako bi razgovarali o programima za borbu protiv nejednakosti u pristupu vakcinama, i pomogli okončanju pandemije i bržem oživljavanju ekonomija, prenosi Tanjug.
Među tim programima je i Kovaks, koji podržava UN a čija je realizacija počela sporo zbog nedostatka sredstava i nespremnosti nekih velikih svetskih sila.
„Moramo dalje ubrzati ovaj napor jer je svaka nedelja važna”, citiran je Makron. Francuski predsednik je takođe rekao da bi vakcine proizvedene u Kini i Rusiji trebale da budu „integrisane u ovaj veliki multilateralni napor protiv pandemije”, prenosi Rojters.

Epidemija u Vuhanu bila mnogo veća nego što se misli
ŽENEVA – Istražitelji Svetske zdravstvene organizacije (SZO) koji istražuju poreklo koronavirusa u Kini, otkrili su znake da je epidemija u Vuhanu u decembru 2019. godine bila mnogo šira nego što se ranije mislilo i hitno traže pristup stotinama hiljada uzoraka krvi koje im Kina do sada nije dozvolila da ispitaju.
Glavni istražitelj misije SZO Peter Ben Embarek rekao je Si-En-En-u da je misija pronašla nekoliko znakova većeg širenja 2019. godine, uključujući utvrđivanje da je prvi put bilo preko desetak vrsta virusa u Vuhanu već u decembru. Tim je takođe imao priliku da razgovara sa čovekom za kojeg kineski zvaničnici kažu da je bio prvi zaraženi pacijent, kancelarijskim radnikom u 40-im, bez istorije putovanja. On je prijavio da je zaražen 8. decembra, navodi Si-En-En.
Polako pojavljivanje detaljnijih podataka prikupljenih na dugo očekivanom putovanju SZO u Kinu može doprineti zabrinutosti koju su izrazili drugi naučnici koji proučavaju poreklo bolesti da je ona možda cirkulisala u Kini mnogo pre svog prvog zvaničnog pojavljivanja sredinom decembra.
Embarek, koji se upravo vratio u Švajcarsku iz Vuhana, rekao je za Si-En-En: „Virus je u decembru naširoko cirkulisao u Vuhanu, što je novo otkriće”, prenosi Tanjug.
Specijalista SZO za bezbednost hrane dodao je da su kineski naučnici timu predstavili 174 slučaja koronavirusa u i oko Vuhana u decembru 2019. godine. Od ovih je 100 potvrđeno laboratorijskim testovima, rekao je, a još 74 kliničkom dijagnozom bolesti simptoma pacijenata.
Embarek je rekao da je moguće da ovaj veći broj - verovatno teških slučajeva koje su rano primetili kineski lekari - znači da je bolest mogla da pogodi oko 1.000 i više ljudi u Vuhanu tog decembra.
„Otada se nismo bavili nikakvim modelovanjem toga”, rekao je. „Ali mi znamo ... Po velikim brojkama ... Od zaražene populacije, oko 15 odsto završi sa teškim slučajevima, a velika većina su blagi slučajevi.”
Embarek je rekao da je misija - koju je činilo 17 naučnika SZO i 17 Kineza - proširila tip genetskog materijala virusa koji su ispitivali iz ranih slučajeva, što im je omogućilo da pogledaju delimične genetske uzorke, a ne samo kompletne, rekao je.
Kao rezultat toga, prvi put su mogli da prikupe 13 različitih genetskih sekvenci virusa SARS-COV-2 od decembra 2019. Sekvence, ako se ispitaju sa širim podacima o pacijentima u Kini tokom 2019. godine, mogle bi da pruže dragocene tragove o geografiji i vreme pojave virusa pre decembra.
Embarek je rekao: „Neki su sa pijace ... Neki od njih nisu povezani sa pijacama”, što uključuje pijacu morskih plodova Huanan u Vuhanu, za koje se smatra da su odigrale glavnu ulogu u prvom širenju virusa.
Okriće toliko različitih mogućih varijanti virusa moglo bi nagovestiti da je cirkulisao duže nego samo tog meseca, kao što su neki virolozi ranije sugerisali. Ovaj genetski materijal je verovatno prvi fizički dokaz koji se pojavio na međunarodnom nivou i ide u prilog takvoj teoriji.

Oborena dva drona sa eksplozivom jemenskih Hutija
Koalicija koju predvodi Saudijska Arabija oborila je dva drona sa eksplozivom koje su lansirali jemenski pobunjenici Huti na grad Kamis Mušait na jugu Saudijske Arabije.
Predstavnik Hutija je izjavio da su dva drona koji su lansirani juče posle podne pogodili aerodrom Abha u Saudijskoj Arabiji, javlja Rojters prenosi Tanjug.

Suđenje lov na veštice, nastavljam put
Bivši američki predsednik Donald Tramp poručio je danas da je suđenje za opoziv u Senatu koje je okončano njegovim oslobađanjem, još jedna faza „najvećeg lova na veštice u istoriji” Sjedinjenih Američkih Država.
„Ovo je tužan komentar našeg vremena kada je jednoj političkoj partiji u Americi data slobodna mogućnost da ocrni vladavinu prava, pretvori pravosuđe u sredstvo političke osvete i progoni, ucenjuje sve one koji misle drugačije”, naveo je Tramp u saopštenju posle odluke Senata da ga oslobodi optužbi za podsticanje nasilja njegovih pristalica, u drugom suđenju za opoziv.
Tramp je zahvalio svom pravnom timu i svim senatorima i članovima Kongresa koji su „ponosno” branili Ustav i svete pravne principe, prenosi Bi-Bi-Si.
Osvrnuo se i na budućnost pošto posle odluke Senata može da se kandiduje na sledećim predsedničkim izborima 2024. godine. „Naš istorijski, patriotski i lep pokret Učinimo Ameriku ponovo velikom je tek počeo. U predstojećim mesecima mnogo toga imam da podelim sa vama i radujem se nastavku našeg neverovatnog zajedničkog puta ka ostvarimo američku izuzetnost za sve naše ljude”, zaključio je Tramp.

Senat oslobodio Trampa krivice na drugom suđenju za opoziv
Američki Senat oslobodio je danas optužbi bivšeg predsednika SAD Donalda Trampa, koga je Predstavnički dom 13. januara opozvao zbog podsticanja pobune njegovih pristalica.
Da bi Tramp bio osuđen bila je potrebna dvotrećinska većina, 67 glasova.
Da je Tramp kriv glasalo je 57 senatora, što znači da se demokratskim senatorima pridružilo sedmoro republikanskih kolega, dok je 43 senatora glasalo da se predsednik oslobodi optužnice, prenosi Glas Amerike.
Senatori su se, ranije u subotu, dogovorili da preskoče iskaze svedoka u procesu opoziva Trampa. Time je izbegnuto produženo suđenje i obe strane su iznele završne argumente, navodi Tanjug.
Prilikom upada u Kongres nastradalo je pet ljudi.
</div>
  </body>
 </text>
</TEI>