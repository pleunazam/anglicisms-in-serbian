<TEI version="3.3.0" xmlns="http://www.tei-c.org/ns/1.0">
 <teiHeader>
  <fileDesc>
   <titleStmt>
    <title>Politika 2021-06-14</title>
   </titleStmt>
   <publicationStmt>
    <p></p>
   </publicationStmt>
   <sourceDesc>
    <p>https://www.politika.rs/sr/articles/archive/2021/06/14/page:1?url=</p>
   </sourceDesc>
  </fileDesc>
 </teiHeader>
 <text>
  <body>
    <div id="zdravlje">
Vakcina kompanije Novavaks efikasna 90 odsto protiv koronavirusa
VAŠINGTON – Kompanija Novavaks je danas saopštila da je vakcina protiv koronavirusa koju je proizvela efikasna oko 90 odsto i bezbedna, rezultat je nove studije rađene u SAD i Meksiku.
Vakcina je efikasna protiv svih sojeva koronavirusa.
Očekuje se da će Novavaksova vakcina koja se lako transpotuje i čuva, biti ključna za povećanje zaliha vakcina u svetu.
Kompanija je saopštila da će tražiti odobrenje država za upotrebu od septembra i da će mesečno moći da proizvodi oko 100 miliona doza, javlja Beta.
Dodali su da je cilj da se prve doze isporuče u siromašnije zemlje.
U studiju je bilo uključeno oko 30.000 ljudi starijih od 18 godina u SAD i Meksiku.
Dve trećine učesnika je primilo dve doze vakcine u razmaku od tri nedelje, a ostatak je bio placebo grupa.
    </div>
    <div id="ekonomija">
Kupci opet počeli da troše kao pre kovid krize
Iz ugla velikih kompanija nazire se svetlo na kraju tunela i pre zvanične objave kraja pandemije. Poslednjih dana mnoge od njih izveštavaju da su kupci ponovo počeli da troše novac, gotovo na istom nivou kao pre zdravstvene krize.
Proizvođači i prodavci odeće pretrpeli su težak period u prošloj godini, a sada postoje nagoveštaji da se potrošači vraćaju u prodavnice. Tako je španski maloprodajni div „Inditeks”, vlasnik „Zare”, objavio kako je prihod kompanije u prvom tromesečju skočio 48 odsto u odnosu na isti period prošle fiskalne godine ‒ na 4,9 milijardi evra. Samo od 1. maja do 6. juna prodaja je na godišnjem nivou više nego udvostručena, a u odnosu na isto razdoblje 2019. godine veća je za pet odsto.
‒ Rezultati pokazuju postupni oporavak, uprkos značajnom uticaju zdravstvene situacije kroz privremeno zatvaranje trgovina na ključnim tržištima poput SAD, Francuske, Nemačke, Italije, Portugalije i Brazila ‒ saopštila je kompanija.  
Jasno je da će još mnogo vremena proći da se profiti vrate na period pre pandemije. Inače, ovaj trgovac odećom u prvom tromesečju prošle fiskalne godine poslovao je s neto gubitkom od 409 miliona evra. U tom razdoblju internet prodaja porasla je za dve trećine, što kako nadležni ističu odražava da su se kupci preorjentisali na digitalne kanale prodaje u vreme zatvaranja trgovina širom sveta. „Inditeks” je istakao da je od 6. juna ponovo otvorio gotovo sve svoje radnje, ali uz oko 10 odsto manje radnih sati zbog ograničenja povezanih s pandemijom.
Optimizam rasta profita širi se lančano. Rojters je pre nekoliko dana objavio procenu da će letnja sezona biti bolja od perioda pre pandemije, kada je reč o prevoznicima. Takvog mišljenja je Jožef Vardi, izvršni direktor mađarske niskotarifne avio-kompanije „Vizer” i to u trenutku kada se ublažavaju evropska ograničenja na putovanja povezana sa kovidom 19.
‒ Intenziviramo rad. Sa približavanjem letnjeg špica sasvim je verovatno da ćemo, za mesec ili dva biti iznad kapaciteta iz 2019. godine ‒ rekao je Vardi, a prenosi agencija Rojters. On je naglasio kako ta kompanija već radi na oko 90 odsto svog kapaciteta iz 2019. godine, odnosno iz perioda pre pandemije virusa korona.
Sa ovakvim raspletom situacije i značajnim ublažavanjem mera, ugostiteljstvo takođe očekuje veći broj gostiju, a tome se nadaju i proizvođači hrane koji su bili na gubitku zbog pada prometa u ovom sektoru.
I najveći globalni lanac brze hrane „Mekdonalds” oporavlja se od najizazovnije godine u svom poslovanju. Prodaja je, bez obzira na ograničenja zbog korone, porasla u ovoj godini, a samo na američkom tržištu u poslednja tri meseca dobit je uvećana za 40 odsto. Osim u SAD, ovaj lanac je zabeležio rast i u Velikoj Britaniji, Australiji i Kanadi. Prema njihovim zvaničnim izveštajima, prodaja se na ovim tržištima, u prvom kvartalu ove godine, vratila na nivo pre pandemije. Na tržištu brze hrane jasno je koji je recept za uspeh iskoristio „Mekdonalds” ‒ pre svega brzo prilagođavanje novim uslovima i potrebama kupaca. Analitičari su zaključili da je ova kompanija prošla najgore u pandemiji i da bi trebalo da sve novine, kao što je više vrsta isporuke robe, prelazak na digitalno naručivanje u budućnosti, još treba da razvija. Najviše problema bilo je na britanskom tržištu gde je bilo više ograničenja, ali ova kompanija se svaki put prilagođavala uslovima i tražila način da stigne prva do kupaca, što se očigledno isplatilo. Mediji podsećaju da je i u vreme najstrožih karantina širom sveta bilo moguće naručiti njihovu hranu, jer su kanali prodaje, poput „Mek drajva”, takvi da su omogućavali poštovanje svih epidemijskih mera i distance.
Dok ekonomisti predviđaju rast ekonomija, a Nacionalna američka federacija trgovaca rast maloprodaje do kraja decembra za 6,5 do 8,2 procenata, marketinški stručnjaci su ipak obazriviji i poručuju kompanijama i poznatim brendovima da se pripreme za postpandemijsku potrošnju. Kupci u ovom trenutku imaju veliku želju da zadovolje potisnute potrebe, ali su oprezniji i skloni da pametnije troše nego pre, upozoravaju strupčnjaci.  
Takođe mnogi potrošači su u toku zdravstvene krize prevazišli strah od onlajn kupovine, tako da je pred kompanijama težak zadatak kako ih vratiti u prodavnice. Zato stručnjaci predviđaju da će morati da im ponude iskustvo kakvo nije moguće dobiti e-trgovinom. Preuređenje klasičnih prodavnica takođe će biti neophodno. Pandemija je negativno uticala na finansije potrošača pa su im cena, kvalitet i bolji i novi uslovi plaćanja (na rate, kriptovalutama) sada važniji nego pre.
    </div>
    <div id="kolumna">
Bratsko zagađivanje
U vreme kad Zapad pokušava da okupi globalnu koaliciju protiv kineskog autokratskog režima i njegovog ekonomskog ekspanzionizma, predsednik Srbije hvali „čelično prijateljstvo” s Pekingom, a kineskog lidera Si Đinpinga naziva „ne samo dobrim prijateljem, već bratom”.
„Ne želim da kritikujem Kinu, koja je veoma prijateljska zemlja”, izjavio je nedavno Aleksandar Vučić obilazeći gradilište auto-puta, jednog od mnogih projekata koji se finansiraju kineskim zajmovima.
Srbija je, kao i druge zemlje zapadnog Balkana, gladna kapitala, pa se druga najveća ekonomija sveta i njeni prebogati investicioni fondovi doživljavaju kao spasilac nacionalne privrede pritisnute nezaposlenošću i zastarelom industrijom.
Narodna Republika popunila je vakuum stvoren nereagovanjem Evropske unije, koja je zaokupljena sopstvenim krizama. Srbija je prepoznata kao ključni partner kineske Inicijative „Pojas i put”. Ne samo zbog povoljne topografije na ruti puta od grčkih luka ka centralnoj i istočnoj Evropi, već i zato što srpska vlada ne postavlja pitanja koja preispituju kineski model „uzmi-ili-ostavi”.
Upravo to Srbiju postavlja na kolizioni kurs s EU, koja je pod pritiskom SAD zaoštrila odnose s Pekingom. Preduzimaju se mere zaštite od kineske nefer konkurencije, obustavljaju se napori za ratifikaciju velikog investicionog sporazuma, a Kini su zavedene sankcije zbog kršenja ljudskih prava.
Otkako je Vučić preuzeo vlast, veze s Kinom realizuju se kroz investicije u tešku industriju, kao što su čeličane ili topionice bakra, termoelektrane, auto-putevi, železnica, mostovi. Investicije su propraćane velikim kineskim zajmovima, kupovinama kineskog oružja i tehnologija „Huaveja” za praćenje, od kojih Srbija mora da odustane po slovu ugovora koji je Vučić potpisao s Donaldom Trampom.
Srpska fudbalska Superliga preimenovana je u Linglong Superligu po kineskoj kompaniji za proizvodnju auto-guma u Zrenjaninu, koja uz investiciju od 800 miliona evra ima ambiciju da bude jedan od najvećih snabdevača evropske automobilske industrije. Brza pruga Beograd–Budimpešta, koja se gradi zajmovima iz Kine i Rusije, daće Srbiji direktnu vezu s jednim od najvećih svetskih tržišta: Evropskom unijom.
Koja je cena koju Srbija plaća da bude na Novom putu svile?
Prema zvaničnim izvorima, kineske investicije su poslednjih godina dostigle 10 milijardi evra, ali kritičari smatraju da Kinezi uopšte ne investiraju – već samo pozajmljuju novac za projekte. Pritom kineske banke naplaćuju više kamatne stope od onih koje bi tražila Evropska banka za obnovu i razvoj.
Poslovi se, na insistiranje Pekinga, sklapaju bez prethodnih tendera, a u njihovoj realizaciji, umesto srpskih, zapošljavaju se kineski radnici, koji bez problema dobijaju radne vize. Zemljište i prateću infrastrukturu Srbija obezbeđuje besplatno. Kako projekti dobijaju poseban status, investitori su oslobođeni i plaćanja poreza na preimenovanje poljoprivrednog zemljišta u građevinsko. Poslovne odluke po pravilu ostaju van domašaja javnosti, čime se omogućava da projekti iskoče iz okvira pravnog sistema Srbije.
Dok EU smanjuje „pukotine” u propisima poslovanja s Kinom, kineske biznis aktivnosti u Srbiji povećavaju broj „rupa u zakonu”, što doprinosi urušavanju pravnog sistema. Više novih zakona i propisa Kinezima olakšava „investiranje” ispod radara, kao što je Zakon o javnim nabavkama, koji je oslabio regulativu, otežao pristup informacijama od javnog značaja i zaštitu ljudske okoline. Drugi je zakon o „posebnim procedurama”, koji, navodno zbog hitnosti, omogućava izbegavanje procedura javnih nabavki.
Takvo „strateško partnerstvo” u projektu od posebnog značaja za Srbiju „Kineska kompanija za gradnju komunikacija” (CCCC) iskoristila je u poslu gradnje 30 kilometara auto-puta u centralnoj Srbiji, vrednom 450 miliona evra.
„Nemamo uvid u to kako se novac troši, pošto su kineske kompanije bilateralnim međuvladinim sporazumima zaštićene kao polarni medvedi”, kaže opoziciona političarka Marinika Tepić.
Građani Srbije, ne na jednoj lokaciji, direktne su žrtve ustaljene prakse kineskih kompanija da izbegavaju propise i zagađuju okolinu. Kakve će biti implikacije fabrike „Linglong” na javno zdravlje, okolinu i bezbednost zaposlenih, niko ne želi da kaže.
Još teža je situacija u čeličani u Smederevu i valjaonici bakra u Boru. Zagađenje u ovim gradovima gotovo redovno je na nivou višem od dozvoljenog, zbog čega su građani više puta javno protestovali.
Više poslanika Evropskog parlamenta zahteva detaljno preispitivanje rastućeg uticaja Kine u Srbiji, uključujući „nepromišljene projekte s potencijalno razornim posledicama”, ali vlada u Beogradu kloni se da na bilo koji način uznemiri investitore i odbija da pruži relevantne informacije.
Sigurne u podršku Vučića i njegovih saradnika, kineske kompanije ignorišu upozorenja nevladinih organizacija i građana i svoje operacije nastavljaju pod velom tajnosti. „Investitor može da želi šta hoće i da primenjuje svoju taktiku. Ovde je više problem pitanje šta rade državni organi i da li su obavili svoj deo posla na zaštiti javnog interesa”, smatra Nemanja Nenadić, programski direktor Transparentnosti Srbija.
Državni organi koji Kinezima dopuštaju da rade šta hoće snose krivicu barem koliko i „kineska braća”, koju Vučić ne želi da kritikuje zbog „fantastičnih” projekata koje ostvaruju po Srbiji.
Kada se svemu doda efekat 2,5 miliona kineskih vakcina koje su ključno doprinele da Srbija na tom planu bude uspešnija od mnogih u EU, onda je jasnije zašto je jedan visokocentralizovani, autokratski i represivni režim, kakav je kineski, toliko obožavan u vrhovima srpske vlasti.
Širi se bojazan da je Srbija pilot-projekat na kineskom putu ka Evropi i da je dobila novog Velikog brata.


Slučaj „Mlinar” – kako nije počeo rat u Hrvatskoj
Pažnju mi je privukao tekst pod naslovom „Zaboravljeni slučaj ’Mlinar’: Kako je počeo rat u Hrvatskoj”, objavljen 23. maja ove godine u zagrebačkom „Večernjem listu”, iz najmanje tri razloga: događaj se desio u Benkovcu, poznajem skoro sve aktere ovog događaja, uključujući istražnog sudiju i veštake, i u tekstu se spominje i moje ime.
Iz pomenutog teksta doznajem da je njegov autor mladi hrvatski istoričar Luka Knez, sa zvanjem magistra, da je ovoj temi posvetio svoj diplomski rad i knjigu pod naslovom „Slučaj ’Mlinar’ – obaveštajna služba i velikosrpska agresija”, uz objašnjenje da je prikupljanje materijala trajalo pune tri godine, a „glavni problem bio je nedostatak izvora i podataka koji bi mogli pružiti nešto širu pozadinu napada na Mlinara”.
Glavni naglasci iz Knezovog teksta (istraživanja) mogu se svesti na nekoliko konstatacija: Iza slučaja „Mlinar”, koji se desio uveče 19. maja 1990. u jednoj mračnoj benkovačkoj ulici, nalaze se obaveštajne organizacije vođene rukom Slobodana Miloševića, upoređujući ga sa insceniranim napadom u Tonkinškom zalivu 1964. godine, koji je poslužio SAD za uplitanje u Vijetnamski rat i s incidentom u Glajvicu, nakon kojeg je Hitler dobio opravdanje za napad na Poljsku. Mlinar je detalje dogovorio sa Zdravkom Zečevićem, prvim pobunjeničkim predsednikom Skupštine opštine Benkovac i kasnijim predsednikom Vlade RSK, koji je bio vrlo blizak obaveštajnim strukturama KOS-a.
Zdravkova žena Ljubica, medicinska sestra, uz lokalnu anesteziju Mlinaru je napravila oštre površinske rane na predelu dlana, leve strane vrata i desne strane abdomena, tako da mu ne ugroze život, a da istodobno izgledaju „zastrašujuće”. Nakon medicinskog zahvata Mlinar je završio u zadarskoj bolnici, gde su lekari zaključili da je reč o površinskim ranama koje ne ugrožavaju život, zbog čega su se, uz opravdanje da se Mlinar „ne oseća sigurno” s hrvatskim lekarima, u operaciju uključili Radomir Kužet i Savo Štrbac, takođe agenti KOS-a i osnivači Dokumentaciono-informativnog centra „Veritas”, koji su Mlinara prebacili u kninsku bolnicu.
Do obrta je došlo upravo u Kninu, jer su kninski lekari zaključili da Mlinar ima potres mozga, što se samo po sebi može tretirati kao teža telesna povreda. Jovan Rašković je zbog napada na Mlinara prekinuo sve odnose s Hrvatskim saborom i time pojačao sumnju Srba u hrvatske institucije i hrvatski narod, pošto nisu ni hteli da traže nikakav oblik kompromisa za rešavanje srpskog pitanja u Hrvatskoj, koji bi uključivao postojanje hrvatske države u njenim granicama. Izrežirani napad na Mlinara bio je samo uvod u sve ono što će uslediti: sprovođenje balvan-revolucije, osnivanje SAO Krajine, te vođenje agresivnog i osvajačkog rata.
Ovih dana čuo sam se i s glavnim akterom ove priče Miroslavom Mlinarom. Poslao mi je gomilu dokumenata koji demantuju zaključak autora da je napad na njega insceniran, iz koje izdvajam članak „Šta je pokazalo veštačenje”, objavljen 26. maja 1990. u zadarskom „Narodnom listu”:
„Ne uzimajući u obzir pitanja straha, proizlazi da je M. M. zadobio potres mozga, ubodnu ranu na vratu, oguljotine kože glave i ekstremiteta, kao i krvne podlive kože glave, prsnog koša i nadlaktice, što svaka za sebe i zbirom predstavlja laku tjelesnu povredu”, izvadak je iz pisanog nalaza i mišljenja ugledne ekipe sudskomedicinskih veštaka iz Zagreba (doc. dr Josip Škavić, doc. dr Karla Pospišil Završki, prof. dr Nikola Gubarev, prof. dr Izidor Komarov), predvođenih predsednikom Zavoda za sudsku medicinu pri Medicinskom fakultetu u Zagrebu prof. dr Dušanom Zečevićem. „Prema dosadašnjim rezultatima istrage, posebno sprovedenog sudskomedicinskog veštačenja, proizlazi da su M. M., iz zasad nepoznatih motiva, nanesene povrede, što znači da su odbačene sve ulične priče o eventualnom samoranjavanju”, reči su zadarskog istražnog sudije Vladimira Mikolčevića, Hrvata po nacionalnosti, objavljenih u istom tekstu.
Mlinar mi je pojasnio da ga je tim medicinskih stručnjaka pregledao dva puta u splitskoj bolnici na Firulama, u koju je odvožen iz kninske bolnice upravo da bi ga pregledali medicinski autoriteti koji nisu imali veze s krajiškim Srbima i „balvan revolucijom” (koja će početi tri meseca kasnije), i na taj način doprineli smirivanju hrvatsko-srpskih tenzija koje je izazvao ovaj slučaj. Motiv napada vidi u činjenici da je u to vreme, kao dvadesettrogodišnjak, bio aktivan član Raškovićeve Srpske demokratske stranke, te predsednik benkovačkog i regionalnog odbora, član glavnog odbora i potpredsednik te stranke, da je ometao Tuđmanov predizborni skup u Benkovcu održan u martu iste godine i da je neposredno pred napad imao više medijskih nastupa u kojima je napadao Tuđmana i njegov HDZ.
Ubeđen je da je jedan od trojice napadača na njega bio Ivica Knez iz Šopota, u to vreme poznat u Benkovcu kao „nestašan dečko”, koji je viđen i među Tuđmanovim telohraniteljima na pomenutom mitingu HDZ-a u Benkovcu.
Ovih dana sam se čuo i s Radomirom Kužetom i Ljubicom Zečević. Oboje tvrde ono što sam i do sada znao – da nemaju neposrednih saznanja o napadu na Mlinara. Istina je da je Kužet kao advokat zastupao Mlinara u ovom slučaju i da je Ljubica medicinska sestra i supruga sada pokojnog Zdravka Zečevića. Kažu mi da im se nije obraćao autor uvodnog teksta, kao što nije kontaktirao ni s Mlinarom ni sa mnom.
Ni ja nemam nikakve veze sa slučajem „Mlinar”. U to vreme sam bio sudija Okružnog suda u Zadru i na toj funkciji sam ostao do kraja oktobra te 1990. Istina je da smo Kužet i ja osnivači DIC „Veritas”, koji je osnovan krajem 1993. Pre odlaska u advokate, obojica smo bili sudije pa nismo ni mogli biti saradnici KOS-a, iz prostog razloga što je KOS radio za nas.
Moj utisak je da je autor uludo potrošio tri godine „istraživačkog rada” jer su mu rezultati o slučaju „Mlinar” uglavnom preuzeti iz tadašnjeg (i sadašnjeg) hrvatskog službenog narativa.
Ako su im ovakvi istoričari i istoriografija o događajima za koje postoji gomila validnih dokaza i većina još živih aktera, kakva li im je je tek „istina” o događajima iz dalje prošlosti za koje nema ni (ovoliko) validnih dokaza ni živih svedoka?
Dokumentaciono-informativni centar „Veritas”
    </div>
    <div id="magazin">
Zoran Milivojević za „Politiku”: Udvaranje ili uznemiravanje
Da li nam dolazi vreme kada muškarac neće moći da pogleda ženu u oči? Pre nekoliko godina nastao je pojam „silovanje očima”, koji se odnosi na odmeravanje ženske osobe od strane muškarca. Koliko sam razumeo najave na društvenim mrežama, i to će biti ugrađeno u nove zakone koji su u poslednje vreme dobili novu funkciju, a to je promena svesti naroda.
Zakoni bi trebalo da odražavaju postojeći moral u datom društvu, a njihova nova uloga jeste nametanje novih pravila i novog morala. Kada to počne da zadire u jezik, međuljudske odnose, kako u porodične tako i one u javnoj sferi, stvari postaju problematične.
Socijalni inženjering i eksperiment
Veliko je pitanje koliko će ovi zakoni uspeti da izgrade društvo koje je u skladu sa zamislima zakonodavca, a koliko će ovi eksperimenti i socijalni inženjering samo zakomplikovati različite oblasti života.
U fokus analize možemo staviti situaciju u kojoj jedna osoba – kojoj se sviđa druga osoba – pokušava da uspostavi kontakt i komunikaciju s drugom osobom. Cilj ovog kontakta jeste da prva osoba utvrdi da li se i ona sviđa drugoj osobi kako bi mogli da ostvare intimni odnos. Pod intimnim odnosom podrazumevamo emotivnu vezu, ali i bilo koji drugi oblik odnosa u kojem dve osobe s obostranom saglasnošću ulaze u seksualne razmene.
Ako se osobe sviđaju jedna drugoj i žele da uđu u intimni odnos, tada nema problema. Problemi nastaju kada se jednoj osobi sviđa druga, ali se drugoj osobi ne sviđa prva. To je situacija konflikta između željenja prve osobe i neželjenja druge osobe.
Postoje različiti motivi zbog kojih jedna osoba izražava naklonost drugoj osobi, a samim tim i različiti nazivi za isto ponašanje. Udvaranje je oblik lepog ponašanja jedne osobe koja želi da kod druge osobe izazove naklonost prema sebi, a s ciljem ostvarenja emotivne veze. Sama reč dolazi od korena dvor, slično glagolu dvoriti, jer označava ponašanje kao na dvoru, dakle kulturno i civilizovano. Udvaranje treba razlikovati od komplimentiranja, kada jedna osoba pohvaljuje drugu, ali bez želje da s njom ostvari vezu. Takođe, od udvaranja treba razlikovati zavođenje, kada osoba koja zavodi ima neki skriveni motiv. Na primer, nudi brak, a želi samo seksualni odnos ili ima neki drugi skriveni cilj. Što je neka osoba više u stanju da razlikuje prirodu izražavanja naklonosti druge strane, to je veća njena erotska inteligencija, koja je deo socijalne inteligencije.
Udvaranje nikada nije jedan događaj, već je proces recipročnog ocenjivanja dve osobe i postepenog zbližavanja. U bilo kojoj tački ovog procesa bilo koja strana ima pravo da odustane od izgradnje odnosa. Ono što je poznato iz ispovesti različitih osoba jeste da je neko koga su negativno ocenili na početku postao vrlo pozitivno ocenjen tokom procesa udvaranja, što je na kraju vodilo u emotivnu vezu i brak.
Udvaranje je veoma važna socijalna pojava jer omogućuje ljudima da uspostave emotivne veze i da, možda, ostvare brak. Kada zakoni počnu da regulišu ovu suptilnu oblast, tada se postavlja pitanje gde je granica između udvaranja i seksualnog uznemiravanja. Da bi se društveni život odvijao i u ovoj oblasti, potrebno je definisati pravila.
Jedno od pravila jeste da je seksualno uznemiravanje oblik neželjenog udvaranja. Drugim rečima, to je situacija kada zainteresovana osoba ne prihvata odbijanje druge osobe, već nastavlja da se udvara i time postaje nasrtljiva.
Poštovanje druge osobe
Zašto zainteresovana osoba ignoriše negativan signal druge osobe? Nekada i nema dovoljno jasnog signala ili ga osoba pogrešno tumači. Nekada je signal preterano grub: „sjaši, volino”, što je poziv za neku drugu vrstu interakcije. Nekada je osoba jednostavno zaljubljena i neprihvatljivo joj je da ostane bez „ljubavi svog života”. Nekada osoba odbijanje doživljava kao negaciju svoje vrednosti: Šta, nisam dovoljno dobar za tebe, a? Nekada osoba misli da je odbijena samo zato što nije dovoljno pokazala svoju naklonost, tako da pojačava izražavanje.
Sve to je suviše kompleksno da bi moglo biti uređeno jednim zakonom. Ono što je rešenje jeste edukacija mladih koji su u uzrastu u kojem su zainteresovani za sparivanje: kako da priđu, kako da prihvate odbijanje i kako da odbiju, sve iz pozicije samopoštovanja i poštovanja druge osobe. A to se ne može urediti zakonom.
    </div>
    <div id="sport">
Auto udario bicikliste za vreme triatlonske rute u Sloveniji
Četvoro biciklista srušilo se u Kopru za vreme trajanja takmičenja, kada je 68-godišnji vozač prilikom zaokreta vozila skrenuo u traku gde se odvijala triatlonsko takmičenje biciklista i udario u takmičare.
To se dogodilo u subotu popodne, prenosi agencija STA i dodaje da je ruta bila osigurana, ali su se biciklisti ipak sudarili sa automobilom.
Jedan od biciklista iz Maribora zadobio je teške telesne povrede, a protiv vožača je podneta krivična prijava, prenosi Tanjug.

Đoković predložen za počasnog građanina Visokog
Najbolji teniser sveta Novak Đoković predložen je za počasnog građanina Visokog, izjavio je večeras gradonačelnik te opštine u Bosni i Hercegovini Mirza Ganić.
Kako je rekao, Đokovića su za počasnog građanina Visokog predložili Semir Osmanagić i Fondacija „Arheološki park: Bosanska piramida Sunca”.
„Predlog ide na dalju proceduru odnosno na komisiju, a onda to treba da potvrdi i opštinsko veće” objasnio je Ganić za Kliks, i dodao da se zvanje dodeljuje 29. avgusta, na dan opštine Visoko.
Đoković je prošlog meseca posetio Arheološki park Ravne 2, što je bila njegova treća poseta BiH, navodi sarajevski portal, a prenosi Tanjug.

Đorđević prvak u sezoni u kojoj je dva puta „smenjen”
Virtus iz Bolonje je preksinoć osvojio svoju prvu titulu prvaka Italije posle 20 godina, pošto je savladao ekipu Armanija sa 73:62 i sa 4:0 u pobedama stavio tačku na sezonu koja će po više osnova ući u istoriju kluba.
U „srpskom Virtusu”, kako ekipu nazivaju italijanski mediji, glavnu reč je vodio Miloš Teodosić – najbolji igrač finala (MVP), ali je ovo pre svega bio trijumf trenera Aleksandra Đorđevića koga u Bolonji veličaju kao „arhitektu” dugo iščekivanog uspeha.
Sezona velikih apsurda
Normalno, igrači su uvek najzaslužniji za pobede – uvek ističe to i Đorđević (zna iz ličnog iskustva, jer je bio košarkaš) – ali posle svega što se zbivalo u ekipi Virtusa u proteklih šest meseci, ovog puta šef struke zaslužuje da bude u prvom planu. Iz prostog razloga što je Đorđević ušao u istoriju košarke kao jedini trener koji je postao prvak neke zemlje u sezoni u kojoj je smenjen! Čak bismo rekli da je dva puta smenjen…
U decembru, posle jednog nesporazuma unutar kluba, rukovodstvo je smenilo Đorđevića i na zvaničnom sajtu objavilo vest o tome. Međutim, posle nepuna 24 časa, Đorđević je vodio večernji trening u „Paladoci”. Menadžment Virtusa, pod pritiskom vodećih igrača (pre svega srpskih, Teodosića i Markovića), bukvalno preko noći je promenio odluku i vratilo trenera na klupu.
Pre nepuna dva meseca usledila je nova „smena” Đorđevića, doduše nezvanična. Posle poraza u polufinalu Evrokupa od Uniksa, na korak od plasmana u Evroligu, desetine medija je objavilo vest da je „Đorđeviću odzvonilo” (neki su ga odmah preselili u Partizan), da dolazi do „krupnih rezova u ekipi”, da će u narednoj sezoni ekipu voditi neki drugi trener, a na parketu biti neki novi igrači.
U takvim uslovima Đorđević je uspeo da motiviše igrače i da ih odvede do titule protiv objektivno jačeg rivala (Armani pre dve nedelje za dlaku ostao bez finala Evrolige). Doskorašnji selektor Srbije imao je pregršt motiva u okršaju sa klubom iz Milana. Tu je završio igračku karijeru (2005), u holivudskom ambijentu, kada je cela dvorana (pa i gazda kluba, modni kreator Đorđo Armani) nosila dresove s njegovim prezimenom. Tu je i započeo trenerski posao (2006). Dodatni motiv je bio Etore Mesina (trener Armanija), zbog „specifičnog odnosa” među njima…
-Bilo je izvanredno – rekao je posle finala Đorđević. – Ponosni smo na ovaj uspeh, to je prvi korak kluba ka mnogim finalima koja ćemo zaslužiti. Srećan sam kad čujem da su igrači igrali za mene. Tako sam ponosan na ove momke. Posvećujem ovaj trofej navijačima, svojim saradnicima i svima ostalima koji su izgubili godinu dana košarke. Možda zvuči kao fraza, ali to je tako. Šta dalje?! Ne znam ništa o tome. Sada samo razmišljam o dodirivanju pehara. Posvećujem ga svim navijačima, mojim igračima koje sam čuo kako luduju i vrište, a zapravo se nikad nisu predavali.
Miloš Teodosić je opravdao velika očekivanja, iako mu je bilo teže nego ostalima u ekipi. Takav as, u tim godinama (34), pored desetina sjajnih ponuda iz Evrolige, došao je u Bolonju da vrati slavu jednom velikom klubu, a onda ga je u punom naponu zaustavila pandemija virusa korona. Virtus je lane, pre prekida sezone, bio prvi na tabeli (18 pobeda – dva poraza) i čekao duel u četvrtfinalu Evrokupa. Tako da je, u godinama kad telo nije više tako elastično i mlado, trebalo skupiti snagu i pronaći novu motivaciju. Teodosić je to uspeo, potvrdivši da je jedan od najkreativnijih igrača koje je Evropa ikada imala. U finalu je bio najbolji i strelac (17,4 poena) i asistent tima (6), a ovo mu je drugi MVP trofej, posle onog u Evrokupu.
-Ovo je razlog zbog kojeg sam došao, da ispunim snove – izjavio je Teodosić. - Što se tiče MVP titule, to nije važno. Ovde je reč o timu, saigračima na koje sam ponosan što smo uspeli da prevaziđemo sve teškoće i da savladamo veliki tim u finalu sa 4:0. Budućnost? Voleo bih da ostanem ovde, ali sada zaista nije vreme da razmišljam o tome.
Srbi nastavljaju tradiciju
Bilo bi nepravedno ne istaći velike zasluge Stefana Markovića - čiju posvećenost timu i požrtvovanje bi poželeo svaki tim na svetu – ali i ostale poluge „srpskog Virtusa”: kondicionog trenera Mladena Mihajlovića, pomoćnog trenera Gorana Bjedova, igrača Stefana Nikolića.
Vlasnik kluba Masimo Zaneti (italijanski „kralj” kafe) bio je vidno oduševljen posle finala, ali nije dao odgovor na pitanje da li Đorđević ostaje:
-Videćemo, razgovaraćemo…
Virtusu je ovo 16. titula prvaka. Prvih šest osvojio je u prvoj deceniji posle Drugog svetskog rata (1946-56), ali je zlatnu eru doneo Predrag Danilović, devedesetih godina prošlog veka. Neke od njegovih partija ušle su u anale ne samo te lige već i košarke, a posebno će se pamtiti „šut za četiri poena” u odlučujućem meču finala Prvenstva Italije 1998, u gradskom derbiju sa Fortitudom. Dvadeset sekundi pre kraja, u trenucima kad je rival vodio sa četiri poena razlike, Danilović je postigao trojku uz faul Dominika Vilkinsa, a zatim i slobodno bacanje (Virtus je posle pobedio u produžetku). Tada je trener bio Mesina, koji je sada izgubio u finalu.
Pored Danilovića, istoriju Virtusa pisali su i Žarko Paspalj, Branislav Prelević, Marko Jarić, Zoran Savić, Dušan Vukčević, Dejan Koturović, Nikola Jestratijević… Što se tiče trenera, Đorđević nastavlja ono što je započeo Aleksandar Nikolić pre četiri decenije. Još mnogo čuvenih trenera vodilo je ovaj tim: Krešimir Ćosić, Bogdan Tanjević, Dan Piterson, Sandro Gamba… Titule nisu uspeli da osvoje Nikolić, Ćosić i Gamba, a ni Bob Hil, koji je stigao Bolonju 1988, kao asistent glavnog trenera u Njujorku, koji je kasnije u NBA vodio Indijanu, San Antonio i Sijetl.
Za kraj, recimo i to da Virtus u narednoj sezoni neće igrati u Evroligi!? Eto, dokle je došla evropska košarka, kad prvak Italije – lige koja je ne tako davno bila najbolja na svetu posle NBA – nema obezbeđeno mestu u najjačem klupskom takmičenju na kontinentu.
FINALE
Virtus – Armani 4:0
Armani – Virtus 77:83
Armani – Virtus 72:83
Virtus – Armani 76:58
Virtus – Armani 73:62

Češka pobedila Škotsku, gol Šika sa pola terena
Fudbalska reprezentacija Češke pobedila je danas u Glazgovu Škotsku sa 2:0, u utakmici prvog kola Grupe D na Evropskom prvenstvu.
Golove na Hempden parku postigao je Patrik Šik, u 42. i 52. minutu. Prvi gol postigao je glavom posle centaršuta Vladimira Coufala. Drugi pogodak postigao je sa polovine terena, nakon što je istrčao škotski golman Dejvid Maršal.
Šik je postigao gol sa 45,5 metara, što je pogodak postignut sa najveće udaljenosti u istoriji evropskih prvenstava.
Za pobedu Češke zaslužan je i golman Tomaš Vaclik, koji je odbranio šuteve Endrua Robertsona i Lindona Dajksa i sprečio autogol prilikom nespretne reakcije Tomaša Kalasa posle prečke Hendrija, javlja Beta.
Šik je u 81. minutu mogao da postigne treći gol, ali je šutirao pravo u češkog golmana. Njegov saigrač Mihael Krmančik imao je šansu u samoj završnici, ali je Maršal bio uspešniji.
U prvoj utakmici Grupe D, Engleska je u nedelju na Vembliju pobedila Hrvatsku sa 1:0.
U drugom kolu, Češka će u petak 18. juna igrati protiv Hrvatske, a Škotska na Vembliju protiv Engleske.

Fudbaleri Danske nisu želeli da nastave utakmicu protiv Finske, ali nisu imali izbora
Nekadašnji golman Danske Peter Šmajhel rekao je danas da fudbaleri te reprezentacije nisu želeli da nastave utakmicu protiv Finske na Evropskom prvenstvu, posle onoga što se dogodilo njihovom saigraču Kristijanu Eriksenu u završnici prvog poluvremena tog meča. Šmajhel, otac golmana reprezentacije Danske Kaspera Šmajhela, rekao je za „Dobro jutro Britanija”, da misli da igrači nisu imali izbora, preneo je Skaj.
Upitan da li su igrači doneli odluku da se utakmica nastavi kada je Eriksen odveden u bolnicu nakon što mu je stalo srce, Šmajhel je rekao: „To je zanimljiva debata”.
„Zapravo sam video saopštenje Uefe u kome se navodi da je uvažen zahtev igrača, da su igrači insistirali da nastave – a ja znam da to nije istina. Ili, kako vidite istinu”, naveo je on.
Šmajhel je rekao da su danskim reprezentativcima pružene tri mogućnosti.
„Jedna je bila da nastave odmah i završe utakmicu preostalih 50 minuta. Druga opcija je da igraju u nedelju od 12 podne i da završe 50 minuta, a treća da predaju utakmicu, službenim rezultatom 0:3. Pa, zaključite sami. Da li je bila želja igrača da igraju? Da li su imali izbora? Mislim da nisu”, dodao je, prenosi Beta.
Eriksen se u subotu uveče srušio na teren u završnici prvog poluvremena utakmice protiv Finske, pomoć mu je ukazana na terenu, stalo mu je srce, a lekari su ga reanimirali defibrilatorom.
Fudbaler Intera je u bolnici i stabilno, a obratio se saigračima putem video poziva.
Nekadašnji golman zabrinut je kako će cela situacija uticati na danske fudbalere.
„Teško je reći kakav će biti dugoročni uticaj na igrače iz tog iskustva, za koje znam iz razgovora sa Kasperom, da je bilo traumatično za sve. Veoma je dramatična scena kada neko mora da se spasava defibrilatorom i vraća u život”, naveo je Peter Šmajhel.
Njegov sin rekao je da je odluka da se nastavi utakmica doneta u trenutku, pod uticajem situacije.
„Mislim da bi verovatno bilo mudrije da su se možda promenila pravila ili propisi u izuzetnim okolnostima, da se udahne duboko, a zatim da se sutradan ponovo sastanemo i odlučimo šta dalje”, naveo je Kasper Šmajhel.
Lekar danske reprezentacije rekao je da su igrači i stručni štab u subotu uveče išli kod psihologa i da misli da utakmica nije trebalo da bude nastavljena.

Sami smo za to krivi
Već pune dve decenije nismo deo najozbiljnijeg fudbalskog društva Evrope. U martu smo imali meč loptu, utakmicu kod kuće u Beogradu, priliku da se posle duela sa Škotskom, napokon domognemo skupa najboljih. Ali, po ko zna koji put, naši igrači nisu položili diplomski ispit. Zato će ovo prvenstvo, koje je utakmicom u Rimu i zvanično počelo, biti dobra prilika da svi zajedno naučimo neku novu fudbalsku lekciju. Dabome, od boljih i uspešnijih od nas...
Kombinovana reprezentacija Srbije završila je dalekoistočnu turneju, sa remijem i porazom. Mečevi sa Jamajkom i Japanom bili su dobra prilika da selektor da šansu nekim novim fudbalerima. Uopšteno gledano, nije to bilo baš najbolje izdanje, ali određene pouke se svakako mogu izvući. Za Stojkovića, koji nema nikakvu dilemu kada je u pitanju krajnji cilj ove reprezentacije, prvenstvo Evrope kao da još nije počelo. Naravno, selektoru je kao i čitavoj naciji krivo što će i ova fudbalska smotra najvišeg ranga proći bez Srbije...
Spremajući se da po povratku u Beograd otpočne sa ozbiljnijim praćenjem i analizom naših budućih rivala Dragan Stojković Piksi kaže da nam niko nije kriv što smo po ko zna koji put propustili novu šansu...
- Moramo da budemo pošteni, niko nam nije kriv što nam se iz ciklusa u ciklus ponavljaju iste, da ne kažem slične greške. Niti nas je neko pokrao, niti nas je neko vukao nazad. Imali smo sve u finalu, i domaći teren i spremnu i raspoloženu ekipu. Ali, sreća nam je ponovo okrenula leđa. Sami smo krivi, jednostavno nismo bili dovoljno dobri da prođemo i tu prepreku zvanu Škotska. Te greške, koje nam se iznova vraćaju, moramo da smanjimo, da budemo fokusirani na neke pozitivne stvari. Naša glavna ideja mora da bude usmerena ka tom cilju, kaže selektor Srbije.
O favoritima na Euru Stojković kaže:
- Svakako da su Francuzi na vrhu timova koji će se boriti za trofej. Moje simpatije idu prema toj ekipi. Mada vidim da su se i Englezi posle dugo godina ponovo vratili na najveću scenu. Igraju dobro, imaju sistem igre koji mnogima ne odgovara, snažni su i fizički dominantni u odnosu na druge. Veliki broj evropskih trenera radi u Engleskoj, njihovi igrači su prihvatili taj novi stil igre. I odlično su se uklopili. To više nije onaj ostrvski fudbal koji smo poznavali u prošlosti. Igraju brzo i moderno, smatra Stojković.
O ostalim timovima selektor „orlova“ kaže:
- Na Nemce uvek mora da se računa. Bez obzira što možda nisu na nekadašnjem nivou. Ali, njihov mentalitet je takav da se oni nikada ne predaju. Takođe, posebno bih apostrofirao i Belgijance, koji imaju veoma interesantnu ekipu. Njihov kvalitet nikada nije dolazio u pitanje. To je ekipa koja svakoga može da pobedi. Italija je odlično startovala. To daje ogromno samopouzdanje jednom od domaćina završnog turnira.
Dragan Stojković Piksi je posebno vezan za Makedoniju. U dresu niškog Radničkog je debitovao  protiv skopskog Vardara. Oproštajnu utakmicu je takođe imao sa najboljim makedonskim klubom svih vremena a posebno je vezan i za nekadašnje saigrače iz Crvene zvezde, Pančeva, Najdoskog, Kanatlaroskog...
- Verujem da će u ovom delu Balkana najveće simpatije biti prema našim komšijama. Goran Pandev i ostala fudbalska družina su napravili pravi podvig. Biti među 24 najbolje reprezentacije nije mala stvar, smatra Stojković.
On takođe ne krije da je davno bilo prvenstvo u Belgiji i Holandiji kada smo poslednji put učestvovali na velikoj fudbalskoj smotri Evrope. Stojković ipak veruje da realno naš reprezentativni fudbal od kojeg su mnogi digli ruke, ima novu šansu. I da na kraju sve isključivo sve zavisi od nas samih. Uostalom, do septembra kada se nastavljaju kvalifikacije za Mundijal u Kataru, biće dovoljno vremena da se sadašnja fudbalska slika Srbije još više iskristališe. I da sa punim jedrima krenemo u odlučnu borbu za osvajanje važnih bodova. Za sada, Srbija je posle tri odigrana kola na dobrom putu....

Molitve za pobedu fudbalskog tima
Da li je ispravno da vernik moli Boga da italijanska reprezentacija pobedi na evropskom prvenstvu u fudbalu, ovo pitanje, tvrdi katolički sveštenik Mauro Leonardi, ovih dana sve češće mu postavljaju vernici, ali i njegovim kolegama, drugim katoličkim svećenicima.
„Naravno da je to dozvoljeno, i nije protivno veri”, piše u autorskom tekstu za list „Avenire” Mauro.
Prema njegovom mišljenju, molitva da tvoj fudbalski klub pobedi je simptom „religiozne nezrelosti” i osećanja da smo „Božija deca, te da će Otac da nas zaštiti, čak i od eventualnog poraza nacionalne fudbalske raprezentacije”, prenosi Tanjug.
Pop Mauro Leonardi poručuje zabrinutim vernicima:
”Zabavljajte se i uživajte u igri „azura” i, ako želite, slobodno molite Boga da pobede, ali molim vas nemojte od „azura” praviti nove idole”.

Holandija u završnici savladala Ukrajinu
Fudbaleri Holandije pobedili su sinoć u Amsterdamu selekciju Ukrajine sa 3:2, u meču prvog kola Grupe C Evropskog prvenstva.U prvom poluvremenu nije bilo golova, najbolje šanse imali su fudbaleri Holandije preko Đorđina Vajnalduma u 39. i Denzela Damfrisa u 41. minutu.
Holandiju je u vodstvo doveo Vajnaldum u 52. minutu, nakon što je iskoristio odbijenu loptu i savladao golmana Georgija Buščana. Sedam minuta kasnije drugi gol za domaću selekciju postigao je Vut Veghorst, takođe nakon odbijene lopte.
Dva gola Ukrajina je postigla u četiri minuta. Prvo je Andrej Jarmolenko sa dvadesetak metara preciznim šutom u 75. minutu smanjio rezultat, da bi izjednačenje doneo Roman Jaremčuk glavom, nakon izvedenog slobodnog udarca.
Damfris je glavom na centaršut Nejtana Akea u 85. minutu doneo pobedu Holandiji. Na tabeli Grupe C Austrija i Holandija imaju po tri boda, dok su Ukrajina i Severna Makedonija bez bodova.
U drugom kolu Grupe C sastaju se Ukrajina i Severna Makedonija, odnosno Holandija i Austrija. Mečevi drugog kola ove grupe na programu su 17. juna, prenosi Beta.
    </div>
    <div id="magazin">
Kristijan Amanpur objavila da ima rak jajnika
LONDON – Čuvena novinarka američke televizijske mreže Si-En-En Kristijan Amanpur objavila je da joj je dijagnostikovan rak jajnika.
Amanpur (63) jedna od najpoznatijih novinarki sveta, poznata i po izveštavanju za vreme ratova na prostorima bivše Jugoslavije, zbog dijagnoze se nije pojavljivala u programu poslednje četiri nedelje.
„Imala sam uspešnu operaciju kako bih uklonila karcinom, a sada prolazim nekoliko meseci hemoterapije radi najbolje moguće dugoročne prognoze”, rekla je Amanpur, prenosi Tanjug.
Kako prenosi sajt njene medijske kuće, ona je istakla da je rak jajnika previše čest i da pogađa milione žena širom sveta.
Istakla je važnost rane dijagnostike i pozvala je sve žene da se edukuju o ovoj bolesti, da idu na redovne preglede i da uvek slušaju svoje telo.
Javljajući se iz svog doma u Londonu, rekla je da je srećna što ima zdravstveno osiguranje, kao i odlične doktore koji je leče u Velikoj Britaniji.

Sto dvadeset pet godina od rođenja Save Šumanovića
Sava Šumanović (Vinkovci, 22. januar 1896 – Sremska Mitrovica, 30. avgust 1942) jedan je od najvećih srpskih slikara svih vremena. Realnu gimnaziju završio je u Zemunu, a Višu školu za umjetnost i obrt u Zagrebu, gde je i priredio prvu samostalnu izložbu 1918. godine.
U jesen 1920. godine odlazi u Pariz, gde se usavršava na Akademiji kod istaknutog umetnika Andre Lota. Tada nastaju najznačajnije kubistički orijentisane slike u istoriji našeg slikarstva: Skulptor u ateljeu, Mrtva priroda sa satom, Mornar na molu, Lučki agent. Nakon Pariza se vraća u Zagreb, gde piše eseje Slikar o slikarstvu i Zašto volim Pusenovo slikarstvo, veoma značajne za razumevanje njegovih ideja i umetnosti.
Ponovo odlazi u Pariz 1925, gde izlaže na Jesenjem salonu 1926. Tada nastaje Doručak na travi, autoportret sa četiri akta u predelu. Učestvuje i u oslikavanju kultne kafane „La Coupole” 1927, a iste godine je naslikao i sliku Pijani brod, koju je izložio na Salonu nezavisnih.
U Šid se vraća 1928. godine, slika prve pejzaže iz „Sremske krajine”, okoline Šida, na kojima beleži jedinstvenu svetlost zavičaja. U jesen 1928. u Beogradu izlaže slike nastale u Parizu, a izložba dobro prolazi i kod kritike i kod publike. Ponovo odlazi u Pariz, gde stvara remek dela: Crveni ćilim, Ležeći ženski akt, Luksemburški park u Parizu.

U martu 1930. godine vraća se u Šid. Slika aktove po skicama koje je doneo iz Pariza i pejzaže iz svoje okoline. Ove teme ostaju dominantne u njegovom radu do samog kraja. U septembru 1939. u Beogradu organizuje veliku samostalnu izložbu na kojoj izlaže 410 slika. Zadovoljan uspehom izložbe, nastavlja da radi sa velikim poletom, uprkos ratu.
Šid 1941. godine ulazi u sastav Nezavisne države Hrvatske. U jednoj besmislenoj ustaškoj akciji na Veliku Gospojinu 1942. Sava Šumanović je uhapšen i streljan sa grupom Šiđana u Sremskoj Mitrovici, gde je i sahranjen u zajedničkoj grobnici.
Motiv na marki: Beračice-Evenke, 1939, ulje na platnu; motiv na vinjeti: Lipova aleja, 1941, ulje na platnu; motiv na kovertu: Šidska crkva, 1940, ulje na platnu.
Stručna saradnja: Jovana Lakić, direktor, Galerija slika „Sava Šumanović” u Šidu
Umetnička realizacija izdanja: Jakša Vlahović, akademski grafičar

Jermenija se odriče svog konjaka
Evropska unija je spremna da Jermeniji da tri miliona evra u zamenu za odricanje od naziva „konjak” prilikom označavanja svojih alkoholnih proizvoda.
Prema sporazumu sa EU, Jermeniji je dato 14 godina da se odrekne naziva „konjak” na lokalnom tržištu i 25 godina za prestanak korišćenja naziva u inostranstvu, piše Sputnjik.
Program će se finansirati iz budžeta EU, a kontrolu nad sprovođenjem programa vršiće Ministarstvo ekonomije Jermenije i delegacija EU u Jermeniji.
Ovaj ustupak Jermenije bi trebalo da poveća njene šanse za integraciju sa EU, dok eksperti ocenjuju da žrtvovanje jednog od glavnih brendova zemlje može smanjiti finansijsku vrednost ovog pića.
Sporazumom o sveobuhvatnom partnerstvu između EU i Jermenije iz 2017. godine predviđeno je da se Jermenija odrekne upotrebe naziva „konjak” koji je zakonski zaštićen.
Obeležje „konjak” može nositi piće koje se proizvodi u francuskom regionu Šarant, gde se nalazi istoimeni grad. Jermenska vlada je već odobrila finansijski sporazum sa EU, za šta će joj EU dodeliti tri miliona evra.
Glavno tržište za izvoz konjaka iz Jermenije je uvek bila Rusija i zemlje bivšeg Sovjetskog Saveza, rekao je ekonomski ekspert iz Jermenije i dopisnik jermenske redakcije Sputnjika Aram Gareginjan.
On je pojasnio da prema sporazumu Jermenije i EU, ova zemlja mora da ustupi nazive „jermenski konjak” i „šampanjac” i da ih više ne koristi.
„U zamenu za to, EU daje našoj državi garant od tri miliona evra. Taj novac mora da bude iskorišćen u skladu sa uslovima sporazuma. U sporazumu je fiksirano da za korišćenje tog novca treba da bude formirana ekspertna komisija koja će napraviti neku vrstu plana za dalje akcije. Odnosno, kako da se stvori novi brend za jermensko žestoko piće i da se promoviše na spoljnim tržištima. Međutim, ekspertna komisija nije formirana i još nema plana za dalje akcije”, istakao je Gareginjan za Sputnjik.
Gareginjan je naglasio da i na ruskom tržištu Jermenija mora ponovo da pronađe svoje mesto i poziciju sa novim nazivom alkoholnog pića.
„Svi eksperti sa kojima sam razgovarao u Jermeniji i Rusiji kažu da sa bilo kakvim drugim nazivom, na primer brendi, jermenski konjak neće imati takvu finansijsku vrednost kakvu ima danas. Sa nazivom brendi već idemo u nisku kategoriju vrednosti na ruskom tržištu i bilo gde u segmentu hotela i restorana, onlajn trgovine, supermarketa i generalno u maloprodaji. To je veoma ozbiljan izazov”, rekao je on.
Postoji i druga strana medalje, kako kaže Gareginjan, koja nije tajna ni za koga i pojašnjava da u Jermeniji, pa i u Rusiji takođe, jermenski proizvođači žestokog alkoholnog pića koriste naziv „konjak”, ne obraćajući uvek pažnju na kvalitet pića, prenosi Tanjug.
„Oni misle da ako imaju tako jak brend na terenu Rusije, to znači da ne moraju da rade na jačanju kvaliteta. I samo jedan naziv može da im donese novac i izvoz, a to je „konjak”. Sada kada još nemaju takvu zaštitu i takav brend, moraju ozbiljnije da rade na kvalitetu i marketingu. To znači da intenzitet konkurencije može da doprinese novom kvalitetu jermenskog alkoholnog pića”, objasnio je ekspert.
Integracija Jermenije sa EU je ograničena članstvom ove zemlje u Evroazijsku uniju, rekao je Gareginjan.
Kada je reč o pojedinačnim proizvodima, on pojašnjava da se tokom sastavljanja sporazuma EU konsultovala sa svojim članicama da bi razumela koja je roba proizvedena u Jermeniji problematična u odnosu na evropske brendove.
„Jermenski konjak se izvozi u velikim količinama. Očigledno je to najveći problem za EU. Jermenija izvozi i šampanjac, ali u manjoj količini. Što se tiče ostale robe, ona se proizvodi u toliko maloj količini da to ne može da stvori problem za EU i njene proizvođače. Na primer, proizvodimo neke vrste evropskih sireva, ali se oni isporučuju isključivo na domaće tržište ili u vrlo malim količinama u inostranstvo. To ne predstavlja nikakav problem za evropsku privredu, za razliku od jermenskog konjaka kojem na ruskom tržištu parira upravo francuski konjak”, istakao je Gareginjan.
Inače, Jermenija je u aprilu ratifikovala kao poslednja zemlja Evroazijske unije sporazum o slobodnoj trgovini sa Srbijom, koji je potpisan 25. oktobra 2019. godine.
Sporazumom je olakšan i izvoz jermenskog konjaka u Srbiju, ali i srpskog vinjaka na tržišta članica te unije.
Aram Gareginjan je rekao da Jermenija izvozi konjak u malim količinama u Srbiju, u vrednosti, kako je navedeno, od nekoliko desetina hiljada dolara.
Međutim, kako kaže, prošle godine je povećala tu vrednost za četiri puta.
„Ne možemo da kažemo da je to zahvaljujući Sporazumu o slobodnoj trgovini koji je potpisan između Evroazijske unije i Srbije, jer je ratifikovan tek ove godine. Ali možda će naši proizvođači biti njihovi distributeri na Balkanu. Dobili su neku pozitivnu poruku da su sada na srpskom tržištu uslovi za trgovinu lakši nego ranije”, zaključio je Gareginjan.
    </div>
    <div id="vesti">
Za zločine nad sarajevskim Srbima 48 godina zatvora
SARAJEVO – Sedmorica Bošnjaka pravosnažno su osuđena na ukupno 48 godina zatvora za zločine počinjene nad srpskim civilima i ratnim zarobljenicima koji su tokom poslednjih ratnih dešavanja u BiH bili zatočeni u logorima „Silos” u Tarčinu, Osnovnoj školi „9. maj” u Pazariću i magacinima kasarne „Krupa” u Zoviku na području sarajevske opštine Hadžići. Drugostepenu presudu, bez prava na žalbu, Sud BiH doneo je u završnici suđenja koje je trajalo bezmalo deceniju.
Za zločine nad srpskim civilima i ratnim zarobljenicima u pomenutim logorima osuđeni su Šerif Mešanović, Bećir Hujić, Fadil Čović, Mirsad Šabić, Nezir Kazić, Halid Čović i Nermin Kalember. U Sudu BiH za zločine nad srpskim civilima u sarajevskom naselju Alipašino Polje nepravosnažno su osuđeni i Senad Džananović i Edin Gadžo, prvi na 11, a drugi na pet godina zatvora.
Srpske žrtve, kao i svi predstavnici vlasti u Republici Srpskoj, nezadovoljni su visinom izrečene kazne, smatraju je neobjektivnom i ponižavajućom za srpski narod. Delimičnu satisfakciju vide samo u tome da je sudska presuda potvrdila da su u Sarajevu postojali logori i mesta zatočenja za Srbe, što politički predstavnici Bošnjaka i danas poriču.
Prema zvaničnim podacima, samo u zloglasnom logoru „Silos”, osnovanom 11. maja 1992. godine u objektu u kojem se pre rata čuvala pšenica, tamnovalo je oko 600 nevinih srpskih civila. Mnogi od njih nisu preživeli. U tom „logoru smrti”, kako ga naziva Slavko Jovičić, rekorder po broju dana provedenih u zatočeništvu (1.334 dana), bili su i 14-godišnji Leo Kapetanović, 85-godišnji Vaso Šarenac, koji je, kao i još 23 zarobljenika, umro od posledica fizičkog zlostavljanja, prebijanja, torture i mučenja glađu. To je dokazano i tokom suđenja sedmorici, odnosno osmorici, jer je prvooptuženi Mustafa Đelilović, predsednik Kriznog štaba opštine Hadžići, u međuvremenu preminuo. U prvostepenom postupku njemu je bila izrečena desetogodišnja zatvorska kazna.
Direktor Republičkog centra za istraživanje rata, ratnih zločina i traženje nestalih lica Milorad Kojić rekao je za „Politiku” da izrečene kazne, koje ni prema njegovom mišljenju nisu adekvatna i dovoljna satisfakcija za stravična mučenja, treba da budu samo početak utvrđivanja istine o golgoti kroz koju su prošli sarajevski Srbi.
„Očekujem, ne samo još procesa za ’Silos’, već i za druga mesta zatočenja, zbog kojih će na optuženičku klupu sesti i oni koji su u to vreme, u takozvanoj Republici BiH, obavljali najviše civilne i vojne funkcije”, kaže Kojić.
On podseća da je i Međunarodna komisija za istraživanje stradanja sarajevskih Srba u svom izveštaju navela da je od 1992. do 1995. godine u tom gradu na hiljade Srba zatvoreno bez jasnog povoda, da je bilo više od 211 logora i mesta zatočenja za pripadnike srpskog naroda, te da je u Sarajevu ubijeno više od 3.000 srpskih civila i teško ranjeno njih 1.700.
Donekle zadovoljan što posle gotovo 30 godina imamo prvu potvrđenu presudu za organizovani zločin nad Srbima u Sarajevu, glavni inspektor MUP-a Srpske za istrage krivičnih dela ratnog zločina Simo Tuševljak pita se hoćemo li sada i koliko dugo čekati da se osude i oni koji su upravljali i činili zločine u više od 200 logora. Nejasno mu je, kaže, zbog čega osumnjičeni za zločine u „Silosu” nisu odgovarali za krivično delo zločin protiv čovečnosti, jer je za to postojalo više nego dovoljno elemenata i dokaza.
„Nedopustiva je činjenica da pravosudne institucije na nivou BiH nastavljaju praksu dvostrukih aršina. Srbima osumnjičenim za ratne zločine presuđuje se na osnovu zakona koji nije postojao u vreme počinjenja dela, a Bošnjacima osumnjičenim za zločine nad srpskim narodom samo i isključivo, što potvrđuje i ovaj najnoviji slučaj, na osnovu Krivičnog zakona SFRJ, koji je mnogo blaži u svim elementima”, kaže Tuševljak.

Novi buvljak još nije na vidiku
Da su se ostvarili snovi bivšeg direktora „Gradskih pijaca” Ivana Soča, beogradski buvljak uveliko bi već bio moderni ritejl park, nalazio bi se na raskrsnici velikih saobraćajnica, i srećnim bi činio kako zakupce tako i njihove mušterije. Jer, iako je nekadašnji prvi čovek ovog preduzeća izmeštanje kompleksa u novobeogradskom Bloku 43 najavljivao za 2017. godinu, realnost mu je poremetila planove, pa čak ni tri godine nakon njegovog odlaska s funkcije, preseljenje nije ni blizu. Zakupci tezgi na čuvenom novobeogradskom buvljaku teško da će i ove godine dočekati da pređu na novu lokaciju o čemu se priča već godinama, jer, kako kažu u JKP „Gradske pijace” još nije završen plan detaljne regulacije novog otvorenog tržnog centra koji će se, prema prošlogodišnjoj odluci gradskih odbornika, ubuduće nalaziti na Bežanijskoj kosi, na placu uz Ulicu Marka Čelebonovića. Na uštrb Sočovih snova – prilično daleko od raskrsnica svih velikih saobraćajnica.
– Izrađen je nacrt plana i posle njegove stručne provere pristupiće se javnom uvidu i usvajanju tog dokumenta. Nakon toga, moći će da počne izrada tehničke dokumentacije – navode iz „Gradskih pijaca”.
Očigledno je, dakle, da će teško biti poštovan rok za iseljenje zakupaca i njihovih tezgi koji je glavni gradski urbanista Marko Stojčić ranije pominjao, najavljujući da će se to desiti baš 2021. godine. Ta njegova najava poklapa se i sa tekstom oglasa iz 2019. Jer, kada je oglašena prodaja placa u Bloku 43 na kome se danas buvljak nalazi, rečeno je da je obaveza grada da otvoreni tržni centar odavde izmesti za najduže dve godine.
Rok, međutim, samo što nije probijen, a novi objekat postoji samo na papiru.



Umesto tezgi – televizijska kuća

Plac od dva hektara u Bloku 43, na kome se od 1994. godine nalazi buvljak na kome najveći broj prodavaca trguje odećom i obućom, 2019. godine prodat je kompaniji „Kopernikus” koja će, kako je najavljeno, ovde graditi najveći poslovni kompleks u državi na kome će se nalaziti „Kopernikus tauer”.
Kompleks „Kopernikusa” u Bloku 43, kako je tada saopšteno, biće i nova adresa televizija Prva i B 92 sa najmodernijim TV studijom.

– Kao društveno odgovorno preduzeće, vodeći računa o interesima zakupaca i svih sugrađana, nećemo započeti preseljenje dok se u potpunosti ne izgradi novi kompleks OTC-a, koji će imati kompletno uređenu saobraćajnu i komunalnu infrastrukturu i novu opremu – kažu u „Gradskim pijacama”.
U tom preduzeću napominju i da se na novobeogradskom buvljaku trenutno nalazi 500 zakupaca, a svi koji poštuju pijačni red i odluku o pijacama, kad za to bude vreme biće preseljeni na novu lokaciju.
Ali, ne dopada se baš svim zakupcima ideja da ubuduće putuju čak do Bežanije kako bi prodavali robu. Jer centru grada bliže će biti čak i buduće groblje kućnih ljubimaca u Bloku 51. Nezadovoljni čak i sadašnjim prometom, trgovci brinu da će im posle preseljenja posao sasvim „pući”, pa im se zato uopšte i ne žuri da se pomere iz Bloka 43.
„Gradske pijace” osim što nam nisu navele čak ni približan rok za iseljenje postojećeg buvljaka i početak izgradnje novog, nisu mogli ni da nam navedu koja će biti vrednost ove investicije. Nisu odgovorili ni na pitanje koje će sadržaje imati otvoreni tržni centar na Bežaniji. Ali, ako se bar deo Sočovih snova ostvari, biće to moderan ritejl park osmišljen po uzoru na evropske i svetske pijace koji će se prostirati na 32.000 kvadrata. Prema ranijim najavama, trgovci će raditi u oko 1.000 poslovnih prostora površine od 7,5 kvadrata, a svaka od modernih tezgi imaće struju, moći da se pomeri i uveče zatvori rolo vratima. Centar pijace biće opasan takozvanim zelenim zidom, koji bi, kako je rečeno, trebalo da ima pet kilometara i da bude najduži u Evropi. U kompleksu, planirano je, nalaziće se i natkriveni trg sa restoranima i kafeima, ali i brojne široke staze za šetnju.

Uklonjen rizični most preko Topčiderke
Drveni pešački most u Topčiderskom parku, u blizini Konaka kneza Miloša koji je godinama bio u katastrofalnom stanju i preko koga je svaki prelazak bio rizičan, napokon je uklonjen. Uradili su to, kako su rekli u Ministarstvu građevinarstva, sobraćaja i infrastrukture zaposleni u privrednom društvu „Noris inženjering”.
– Sve je urađeno u skladu sa Programom uklanjanja objekata, odnosno delova objekta za drugi kvartal 2021. godine, a na osnovu okvirnog sporazumoma iz 2020. godine – rekli su u ministarstvu.
Uklanjanje ovog nebezbednog mosta čiji su se noseći stubovi već odavno iskrivili, a daske preko njega istrulile, ne bi bila ni neka vest da se zna ko ga je postavio, kada i da je taj posao uradio upravo onaj ko je njegovo postavljanje naložio. Ali nije. Posle mnogo preripetija posao je odradilo Ministarstvo građevinarstva. Koliko je teško bilo utvrditi bilo šta u vezi s drvenom ćuprijom govori podatak da smo se prošle godine obratili na sedam adresa nadležnih institucija ali niko nije znao ko i kada ga je postavio i u čijoj nadležnosti je bio. Most nije bio u održavanju JKP „Zelenilo Beograd” koje brine o Topčiderskom parku. Za njega nisu bili odgovorni ni JKP „Beograd put”, „Putevi Beograd” niti „Putevi Srbije”, a o njemu slova nije bilo ni u preduzeću „Mostogradnja”, u katastru, ni u opštini Savski venac.
Kako je bilo moguće da neko postavi pešačku saobraćajnicu dugu 20 meteara i široku tri metra, a da nigde ne ostane ni slova o tome pitanje je za nadležne. Uglavnom posle mnogo pisanja i intervenisanja uglavnom novinara i sugrađana
Ministarstvo građevinarstva, saobraćaja i infrastrukture je još pre četiri godine donelo rešenje o izvršenju, koje je postalo pravosnažno 2019. godine. Njime je bilo naloženo N. N. licu da u roku od 30 dana ukloni most. Pošto se to nije dogodilo, ministarstvo je na jedan od stubova mosta zakačilo zaštitne trake i rešenje u kome stoji da je 1. septembra 2019. godine istekao rok na osnovu koga je N. N. lice dobrovoljno trebalo da ukloni most. Kako se to ni do nije dogodilo, u rešenju je stajalo da će uklanjanje biti obavljeno prinudno preko drugog lica o trošku nepoznate osobe.

Češki dom u svojoj zgradi nije svoj na svome
Jugoslovensko-čehoslovačka liga. Lako je navući na sebe jedan maler, ali je ta organizacija bila dvostruko ukleta da se raspadne s obe strane. Ni Jugoslavije ni Čehoslovačke više nema, ali sedište te lige, „Češki dom” u Beogradu, obe je nadživeo. Mada, ni to mu nije od velike pomoći jer za njega jedva da bi iko znao da ga predsednici Češke i Srbije Miloš Zeman i Aleksandar Vučić nisu nedavno spomenuli u Pragu.
Ni da se slučajno nađete pred njim, ne biste pogodili da je ta zgrada sa Češkom povezana još otkako su je beogradski Česi podigli 1928. godine nadomak Slavije. Srpska radikalna stranka, Zadruga studenata Univerziteta u Beogradu, Republički geodetski zavod i mesna zajednica „Zapadni Vračar” – to su nazivi na tablama na zidu zdanja, kao i na kapiji njegovog dvorišta u Ulici Svetozara Markovića 79. Na ulazu, pa čak ni na interfonu, nigde ni traga o udruženju „Češka beseda Beograd” – nestalo kao da je Čehoslovačka.
Dvorište prostrano. U debelom hladu klupe za odmor i oronule ljuljaške i klackalice. Kroz krošnje drveća viri trospratno zdanje uvučeno od ulice dovoljno da buka ostane na glavnoj kapiji bašte. Naziv „Češke besede” tek je u hodniku, na poštanskim sandučićima. Ali, i dalje ne znamo gde u zgradi da je tražimo.
U donjem dvorištu su i kancelarije katastra, u kojem su podaci o zgradama i placevima u gradu, ali ni to ne pomaže. U još jednom ironičnom obrtu, upravo odatle u oči upada da se o zgradi arhitektonski i urbanistički nije vodilo računa. Nadograđena je tako da njen dozidani deo radikalno odstupa od stilskog koncepta izvorne fasade.
Penjemo se stepenicama okupanim dnevnom svetlošću koja dopire kroz stakla na velikim prozorima, od kojih su neka polomljena. Prirodno svetlo otkriva i zidove koji se krune i polomljene pločice na podu. Na drugom spratu je, konačno, „Češka beseda Beograd”.

Učionica u Čehoslovačkom domu 1934. godine (Arhiva Dr Jaromir Linda/„Češke besede Beograd”/Savez Čeha u Daruvaru)
I nije slučajno to što je „Češki dom” blizu Slavije. Ta reč označava idealnu sveslovensku zemlju. Stari hotel „Slavija” koji se nekad tu nalazio delo je češkog arhitekte Franje Nekvasila. Njegov sunarodnik Stojan Titelbah svojevremeno je projektovao Novi dvor, koji je danas sedište predsednika republike. Obećanjem da će „Češki dom” pokloniti toj državi predsednik Vučić, tako, na neki način vraća dug Srbije.
Za sada, „Češka beseda Beograd” u zgradi nije svoja na svome. Članovi udruženja sastaju se u sali načinjenoj od dve nekadašnje školske učionice, koju zakupljuju od opštine Savski venac.
– Sa Zadrugom studenata Univerziteta u Beogradu imamo važeći ugovor o besplatnom korišćenju, ali poslednjih godina taj prostor na prvom spratu koristili smo tako što najavimo da imamo neki skup, dođu predstavnici zadruge i otključaju nam i, kad završimo, ponovo zaključaju. Zato smo od opštine tražili da nam daju drugi prostor koji plaćamo – kaže Milan First, predsednik Udruženja „Češka beseda Beograd”.
On i njegovi prethodnici nikad nisu odustali od borbe da povrate zdanje koje su sagradili Česi i koje je delilo sudbinu društva i države u kojoj je podignuto. Do 1939. godine u objektu su, osim obdaništa i Masarikove osnovne škole za češke đake, pozorišne sale i stanova za domare i učitelje, bile i prostorije raznih čehoslovačkih organizacija i ustanova. Početkom Drugog svetskog rata „Čehoslovački dom” postaje stecište izbeglica Čeha koje su u Beogradu čekale da dobiju francuske vize. Po ulasku vojske Trećeg rajha 1941. godine u Beograd, češka škola pretvorena je u nemačku školu. Nastava u Masarikovoj školi obnavlja se 1946, a zbog sve manje đaka i ona se zatvara 1960.
– Četiri godine kasnije opština Savski venac nacionalizuje zgradu izuzev prvog sprata, sa obrazloženjem da udruženje ne razvija delatnost prema statutu. Prostori su dodeljeni Studentskom centru Univerziteta u Beogradu, a kasnije ih je preuzela Studentska zadruga – objašnjava First.
Posle nacionalizacije, sledi tipičan scenario: zgrada sve više propada, učionice se preuređuju u stanove i kancelarije, nadziđuje se sprat, a finansijski problemi udruženja naterali su njegove članove da i prvi sprat „Čehoslovačkog doma” ustupe Studentskoj zadruzi uz uslov da ih besplatno koriste dokle god udruženje postoji, kaže First.

Terasa iznad pozorišne sale 1934. godine (Arhiva Dr Jaromir Linda/„Češke besede Beograd”/Savez Čeha u Daruvaru)
– Devedesetih godina prošlog veka tadašnja predsednica udruženja pokušava da osujeti nadgradnju zgrade. U dva navrata udruženje traži da mu se vrati oduzeta imovina jer je dom izgrađen isključivo prilozima beogradskih Čeha uz podršku Čehoslovačke. Agencija za restituciju odbila je zahtev „Češke besede Beograd” zato što je, prema Zakonu o restituciji, moguće vratiti nepokretnosti zadužbinama i fizičkim licima, ali ne i udruženjima – ističe First.
Zato su sve nade oko 300 Čeha koji žive i rade u Beogradu sada položene u poslednji susret Vučića i Zemana. Tada je predsednik Srbije najavio da će Zeman doći u Beograd pre kraja godine jer je obećao da će prisustvovati otvaranju „Češke kuće”, kako je „Češki dom” nazvao Vučić.
– On je to obećao, a ja sam obećao da ću rešiti komplikovane imovinske odnose i pokloniti „Češku kuću” iz 1928. češkoj državi – kazao je Vučić, a preneli mediji.
First kaže da nema razloga da sumnja da tako neće i biti. Ideja njegovog udruženja je da se u tom zdanju otvori češki kulturni centar u kojem bi pripadnici ove manjine u Srbiji mogli da organizuju različite događaje, otvore restoran češke kuhinje, prodavnicu specijaliteta iz te države i da u njemu budu predstavništva tamošnjih kompanija. Jedna se na velika vrata vratila na Slaviju – tako što je kupila deo zemljišta u Mitićevoj rupi gde prema planu može da se zida stambeno-poslovni kompleks.
Zdanje vredno, ali ne i zaštićeno
Čehoslovačko udruženje 1925. odlučuje da za gradnju „Čehoslovačkog doma” otkupi parcelu u tadašnjoj Studeničkoj ulici 62, posle Drugog svetskog rata Svetozara Markovića 79, i da gradnju započne na proleće 1926. To mu ne uspeva jer do tada nisu bili iseljeni stanari iz kuće koja je bila na toj parceli. Kamen temeljac položen je oktobra 1926, a objekat svečano otvoren dve godine kasnije.
Glavnu proslavu uveličale su značajne ličnosti tog vremena poput zastupnika kralja Aleksandra generala Milana Zelenike, ministra prosvete Milana Grola, predsednika Srpske kraljevske akademije nauka Slobodana Jovanovića, gradonačelnika Beograda Koste Kumanudija...
Trospratnu zgradu projektovao je praški arhitekta Alojz Mezera (1889–1945), autor i češke ambasade u Beogradu, a izgradila firma Jozefa Dupskog. Objekat ima kulturno-istorijske vrednosti i, kao rano ostvarenje međuratne arhitekture modernizma, nalazio se u okviru celine „Vračar” koja je uživala status prethodne zaštite, a potom u okviru „Zapadnog Vračara”, čija je prethodna zaštita istekla krajem 2020. godine.
Znameniti Česi
Česi, zanatlije, intelektualci, arhitekte i muzičari koji dolaze u Srbiju južno od Save i Dunava, 1869. godine osnivaju društvo „Češka beseda” kasnije „Lumir”, preteču današnje „Češke besede Beograd”. Jedan od osnivača bio je Ignjat Bajloni, industrijalac koji je u centru grada imao pivaru.
Koliki trag su ostavili u srpskoj prestonici svedoče i zdanja koja su projektovali. Kapetan Mišino zdanje osmislio je Jan Nevole, a po rešenju Jana Dubovog izgrađena je Astronomska opservatorija na Zvezdari. Zgradu Jugoslovenske banke na Trgu republike, danas hotel „Centar No.1”, projektovao je Jaroslav Prhal, a gradila je firma „Matija Bleh”...
Znameniti Česi dobili su ulice u Beogradu kao što su: Masarikova, Jana Husa, Tiršova, Šafarikova, Švejkova, Vele Nigrinove...

Tuča u Kolarčevoj, policajac povređen nožem
U Beogradu je rano jutros došlo do grupne tuče, zbog čega je morala da interveniše policija, a jedan pripadnik MUP-a povređen je nožem i prevezen u Urgentni centar sa lakšim povredama, rečeno je Tanjugu u Hitnoj pomoći.
Incident se dogodio u centru grada, u Kolarčevoj ulici, u 04.24 sata. Jedan sat pre ponoći na uglu Ustaničke i Vojislava Ilića automobil je oborio ženu, koja je sa povredama donjih ekstremiteta prevezena u u Urgentni centar.
Dežurala je 21 ekipa, plus jedna pedijatrijska i intervenisale su ukupno 96 puta, na javnim mestima 20 puta. Prema rečima dežurnog lekara Hitne pomoći, bilo je puno slučajeva osoba u alkoholisanom stanju, ali nije bilo ozbiljnije povređenih.
Noć je obeležio i veći broj infarkta miokarda, zbog čega su četiri pacijenta prevezena u Urgentni centar.
    </div>
    <div id="kultura">
Izabrana nova rektorka Univerziteta umetnosti u Beogradu
Savet Univerziteta umetnosti u Beogradu izabrao je danas redovnu profesorku Fakulteta dramskih umetnosti Mirjanu Nikolić za novog rektora Univerziteta umetnosti do 2024. godine.
Nikolić, koja je bila u statusu vršioca dužnosti rektorke, obavljaće funkciju od prvog oktobra, prenosi Beta.
Za prorektore Univerziteta umetnosti izabrani su Biljana Radovanović Brkanović sa Fakulteta muzičke umetnosti, Branko Raković sa Fakulteta likovnih umetnosti i Aleksandar Mijatović sa Fakulteta primenjenih umetnosti.
Mirjana Nikolić je redovni profesor na Katedri za menadžment i produkciju pozorišta, radija i kulture Fakulteta dramskih umetnosti u Beogradu.
Glavna polja njenog istraživanja su studije medija, menadžment i produkcija elektronskih medija i etika medija.
Napisala je tri knjige kao i više od trideset naučnih i stručnih tekstova u domaćim i inostranim časopisima i publikacijama.
Aktivno učestvuje u radu nacionalnih i internacionalnih skupova i konferencija, kao i u naučno-istraživačkim projektima Fakulteta dramskih umetnosti i Univerziteta umetnosti.
Dobitnica je više nagrada za pedagoški i naučni rad, među kojima je i Velika plaketa Univerziteta umetnosti sa poveljom 2016. godine.

Rade Radivojević novi predsednik Udruženja kompozitora Srbije
Udruženje kompozitora Srbije saopštilo je danas da je za njihovog novog predsednika izabran Rade Radivojević, koji je dobio jednoglasnu podršku na Izbornoj skupštini održanoj u nedelju u Maloj sali Kolarčeve zadužbine.
Radivojević je kompozitor, aranžer, producent i instrumentalista, koji je diplomirao na Fakultetu muzičke umetnosti u Beogradu 1974. godine, a njegov opus sadrži više od 700 ostvarenja, pisanih za brojne izvođače zabavne, pop i narodne muzike, kao i za mnoge filmove, serije, dokumentarce i pozorišne predstave.
Između ostalog, Radivojević je komponovao „Ljubim te pesmama” s kojom je pevačica Ekstra Nena predstavljala Jugoslaviju na „Pesmi Evrovizije” u Švedskoj 1992. godine, a njegova je i popularna vojna pesma „Volimo te otadžbino naša”.
Radivojević je dobitnik mnogobrojnih priznanja, među kojima su „Zlatna značka” Kulturno prosvetne zajednice Srbije i priznanje Ministarstva kulture za vrhunski doprinos nacionalnoj kulturi Srbije, a UKS mu je dodelio nagradu „Darko Kraljić” za životno delo u domenu popularne muzike, prenosi Tanjug.

Britanski pisac predstavio knjigu o knezu Pavlu
Britanski autor Nil Balfur danas je u Beogradu predstavio drugo, dopunjeno srpsko izdanje knjige „Knez Pavle Karađorđević - jedna zakasnela biografija”, koju je napisao sa Sali Mekej.
„Odvratan je način na koji se moja zemlja ponela prema knezu Pavlu tokom Drugog svetskog rata”, istakao je Balfur na promociji knjige u knjižari „Geca Kon”, kojoj su prisustvovali njegova bivša supruga, Pavlova ćerka Jelisaveta Karađorđević, i njihov sin Nikolas Balfur.
„Službeni glasnik” je u martu objavio drugo izdanje knjige o Knezu Pavlu (1893-1976) koje sadrži kao dodatak donedavno nedostupna dokumenta Britanske obaveštajne službe, koja po rečima Balfura „potvrđuju sve što je rečeno u knjizi”.
Balfur je istakao da je knez Pavle kao veliki anglofil, „veći Britanac od Britanaca”, uoči Drugog svetskog rata pokušavao da upozori zvanični London na opasnost od nemačkog nacističkog vođe Adolfa Hitlera, prenosi Tanjug.
„Molio je Britance da mu pomognu avionima, brodovima i naoružanjem, a shvaćen je površno i sa podsmehom. Kad je Britaniji odgovaralo da gurne Jugoslaviju u rat, da izvrši samoubistvo, Pavle je to odbio”, rekao je Balfur.
Prema njegovim rečima, nakon izbijanja Drugog svetskog rata, knez Pavle je birajući između ljubavi prema Britaniji i dužnosti prema Jugoslaviji, odlučio da sačuva svoju zemlju potpisivanjem Trojnog pakta 1941. godine. Usledile su demonstracije 27. marta i vojni puč kojim je svrgnut knez Pavle i poslat u izgnanstvo, dok su Kraljevinu Jugoslaviju okupirale Nemačka i Italija nakon kratkog Aprilskog rata.
„Doživeo je da mu najveći prijatelji (Britanci) organizuju puč. To je najsramotniji trenutak britanske istorije”, ocenio je Balfur.
Britanski bankar i političar prisetio se da je upoznao kneza Pavla pred venčanje sa njegovom ćerkom Jelisavetom, i da je Karađorđevića doživeo kao „najtužnije ljudsko biće” koje je ikada sreo.
Kneza Pavla su nakon odlaska iz Jugoslavije Britanci držali više godina interniranog sa porodicom u Africi, a tek je posle rata, postepeno rehabilitovan pozivima na kraljevski dvor.
Na nagovor Jelisavete Karađorđević, u cilju dalje rehabilitacije njenog oca, Balfur je sa Mekej još 1980. godine objavio knjigu o knezu Pavlu pod nazivom „Paul of Yugoslavia: Britain's Maligned Friend”, koja je prvo srpsko izdanje doživela 1990. godine.
Jelisaveta Karađorđević je rekla da je njen otac bio vrlo zatvorena osoba, koja nikad o proteklim događajima nije pričala sa porodicom, te da je i ona iz knjige Balfura i Mekej saznala „šta se dešavalo u politici pre i za vreme rata”.
„Imala sam mogućnost da u Londonu otkrijem tajnu dokumentaciju, što smo dodali na kraj knjige, koja objašnjava šta su Englezi uradili, kome su i koliko platili. To otkriva potpuno drugi aspekt prošlosti”, naglasila je Karađorđević.
Urednik izdanja Petar V. Arbutina ocenio je da je knez Pavle „najbolja, najsvetlija i najtragičnija ličnost srpske istorije i politike”.
„Trud Balfura da napiše jednu personalnu istoriju važnih decenija za sudbinu Srbije i Jugoslavije je tim veći, jer nema aspekta kog nije istražio i osvetlio, a koji je ukomponovan u kompleksnu sliku o tragediji kneza Pavla”, ocenio je Arbutina.
    </div>
    <div id="ekonomija">
Vozači iz Srbije od ponoći dobijaju kartice za besplatnu putarinu kroz Makedoniju
SKOPLjE – Putnici iz Srbije koji u Severnu Makedoniju dolaze automobilom od ponoći će na Graničnom prelazu „Tabanovce” dobijati karticu sa 760 denara za plaćanje putarine u oba smera na autoputu „Prijateljstvo” od „Tabanovca” do „Bogorodice”, na granici Grčke.
„Posle ponoći 15. juna započeće podela 'm-smart' kartica srpskim turistima koji prelaze GP 'Tabanovce' i tranzitiraju po Koridoru 10. Te kartice će deliti Ministarstvo unutrašnjih poslova”, rečeno je agenciji Beta u Vladi Severne Makedonije.
Po odluci vlade, putnicima iz Srbije je namenjeno 200.000 „napunjenih” elektronskih „m-smart” kartica za plaćanje putarine u predstojećoj letnjoj sezoni, od 15. juna do 15. avgusta.
Pravo na korišćenje te kartice će imati svi državljani Srbije koji automobilom putuju po Severnoj Makedoniji po „Koridoru 10”, na kojem su naplatna mesta opremljene za korišćenje elektronskog sistema plaćanja.
Davaće se po jedna kartica po automobilu prilikom ulaska na Graničnom prelazu „Tabanovce”, što će kontrolisati Ministarstvu unutrašnjih poslova i Javno preduzeće za državne puteve.
Kartice ostaju u trajnom vlasništvu državljana Srbije koji će moće da ih dopunjavaju preko sistema „e-kard”, sa najmanje 300 denara, za sledeći ulazak u Severnu Makedoniju.
„Ovo je gest zahvalnosti Republici Srbiji i srpskim građanima koji su uvek dobrodošli da odmor provedu u Severnoj Makedoniji”, ističu u Vladi Severne Makedonije agenciji Beta.
Tih 200.000 „m-smart” kartica za elektronsko plaćanje putarine Vladu u Skoplju će, sa izradom i uplaćenom sumom, ukupno koštati 172 miliona denara (oko 2,8 miliona evra).
Procena o broju potrebnih kartica za srpske turiste u letnjoj sezoni napravljena je na osnovu podataka iz 2019. godine, kada je registrovan najveći broj stranih vozila koja su prošla kroz Severnu Makedoniju.

Direktori podneli ostavke
NjUJORK - Američka kompanija Lordstaun Motors saopštila je danas da su njen osnivač i generalni direktor Stiv Berns i glavni finansijski direktor Hulio Rodrigez podneli ostavke, samo nekoliko dana nakon što je firma za proizvodnju električnih kamioneta upozorila da možda neće imati dovoljno novca za poslovanje tokom 2022. godine.
U saopštenju se dodaje da je vodeća nezavisna direktorka u kompaniji Angela Strand imenovana za izvršnu predsednicu i da će nadgledati proces tranzicije dok ne bude doneta odluka o postavljanju stalnog generalnog direktora, prenosi Rojters.
Lordstaun je takođe imenovao Beki Ruf, koja je ranije bila privremeni finansijski direktor u brojnim kompanijama, uključuć Istman Kodak i Hadsons Bej, za privremenog šefa finansija, a odluka stupa na snagu odmah.
Nakon što je prošle nedelje objavila upozorenje o tmurnim poslovnim izgledima, kompanija je delimično ublažila zabrinutost navodeći da je u pregovorima sa više stranaka o prikupljanju finansijskih sredstava.
Akcije kompanije su pale za oko 9,0 posto na 10,40 dolara na današnjem trgovanju pre zvaničnog otvaranja Vol Strita nakon obaveštenja o ostavkama, prenosi Tanjug.

Država nudi subvencije za turistički promet od 7 do 50 evra po gostu
Ministarstvo turizma objavilo je danas obaveštenje o načinu na koji turističke agencije mogu da iskoriste državne podsticaje za organizovani turistički promet u Srbiji, vredne od sedam do 50 evra po gostu.
Za državnu podršku prijavljuje se na osnovu Uredbe o uslovima i načinu dodele i korišćenja sredstava za podsticanje unapređenja organizovanog turističkog prometa na teritoriji Srbije, koju je donela vlada.
Pravo na subvencije imaju turističke agencije organizatori turističkog putovanja, registrovane u Srbiji, koje poseduju propisanu licencu.
Osnov za dodelu subvencija su organizovana dovođenja grupa domaćih ili stranih turista, kao i organizovano dovođenja turističkih grupa stranih turista od strane organizatora ili posrednika međunarodnog kongresa, odnosno međunarodnog korporativnog događaja u čijoj realizaciji korisnik subvencije nastupa kao lokalni agent i organizuje uslugu smeštaja i još najmanje dve usluge, javlja Tanjug.
Podsticaje mogu da očekuju domaće agencije koje kao lokalni agent učestvuju u realizaciji kada strana turistička agencija organizovano dovodi grupu stranih turista.
Na podsticaje mogu da računaju i agencije – lokalni agenti pri organizovanog dovođenja turističkih grupa stranih turista od strane organizatora ili posrednika međunarodnog kongresa ili korporativnog događaja i to za organizovanje dela takvih događaja.
Iznos sredstava državne subvencije zavisi od osnova po kom domaća agencija ostvaruje pravo na subvenciju, broja ostvarenih noćenja, a u nekim slučajevima i od vrste prevoza i zemlje iz koje strani turisti dolaze, navodi se u obaveštenju Ministarstva.

NIS omogućio podizanje gotovine Viza karticom na pumpama
Nova usluga koja nudi mogućnost potrošačima da na svim NIS Petrol i GAZPROM benzinskim stanicama podignu gotovinu uz Viza platnu karticu prilikom bilo koje vrednosti kupovine, predstavljena je danas.
Svi kupci, korisnici Viza kartica, mogu prilikom kupovine brzo i sigurno da podignu novac u iznosu do 5.000 dinara.
Reč je o zajedničkom projektu koji je pripremio NIS, u saradnji sa kompanijom Viza i Bankom Poštanska štedionica. Uvođenjem nove usluge, tri partnerske kompanije su još jednom dokazale da ostaju posvećene primeni inovacija, kao i da ispunjenje zahteva i očekivanja potrošača ostaje prioritet u njihovom poslovanju.
Anton Čerepanov, zamenik generalnog direktora i finansijski direktor NIS-a, naveo je da je NIS kompanija koja je posvećena stalnom unapređenju kvaliteta usluga i proizvoda, u svim segmentima poslovanja.
„Povećanje efikasnosti naše maloprodaje jedan je od ključnih zadataka u procesu unapređenja inovativnih usluga i modernizacije. Cilj nam je da stvorimo nove vrednosti za kompaniju, ali i da odgovorimo na zahteve i očekivanja potrošača. Danas činimo još jedan korak ka tom cilju, u saradnji sa našim dugogodišnjim partnerima. Naše liderstvo nas obavezuje da nastavimo predano i odgovorno da radimo na unapređenju i razvoju inovativnih usluga i ovaj projekat koji danas predstavljamo je samo jedan u nizu onih na kojima radimo”, rekao je Čerepanov.

Ivana Milikić, specijalni savetnik IO Banke Poštanska štedionica za IT izjavila je da je nova usluga posebno značajna za područja gde nije dovoljno razvijena mreža bankomata.
„Banka Poštanska štedionica ove godine obeležava vek postojanja i zajedno sa kompanijom NIS uspešno realizuje veliki broj značajnih projekata, koji se odnose ne samo na unapređenje novih tehnologija, već i na efikasnosti platnih usluga na svim benzinskim stanicama naše najveće naftne kompanije. Rezultati te uspešne saradnje su više nego značajni i oni zapravo pokazuju posvećenost obe kompanije razvoju proizvoda i usluga, a sve na dobrobit potrošača”, navela je Milikić.
Vladimir Đorđević, generalni direktor kompanije Viza za jugoistočnu Evropu, rekao je da je ovo još jedna u nizu usluga koje Viza realizuje u dugogodišnjem partnerstvu sa kompanijom NIS.
„Viza prati inovativne trendove i već godinama se trudimo da izađemo sa inovativnim rešenjima. Jako je bitno i da sve usluge i svi proizvodi koje plasiramo na tržištu budu usmereni na klijente i na njihovo iskustvo, koje treba da bude jednostavno, brzo i lako. Drago mi je što danas predstavljamo uslugu isplate gotovine na NIS benzinskim stanicama, to je još jedna u nizu usluga koje imamo u dugogodišnjem partnerstvu sa kompanijom NIS. To će biti odlična mogućnost i za korisnike Viza kartice i za potrošače na NIS benzinskim stanica, da obave dve usluge odjednom”, izjavio je Đorđević.

NIS je prva kompanija u Srbiji koja je uvela uslugu plaćanja uz podizanje gotovine i na ovaj način želi potrošačima da olakša svakodnevne aktivnosti. Za informaciju o tome da li im je ova usluga omogućena i pod kojima uslovima, korisnici mogu da se obrate banci koja im je izdala Viza platnu karticu.
Promotivni tekst

Ističe rok za prijavu za pomoć od 3.000 dinara za vakcinisane
Rok za prijavu za pomoć od 3.000 dinara za građane Srbije koji su do 31. maja primili bar jednu dozu vakcine protiv bolesti kovid-19 ističe sutra.
Isplata te pomoći će početi 17. juna. Penzioneri koji su vakcinisani nemaju obavezu da se prijavljuju za pomoć i njima će novac biti uplaćen na račun na koji primaju penziju.
Pomoć nezaposlenima od 60 evra u dinarskoj protivvrednosti biće danas isplaćena.
Nezaposlenima je otvoren namenski račun u Poštanskoj štedionici gde mogu da podignu novac, prenosi Beta.
    </div>
    <div id="vesti">
„Kavčani” uzdrmali Maltu
Kokain vredan sto miliona evra koju je malteška policija pre nekoliko dana otkrila u tovaru banana i za koju se pretpostavlja da pripada „kavačkom klanu”, deo je narkotika koji je iz Ekvadora stigao u ovu malu ostrvsku državu i koji je trebalo da bude distribuiran po Evropi.
Droga se nalazila u paketima od pola kilograma i bila je skrivena u kutijama sa voćem, a skeniranjem hartijske ambalaže utvrđena je razlika u gustini, pa su nedozvoljene supstance tako otkrivene.
Prve informacije do kojih je došla policija na Malti u saradnji sa istražnim organima drugih zemalja ukazuju da je droga iz ove zemlje trebalo da bude prebačena u Sloveniju gde je trebalo da je preuzmu članovi ogranka „kavačkog klana”. Pošto je pre mesec dana u Sloveniji uhapšeno oko 60 osoba za koje se sumnja da su trgovali narkoticima i da su akcijama rukovodili Radoje Zvicer i Slobodan Kašćelan, vođe „kavačkog klana” koji su blisko sarađivali sa Veljkom Belivukom, sve upućuje na to da je i izvestan broj Srba bio uključen u nezakonite poslove.
„Politikin” sagovornik iz MUP-a kaže da informacija da se sve veći broj srpskih doseljenika u ovoj ostrvskoj državi bavi kriminalom – nije tajna. Najčešći su poslovi sa drogom, međutim, Srbi su u Malti hapšeni i zbog ubistava, falsifikovanja isprava, nedozvoljenog boravka, prevara, pa čak i trgovine oružjem.
„Podaci koji su prikupljeni tokom operativnog rada, pokazuju da se sve više srpskih državljana odlučuje na privremenu selidbu u jednu od omiljenih turističkih destinacija s namerom da se tamo bave kriminalom. Krajem devedesetih godina prošlog veka, Srbi su počeli da odlaze na Maltu isključivo zbog boljih uslova i zarade nego u našoj zemlji. Uglavnom su išli na gradilišta, u retkim slučajevima na neki drugi posao. Jedno vreme je sve funkcionisalo po zakonu: Srbi su odlazili sa regularnim papirima, za njih su garantovali tamošnji poslodavci, imali su radne dozvole. Međutim, vremenom je broj Srba u ostrvskoj državi počeo da se povećava. Istovremeno uvećavao se i krug poslova kojima su počeli da se bave – zapošljavali su se kao barmeni, radili kao obezbeđenje u tamošnjim klubovima. Čak su i srpski navijači osnovali svoje frakcije u ovoj zemlji”, priča naš sagovornik.
Oni koji su radili u klubovima gotovo svakodnevno su bili u prilici da gledaju, pa čak i da učestvuju u prodaji narkotika. Tako su vremenom, kako dodaje, naši državljani počeli da se bave ovim „poslom”. Oni koji su se ranije doselili na Maltu, bili su logistička podrška onima koji tek treba da dođu. Veliki broj njih, na poziv prijatelja koji su već u ovoj ostrvskoj zemlji bili „u poslu” i koji su i u Srbiji imali kontakata sa drogom i njenim preprodavcima, dolazio je na Maltu kako bi se tamo bavio nedozvoljenim poslovima.
Naš sagovornik otkriva i da dobar deo Malte „drže” crnogorski državljani. Kako je odranije poznato da Srbi i Crnogorci, kada je o kriminalu reč, sarađuju širom Evrope može da se pretpostavi da je veliki broj Srba otišao na Maltu i tamo počeo da se bavi kriminalom na poziv crnogorskih prijatelja. Razlog zbog kojeg ovi srpski i crnogorski državljani utočište nalaze na Malti, mogao bi da bude i taj što policijske strukture u ovoj zemlji nisu mnogo razvijene i jake što kriminalcima u velikoj meri olakšava posao, dodaje naš sagovornik.
Takođe, ova zemlja nije u centru pažnje velikih kriminalnih klanova zbog čega bezbednosno interesovanje službi naše, ali i drugih država nije baš veliko.
„Malta je zemlja u kojoj se ukrštaju tranzitni putevi, pa i to pogoduje razvitku kriminala. Iako je uvreženo mišljenje da se naši kriminalci zbog tranzita bave isključivo trgovinom drogom, podaci pokazuju da se bave i trgovinom oružjem, doduše u znatno manjoj meri, odnosno koliko im dozvole jače kriminalne grupe iz drugih država. Imamo i izvestan broj krivičnih dela trgovine ljudima, odnosno podvođenja žena radi prostitucije”, zaključuje naš sagovornik.

U Italiji uhapšena četvorica Srba zbog krađa
SORENTO - Italijanska policija uhapsila je četvoro državljana Srbije zbog sumnje da su vršili pljačke stanova i javnih institucija.
Oni su zaustavljeni u okolini grada Seiano, na obali Sorenta i privedeni su jer niko od njih nije imao dokumenta, što je policiji bilo sumnjivo, piše portal Sorento pres.
Daljom istragom pokazalo se da su osumnjičeni za brojne pljačke, a da je jednom od uhapšenih čak određen pritvor zbog čega je odmah sproveden u zatvor Pođoreale u Napulju.
Kako se navodi, automobil u kome su se nalazili je oduzet jer nije posedovao ni potrebno osiguranje, prenosi Tanjug.

Svi optuženi za Jovanjicu dva negirali krivicu
Svi optuženi u procesu poznatom kao Jovanjica dva, danas su se na pripremnom ročištu u Specijalnom sudu u Beogradu izjasnili da nisu krivi, saznaje Tanjug.
Među optuženima je pet pripadnika BIA i MUP-a, a prvooptuženi je vlasnik poljoprivrednog dobra „Jovanjica” Predrag Koluvija.
Ročište je u skladu sa zakonom održano bez prisustva javnosti, a pored kratkog izjašnjenja optuženih da „nisu krivi”, danas je postupajući tužilac pročitao samo dispozitiv optužnice.
Tužilac je, prema saznanjima Tanjuga, rekao da će dokazne predloge optužbe predstaviti na glavnom pretresu (suđenju), kojem će javnost moći da prisustvuje.
Nastavak ročišta planiran je za četvrtak, 17. jun, kada bi branioci optuženih trebalo da govore o svojim dokaznim predlozima u korist obrane.
Nakon ovog ročišta sud će zakazati početak suđenja koje će biti otvoreno za javnost i na kojem će okrivljeni moći detaljno da iznesu svoju odbranu.
Takođe, odluka o spajanju dva postupka „Jovanjica 1” i „Jovanjica 2” trebalo bi da bude doneta nakon što se održi pripremno ročište.
Pored Koluvije, koji se tereti kao organizator ove grupe, optuženi su i Aleksandar Tošić, Branislav Radosavljević, Radovan Bojović, Milan Kendija, Saša Vujisić, Zoran Baštovanović, Miloš Teofilović i Slaviša Milinković.
Koluvija je i dalje u pritvoru, Vujisić je u bekstvu, a ostali optuženi se brane sa slobode.
Koluvija je krajem maja otkazao punomoćje svim svojim braniocima pa mu je sud postavio branioca po službenoj dužnosti.
U procesu „Jovanjica 1” prvooptuženi je takođe Koluvija, a tu se tereti kao organizator kriminalne grupe koja je nelegalno proizvodila marihuanu radi dalje prodaje.
Tužilaštvo za organizovani kriminal podiglo je optužnicu za „Jovanjicu 2” protiv Koluvije i ostalih pomenutih koji su bili uhapšeni u julu 2020. godine u nastavku istrage u vezi sa proizvodnjom marihuane na imanju Jovanjica.
Predrag Koluvija tereti se za udruživanje radi vršenja krivičnih dela i falsifikovanje isprave, dok mu se za neovlašćenu proizvodnju i stavljanje u promet opojnih droga sudi u postupku koji je pokrenut u novembru 2019. godine - Jovanjica 1.
Aleksandar Tošić optužen je za udruživanje radi vršenja krivičnih dela u sticaju sa krivičnim delom nedozvoljena proizvodnja i stavljanje u promet opojnih droga, kao i zbog kršenja Zakona o tajnosti podataka u produženom trajanju.
Branislav Radosavljević tereti se za udruživanje radi vršenja krivičnih dela u sticaju sa krivičnim delom nedozvoljena proizvodnja i stavljanje u promet opojnih droga, kao i za neovlašćeno držanje i nošenje oružja i eksplozivnih materija.
Radovan Bojović i Milan Kendija optuženi su za udruživanje radi vršenja krivičnih dela u sticaju sa krivičnim delom nedozvoljena proizvodnja i stavljanje u promet opojnih droga, a Saša Vujisić za ista ova dela i za falsifikovanje službene isprave.
Zoran Baštovanović i Slaviša Milinković terete se za udruživanje radi vršenja krivičnih dela u sticaju sa krivičnim delom nedozvoljena proizvodnja i stavljanje u promet opojnih droga, a Miloš Teofilović za ista dela i još za posebne slučajeve falsifikovanja isprave. Svi osim Koluvije brane se sa slobode, jer im je pritvor ukinut 18. septembra.
Policajci i agenti Bezbednosno-informativne i Vojnoobaveštajne agencije optuženi su da su vlasniku „Jovanjice” Koluviji dok je uzgajao više od tone marihuane pružali bezbednosnu i logističku podršku tako što su mu dostavljali poverljive informacije iz policije, obezbedili oružje, te falsifikovanu dokumentaciju o tome da je pripadnik Vojnoobaveštajne agencije i specijalne policijske registarske tablice.
Koluviji i još osmorici okrivljenih, koji su bili uhapšeni u novembru 2019. godine, suđenje za nelegalnu proizvodnju 1,6 tona marihuane na „Jovanjici” počelo je u oktobru 2020. godine.
Koluvijina odbrana temelji se na tome da su biljke koje je gajio bile isključivo industrijska konoplja, ona koja je u Srbiji zakonom dozvoljena, a ne indijska konoplja, poznatija kao marihuana, kako to tvrdi tužilaštvo.

Vozio sa 3,77 promila alkohola u krvi
U Rumi je uhapšen muškarac (53) koji je upravljao automobilom sa 3,77 promila alkohola u organizmu, saopšteno je danas iz Ministarstva unutrašnjih poslova (MUP).
Kako se navodi u saopštenju, vozač je kažnjen sa 29 dana zatvora, novčanom kaznom u iznosu od 120.000 dinara, dobio je 15 kaznenih poena i zabranu upravljanja motornim vozilom u trajanju od devet meseci, javlja Tanjug.
On se tereti za nasilničku vožnju, a policija ga je zaustavila u gradu prilikom redovne saobraćajne kontrole.

Advokatura mora da pali alarme zbog loših zakona
Podneo je neopozivu ostavku na funkciju predsednika Advokatske komore Beograda (AKB), uz obećanje da se neće ponovo kandidovati. Jugoslav Tintor godinama je imao podršku većine, a sada mu kolege zameraju učešće u pregovorima sa Ministarstvom pravde o nacrtu izmena i dopuna Zakona o parničnom postupku (ZPP). U detaljno obrazloženoj ostavci naglašava da je reč o istorijskom sporazumu koji demonstrira snagu komore da u pregovorima sa državom ostvari uspeh povodom važnog pitanja.
Kako su izgledali dogovori sa Ministarstvom pravde?
Upravni odbor AK Srbije doneo je odluku da se uđe u pregovore, formirana je radna grupa koja je sačinila detaljne primedbe na nacrt zakona sa konkretnom argumentacijom. Zakazan je sastanak kojem su prisustvovali ministar pravde sa svojim pomoćnicima s jedne strane i predsednik AKS i predsednici advokatskih komora u sastavu s druge strane. Nakon diskusije postigli smo dogovor da zaključimo pisani sporazum kojim ćemo unapred otkloniti tri najveća problema. Potpisano je da sudske takse neće biti preduslov za ostvarivanje sudske zaštite, da neće biti retroaktivnog važenja i da IT komunikacija sa sudom neće biti obavezna. Pored toga, sporazum utvrđuje da se nacrt zakona vraća u fazu izrade, da će u novoj radnoj grupi biti 50 odsto predstavnika advokature i da je za ključna rešenja potreban konsenzus države i advokature, što znači da će i novi nacrt biti predmet nekog narednog bilateralnog sastanka. Ovakav format pregovora i ovakav rezultat je maksimum koji jedna profesionalna asocijacija može postići u odnosu sa državom. Zbog toga sam kao predsednik AK Beograda bio spreman da stanem iza odredaba sporazuma.
Zbog čega Skupština AKB nije ni razmatrala ovaj sporazum?
Na Skupštinu AK Beograda bilo je pozvano 5.200 advokata, došlo je 540, od kojih je većina donela odluku da se zahteva povlačenje nacrta zakona u celosti. Smatram da je paradoksalno insistirati na nečem što je sporazumom već postignuto – da se nacrt zakona vraća na ponovnu izradu. Jedina razlika je što sporazum sadrži još i potpis države da definitivno odustaje od konkretnih predloženih rešenja, 50 odsto predstavnika advokature u radnoj grupi i potreban konsenzus u pregovorima koji će se ponovo voditi nakon izrade novog nacrta. Ostvarenje zahteva za povlačenje nacrta u celosti ne sadrži nikakvu garanciju da određena rešenja neće biti i u novom nacrtu, dok sporazum tu garanciju sadrži i u tome je suštinska razlika. Uveren sam da je svako dalje insistiranje na zahtevu za povlačenje nacrta u celosti samo izlazna strategija kolega koje su pozvali advokate da protestuju, jer je njihove zahteve ostvario neko drugi pregovorima i potpisivanjem sporazuma, pa sada oni pokušavaju da nešto što je već postignuto predstave kao rezultat svog angažovanja.
Da li to znači da je na delu borba za vlast u organima komore?
Osnovni problem je dezinformisanost velikog broja advokata, čemu su značajno doprinele advokatske vajber grupe. Svedoci smo da je proteklih godina zaživela komunikacija u kojoj prevagu odnosi spinovanje dezinformacija i vređanje kolega koje ne dolikuje advokatskoj profesiji. U takvom ambijentu veliki broj advokata uopšte ne želi da učestvuje ali čitaju informacije da bi bili u toku sa dešavanjima, dok oni koji su angažovani u pisanju manipulišu advokatskim strahovima, promovišu sebe i preporučuju se advokatima za neke buduće izbore.
Protestni skupovi zbog ZPP-a održavaju se ne samo u Beogradu nego i u Valjevu, Kragujevcu, Jagodini... Da li je moguća obustava rada?
Kada tvrdite da od 137 odredaba nacrta ne valja nijedna i zahtevate da država odustane od svega, morate da imate unapred spremnu strategiju – šta su vaši sledeći koraci ukoliko ovakav zahtev ne bude usvojen ili se usvoji samo delimično. Ukoliko ne umete da procenite šta je maksimalan rezultat u datim okolnostima ili ne znate da pregovarate, onda kao neko ko donosi odluke morate biti svesni svoje odgovornosti jer ste potrošili snagu advokata uzalud – isticanjem zahteva bez rezultata, kao i zbog toga što ste nerealnim zahtevima ostavili prostor državi da izvorna verzija nacrta lakše prođe. U tom slučaju preostaje samo protest sa obustavom rada, kao jedina delotvorna opcija. Međutim, stičem utisak da kolege koje vode proteste nisu spremne na ovu vrstu odgovornosti, već uveravaju advokate da će ostvariti cilj uličnim okupljanjem. Ja sam ubeđen da ovakav vid protesta na duži rok troši advokate i demotiviše ih da uđu u neku buduću obustavu rada jer devalvira osećaj advokata da samo jedinstveni kao profesija možemo postići neki konkretan rezultat.
Kakvo je vaše mišljenje o tome da nacrt ZPP-a pogoduje bankama i velikim advokatskim kancelarijama?
Smatram da je izvorna verzija nastala kao rezultat delovanja bankarskog i sudijskog lobija. Razlog ovih izmena bio je ne samo otklanjanje problema masovnih tužbi već i uvođenje rešenja čiji je jedini cilj smanjenje broja predmeta, bez sagledavanja svih štetnih posledica po pravo građana na pristup sudu i pravo građana na pravično suđenje.
Dali ste neopozivu ostavku jer ne želite da učestvujete u degradaciji advokature. Ukinuli ste sebi pravo veta na odluke većine. Time ste poručili da je advokatura važnija od funkcije?
Možda je moj teret što sam u advokatskoj komori isuviše dugo, više od decenije i što sam u proteklom periodu bio akter svih događanja, protesta, sukoba, izbora – a mnogo pamtim. Kada neko u AK Beograda donese odluku da uskrati finansiranje AK Srbije ili opoziva kolege u organima AK Srbije koje po Statutu imaju pravo da drugačije misle, on mora da zna šta su takve odluke u prošlosti prouzrokovale i koliku su štetu nanele advokaturi. Ukidanje finansiranja urušava sistem i dugoročno slabi advokatski front prema državi, a opozivi rezultiraju poremećajem odnosa i polarizacijom koju je teško prevazići. Međutim, kada u Upravnom odboru devet kolega glasa za takve odluke, predsednik mora da ih prihvati i ne može da prekine sednicu i izađe kao što je to činjeno u prošlosti. Bio sam 2010. godine jedan od članova UO AK Beograda kada su svi problemi počeli tako što je jedan bivši predsednik AKB smatrao da je njegov stav jači od stava većine. Zbog toga danas ne želim da ponovim njegovu grešku i neću da otvorim Pandorinu kutiju koja bi donela samo konflikte i sporove. Važno je sačuvati sistem u kojem advokati koji dođu na sastanak u skupštinu imaju pravo reči i glasa, koje ne može da im suspenduje niko. To je preduslov da bismo opstali kao profesija. Skupštine danas ne liče na vreme kada se varalo u brojanju glasova i tuklo za mikrofon. Nadam se da će onaj ko bude izabran na vanrednim izborima voditi dalje komoru uspešno i bez podela.
Birani ste dva puta za predsednika AKB, sa ubedljivom većinom glasova kolega. Da li ste uspeli da ostvarite ciljeve koje ste sebi postavili?
U protekle četiri godine ostvaren je cilj da se advokatura postavi na noge i da se uspostavi sistem u okviru kojeg postoji jedinstvo profesije. Ovaj cilj podrazumeva da nikada više advokatura ne bude zaokupljena borbom jednih protiv drugih dok se donose loši zakoni, kao i da neslaganja između advokata, kojih će uvek biti, rešavaju izborne skupštine a ne sudovi. Sada umesto da nastavimo napred, lični animoziteti i nerealne ambicije pojedinaca ponovo su probudili duhove prošlosti. Kada sam prepoznao da se lični konflikti projektuju na odnose između komora – rekao sam sebi da moram svojim imenom da se ogradim od toga i podneo sam ostavku jer ne želim da učestvujem u urušavanju svega što je proteklih godina izgrađeno. Zato je ostavka za mene bila jedina opcija, a mislim da je dobro što su i ostale kolege to učinile kako bi se problem u nastanku sanirao izbornom skupštinom, pre nego što eskalira i vrati nas opet deset godina unazad.
Ko će voditi advokaturu do oktobarskih izbora? Da li će se novi vodeći ljudi nametnuti na advokatskim vajber grupama ili možda na protestnim šetnjama?
Upravni odbor je u tehničkom mandatu do jeseni, a nakon toga AK Beograda će voditi oni koji dobiju najveću podršku kolega, što je fer. Da li će to bili neki novi ili stari ljudi ostaje da vidimo. Ja sam kazao da se neću ponovo kandidovati na tim izborima jer mislim da sam zaokružio svoje angažovanje u AK Beograda. Na poslednjim izborima osvojio sam najveći broj glasova i izabran sam za člana UO AK Srbije, tako da ću sa te pozicije dati svoj doprinos u odbrani interesa profesije u narednom periodu. Uveren sam da će advokatura očuvati vitalnost koju ima i da će uvek biti u stanju da popali crvene alarme kada uoči da se donose loši zakoni.

Dečak se utopio u bazenu u Odžacima
Telo desetogodišnjeg dečaka B. P. bez znakova života pronađeno je sinoć oko 22.20 sati na dnu gradskog bazena u Odžacima kod Sombora, prenose mediji.
Telo je pronađeno nakon što je oko 22 sata otac policiji zvanično prijavio nestanak sina.
Prva saznanja pokazuju da nema sumnjivih okolnosti, da se dete utopilo i da je reč o tzv. zadesnoj smrti, prenosi pink.rs.
U nastavku provera koje je sprovela policija utvrđeno je da je najverovatnije osmogodišnji dečak gurnuo desetogodišnjaka u bazen i da su oni u tom trenutku bili sami.
U cilju utvrđivanja svih okolnosti i kako bi bila uzeta izjava od osmogodišnjeg dečaka biće angažovani Centar za socijalni rad i dečji psiholog, javlja Tanjug.
Nadležno javno tužilaštvo naložilo je i dodatne provere kako bi bila utvrđena eventualna odgovornost uprave bazena u Odžacima, budući da je za rad u obezbeđenju angažovana gluvonema osoba, navodi Pink.rs.

Akademijom obeležena 22. godišnjica bitke na Košarama
Povodom obeležavanja 22. godišnjice bitke na Košarama večeras je organizovana komemorativna akademija, a ministarka Darija Kisić Tepavčević poručila je da je vreme tišine o hrabrim junacima prošlost i da nas sećanje na 108 stradalih junaka vodi napred uzdignutog čela.
Komemorativnoj akademiji, na kojoj je izveden prigodan kulturno-umetnički program, prisustvovali su i predsednik Narodne skupštine Srbije Ivica Dačić, načelnik Generalštaba Vojske Srbije Milan Mojsilović, kao i ministri Tomislav Momirović, Marija Obradović, Nebojša Stefanović, ratni komandant a  sada pukovnik u penziji Duško Šljivančanin, komandant ratnog Prištinskog korpusa Vladimir Lazarević, kao i otac nastradalog Predraga Leovca Milo Leovac.
Kisić Tepavčević je zahvalila svim borcima sa Košara zbog toga što, kako kaže, zbog njih reči junaštvo, čast i otadžbina danas imaju viši smisao.
„Klanjamo se vašem podvigu, vašoj hrabrosti, vašoj žrtvi. 'Nema nazad, iza je Srbija' – odjekuju i danas reči koje su vas vodile”, navela je ministarka, preneo je Tanjug.
Podsetila je da je život za otadžbinu dalo 108 hrabrih vojnika i ističe da su iza njih ostali nedosanjani snovi, neostvarene ljubavi, nerođena deca, ponos i bol porodica.
Dodaje da će Srbija biti kao majka svakom borcu i njihovim porodicama jer je to način da im kažemo hvala.
Jedan od oficira koji se nikada nije štedeo za druge, Predrag Leovac, teško ranjen vratio se 1999. godine na Košare da bi razdužio pušku i nije se smirio dok je nije pronašao na Prokletijama gde je ranjen šest meseci pre toga.
Nakon što je pronašao pušku, nije želeo da se vrati kući na šta je imao pravo, već je umesto povratka krenuo da povrati granični kamen C4 i u tom pohodu odbio da povede mlade vojnike sa sobom govoreći: „Ja ovu decu neću da vodim u smrt”.
Tokom povratka graničnog kamena, Leovac je u 24. godini, nastradao.
Njegov otac Milo Leovac govoreći na akademiji naveo je da je teško otvarati stare rane, kao i da postoje ožiljci koji nikada ne zarastaju.
„Vreme ne leči rane, već nas samo uči da živimo sa boli koja ne jenjava. Bol se ne može umanjiti, niti će tuga ikada uminuti, ali ovakve manifestacije i pažnja koja se posvećuje uspomeni na one kojih više nema, znači više nego što možete da zamislite”, kazao je Leovac.
Bitka za Košare zvanično je počela 9. aprila oko četiri sata ujutru.
Prvo su prekinute radio i telefonske linije, mnogobrojni i nadmoćniji neprijatelj danima je napadao i opkoljavao strateška mesta uz podršku avijacije koja je gađala ciljeve Vojske Jugoslavije koristeći u svojim napadima i zabranjene kasetne bombe.
U to vreme, 53. granični bataljon, brojao je samo 130 vojnika na redovnom odsluženju vojnog roka, a bio je u tim momentima prva odbrana naše države.
Uspeli su da izdrže prvi i najsnažniji udar na državu što je delovalo nemoguće i na taj način uspeli su da odbrane graničnu liniju i zaustave neprijatelja.

Srpski dobrotvori iz Amerike pomažu mladima u otadžbini
Specijalno za „Politiku”
Nju Džerzi – Gotovo da nema nikoga ko nije čuo za Fondaciju „Ana i Vlade Divac”. Ali, malo je onih koji znaju da oko 40 srpskih studenata godišnje prima stipendiju Fondacije „Studenica”. Ovaj fond su osnovali ugledni pojedinci iz srpske dijaspore u Americi kako bi pomogli intelektualni i ekonomski napredak svog naroda i razvoj društva u Srbiji. Do danas je dodeljeno više od 2.000 stipendija u ukupnoj vrednosti od nekoliko miliona dolara. Fondacija je stvorena na osnovu vizije Miroslava Majka Đorđevića, koji je bio jedan od osnivača „Studenice”.
Penzionisani američki advokat Dušica Protić, koja iza sebe ima impresivnu pravnu karijeru, u razgovoru za „Politiku” otkriva projekte srpskih, u javnosti manje poznatih, dobročinitelja koji žive u SAD. Njena volonterska karijera takođe je bogata. Članica je Upravnog odbora Fondacije „Studenica”, jedna od četiri volontera-advokata u Komitetu za zakonski rizik i poštovanje Srpske pravoslavne crkve (SPC) i članica Istočnog eparhijskog saveta SPC u SAD. Takođe, ona je jedan od dva prvobitna osnivača linkedin grupe „Srpska američka poslovna mreža” (SAPnet), koja ima više od 9.000 članova iz celog sveta. Ista grupa uspešno okuplja Srbe i preko „Fejsbuka”.
Početkom devedesetih godina 20. veka, njena porodica pridružila se Kongresu srpskog ujedinjenja (KSU). Dušica je formirala odeljenje u Njujorku, i postala direktor izvršnog odbora KSU u SAD kao volonter. Uprkos zahtevnoj advokatskoj karijeri koja je Dušicu dovela do prestižne pozicije glavnog savetnika na američkoj berzi, ona je zajedno s mnogobrojnim dobrovoljcima u Njujorku ulagala nebrojene sate prikupljajući sredstva, šaljući kontejnere s lekovima, opremom i odećom kao pomoć našim ljudima u bivšoj Jugoslaviji. Organizovala je proteste, sastanke s kongresmenima, senatorima...
Naša sagovornica priča kako su ona i njen otac tokom rata ubedili predstavnike nekoliko bolnica u SAD da doniraju opremu i lekove, dok je princeza Katarina nagovorila ser Ričarda Brensona da pošalje avion kako bi se ta medicinska oprema prebacila do Londona, pa onda kamionima prevezla na područja Balkana gde je bila najpotrebnija.
Ali to nije sve. Dušica i još jedna članica KSU uspele su da spreče inicijativu Odbora za obrazovanje u Njujorku, koji je želeo da nastavnom programu javnih škola doda priču da su Srbi silovali 50.000 žena kao instrument rata. One su u ovom poduhvatu uspele zahvaljujući korišćenju materijala koje je Mirjana Samardžija, predsednica KSU, prethodno prikupila kako bi zaustavila rezolucije s istim sadržajem, prvo u Senatu države Kalifornije, a zatim i u Kongresu SAD.
Kada se rat završio i KSU prestao s radom, neki od bivših članova nastavili su rad na dva fronta. Fondacija „Studenica” formirana je kao izdanak KSU od strane pet bogatih porodica u SAD, koje su donirale nekoliko miliona dolara za stipendiranje srpskih univerzitetskih studenata iz Srbije ili u njoj. Cilj je bio da se studenti iz Srbije koji studiraju u SAD vrate i pomognu regionu, ali broj onih koji su se vratili je mali. Zato sada stipendije dodeljuju samo studentima za studije u Srbiji i regionu.
Drugi izdanak KSU je grupa na „Linkedinu” „Serbian American Professional Networking” (SAPnet). Ovu grupu su pre trinaest godina osnovale Dušica i direktor KSU Ivana Cerović s ciljem stvaranja besplatne platforme za okupljanje, povezivanje i pomaganje Srba u dijaspori i matici. Pored razmene informacija i međusobnog pomaganja, volonteri takođe organizuju besplatna okupljanja u mnogim gradovima. Ovi događaji održavani su pre pandemije kovida 19 u gradovima širom SAD, u Kanadi, ali i u Beogradu.
„Nedavno smo na SAPnet-u objavili da je raspisan konkurs za ’Živadinović-stipendiju’. Dvoje profesora hemije srpskog porekla, ostavili su svoje imanje nakon smrti u starateljstvo SPC u SAD u cilju dodeljivanja stipendija za postdiplomske studije iz hemije ili srodne oblasti. Naš član Dragan Vujović dobio je ovu stipendiju od 20.000 dolara za studije medicine u Njujorku na prestižnom ’Maunt Sinaju’. Takođe, jedan od naših članova dostavio nam je tekst iz časopisa ’Tamo daleko’, u kojem je pisalo da student muzike iz Srbije, osvajač prestižne stipendije Muzičkog konzervatorijuma u San Francisku, možda mora da odustane od stipendije zbog nedostatka sredstava za život u SAD. Mi smo uspeli da za njega prikupimo više od 20.000 dolara, s tim što je jedna od naših članica, Anka Erne, donirala više od 10.000 dolara”, priča Dušica i objašnjava da je Anka donirala i više od tri miliona dolara fondaciji Vlade Divca, kao i da sama finansira prihvatilište za životinje u Mladenovcu „Sklonište za spasavanje pasa”. „Ako neko u Srbiji želi da udomi psa ili mačku, posetite njihov veb-sajt”, moli Dušica.
Ona objašnjava da SAPnet pomaže u pronalaženju poslova na dva načina – objavljivanjem slobodnih radnih mesta u firmama u kojima rade članovi SAPnet-a i pružanjem platforme za kandidate koji traže posao kako bi došli u kontakt s našim ljudima koji već rade u firmama za koje su kandidati zainteresovani i dobili savet od njih.
„Nikada nisam čula da je neko u grupi odbio da pomogne”, kaže Dušica, i dodaje: „Objavljujemo i članke o temama koje pogađaju sve Srbe bez obzira na to gde žive i promovišemo dostignuća Srba, što doprinosi stvaranju pozitivne slike o našim ljudima i Srbiji. Naše aktivnosti uključuju i pružanje platforme političkim kandidatima srpskog porekla kako bi se predstavili našim ljudima u SAD. Tokom 2020, SAPnet grupa je isticala značaj učestvovanja Srba u popisu stanovništva u SAD i njihovo izjašnjavanje kao pripadnika srpskog naroda.”
Ističe da ne samo pojedinci, nego i ustanove, firme i Vlada Srbije, mogu pronaći eksperte u dijaspori preko grupe SAPnet i dobiti pomoć.
„Ponosna sam što sam 2018. zahvaljujući kontaktima na berzi, gde sam nekad radila, a na molbu konzulata, uspela da zakažem sastanak predsednici vlade Ani Brnabić sa predsednicom njujorške berze. Smatrala sam da je to važno za Srbiju”, priča Dušica. „Ovo je samo jedan primer kako dijaspora i grupa SAPnet mogu da pomognu matici.”
U isto vreme, kako kaže, izuzetno važna svrha grupe SAPnet je da Srbi u dijaspori uvide prednosti očuvanja Srpstva i povezanosti Srba u SAD i širom sveta.
„Ako pomognu drugim Srbima u dijaspori i što više Srba prosperira, ta pomoć će se desetostruko vratiti njima i njihovoj deci. Biti deo naše srpske etničke grupe, zadržati vezu s našim korenima, kulturom, religijom i jedni s drugima ogromna je prednost i to je ono što ova grupa predstavlja i nudi. Izgubili smo mnoge generacije u dijaspori. Ne smemo dozvoliti da se to ponovi”, objašnjava Dušica.
Na pitanje šta je motiviše da se angažuje u svim ovim aktivnostima, ona odgovara da to nije novac.
„Sve moje pozicije su bile dobrovoljne; uvek sam donirala i plaćala svoje troškove. Tokom svih godina volontiranja uvek sam odbijala da imam pristup neprofitnim i crkvenim bankarskim računima ili novcu. Linkedin grupa čak nema ni bankovni račun. Fondovima zadužbina ’Studenica’ i ’Živadinović’ i drugim novcem SPC u SAD upravljaju prestižne američke investicione banke”, kaže ona i dodaje da deo onoga što je motiviše da pomaže jeste altruizam i ljubav prema svom narodu.
„Takođe, pomažući drugima, pomažem sebi. Na primer, moj sin je pronašao mentora srpskog porekla na SAPnet-u kad je započeo postdiplomske studije. On je sada 25-godišnji inženjer. Želim da ostane povezan sa svojim korenima, sa drugim Srbima ovde i u Srbiji, da zadrži Srpstvo, i da bude ponosan što je Srbin. I tako bi trebalo da se oseća svaki Srbin”, poručuje Dušica.
A slavni Sava Popović Tekelija davno je razloge svog dobročinstva objasnio na ovaj način: „Iz jedne jedine ljubovi milome mi rodu”.

I domaćice imaju pravo na zdravstveno osiguranje
Žene koje su domaćice, koje podižu decu ili brinu o bolesnim članovima porodice, kao i one koje rade na imanju, po novom zakonu Srbije o rodnoj ravnopravnosti, za svoj rad moći će da ostvare pravo na zdravstveno osiguranje.
To je zamenica Zaštitnika građana za rodnu ravnopravnost Jelena Stojanović izjavila danas u debati u kongresnom centru „Envoy Conference” u Beogradu.
„Za Zaštitnika građana je veoma značajno usvajanje Zakona o rodnoj ravnopravnosti. Veoma nam je važno uvođenje pojma uravnoteženosti polova, ali i vrednovanje neplaćenog kućnog rada, što je i bila naša sugestija prilikom izrade nacrta ovog zakona jer je veliki broj žena nevidljiv za sistem i time ekonomski obeshrabren”, rekla je Stojanovićeva, prenosi Beta.
U saopštenju Zaštitnika građana je preneto da je Stojanovićeva ukazala da neplaćeni kućni rad ima dugoročne posledice po život žena, posebno starijih od 45 godina jer njih, po pritužbama koje dobija Zaštitnik građana, poslodavci smatraju kategorijom koja nije poželjna i nije dovoljno produktivna, što ih diskriminiše na tržištu rada.
„Ovaj zakon jeste ambiciozan, ali daje jedan sveobuhvatan okvir, uključuje i privatne poslodavce i organe javne vlasti i nezavisne institucije u njegovu implementaciju. Mislim da smo kao društvo spremni za ovakav zakon jer, da nismo spremni, ne bismo uopšte govorili o njemu”, ocenila je Stojanovićeva.

Produženo radno vreme prodavnica i kafića, dozvoljene proslave do 500 ljudi
Krizni štab odlučio je da relaksira mere protiv virusa korona usled stabilne epidemiološke situacije, izjavio je danas pokrajinski sekretar za zdravstvo Zoran Gojković.
Kako je naveo Gojković, nakon današnje sednice, odlučeno je da maloprodajni objekti nemaju ograničeno radno vreme, kao i ugostiteljski objekti na otvorenom uz muziku do jedan posle ponoći.
Kada je reč o ugostiteljskim objektima u zatvorenom, oni će moći da rade do jedan posle ponoći, prenosi Tanjug.
Gojković kaže da su odlučili da mogu da se održavaju maturske proslave, s tim što je broj ljudi koji mogu biti u zatvorenom ograničen na 500.
Takođe, danas je odlučeno i da se relaksira rekreativna nastava i ekskurzije uz saglasnost Ministarstva prosvete i nadležnih institucija.
Kada je reč o sportskim manifestacijama, kako je naveo Gojković, na stadionima i otvorenim sportskim terenima dozvoljeno je prisustvo publike do 50 odsto mesta, dok je u zatvorenim halama dozvoljeno do 30 odsto kapaciteta.
Gojković navodi i da su omogućena okupljanja do 500 ljudi, a više od tog broja ne može bez posebne dozvole Kriznog štaba.
„Epidemiološka situacija je stabilna, jedan duži period imamo stagnaciju broja novozaraženih, a i u bolnicama je zadovoljavajuća situacija”, naveo je Gojković i dodao da se trenutno u bolnicama u celoj zemlji nalazi manje od 500 kovid pacijenata.

Novi spomenik knezu Lazaru
Kruševac – Novi spomenik knezu Lazaru biće otkriven na Vidovdan, kada grad obeležava 650 godina postojanja. Spomenik će se nalaziti u naselju Stari aerodrom koje se rekonstruiše i biće budući takozvani Centar grada 3.
– Sveti car Lazar je svoje mesto u istoriji izgradio hrabrošću i mudrošću, verom i vizijom, zato će upravo tako, sa 14 metara visine, gledati grad koji je osnovao pre 650 godina. Zamišljen s rukom na spuštenom maču i u vojnom oklopu sa štitom i oštrog pogleda podignutog visoko ka svome Kruševcu, ali i ka našoj budućnosti, naš Sveti knez kao da nam govori da će odbrana naše vere, našeg jezika i kulture, naših predaka i nasleđa, ali i naših potomaka i budućnosti trajati večno, jer i danas živimo u komplikovanom vremenu – ističe Boris Stajkovac, autor ovog velelepnog spomenika, čiju fotografiju čitaoci „Politike” prvi mogu da vide.
Spomenici čuvaju istorijsko nasleđe kao primeri istorijske arhitekture, prenoseći sećanje na nove generacije i dajući smisao istorijskom kontinuitetu. Dolazeće generacije Kruševljana, kao i turisti i posetioci, imaju mogućnost da otkriju spomenike kao primere neimarske i vajarske lepote, čime ovaj grad obiluje.
„Nekada godinama sazreva ideja kako da u jednom pokretu i u jednom ljudskom položaju izrazite sve o nekome, jer to je jedini zadatak dobrog spomenika – da govori mnogo, da pokrene osećanje, sećanje, ali i prenese zavet. Ja Lazara nisam tražio – on je odmah bio tu,  jer od detinjstva još je građena ta vizija našeg kneza, preispitivana, poređena i evo je danas, više nije misao”, kaže Stajkovac koji je i autor spomenika despotu Stefanu Lazareviću na Kosturnici  i parka „Srbija” na Bagdali.

I nakon 200 presuda negiraju štetno dejstvo uranijuma
Ukoliko u Srbiji razrešimo problem plaćanja taksa, siguran sam da ćemo uspeti da se izborimo za prava ljudi koji su boravili na teritoriji koja je bombardovana osiromašenim uranijumom, a nakon toga su oboleli od raka, kaže za „Politiku” italijanski advokat Anđelo Fjore Tartalja, koji je dobio skoro 200 presuda pred italijanskim sudovima i tako obezbedio odštetu za vojnike iz ove zemlje angažovane u Bosni i Hercegovini i na Kosovu i Metohiji jer su im nakon misije dijagnostikovane maligne bolesti. Ovaj advokat je naglasio da je od tumora obolelo 7.600 vojnika iz Italije, umrlo je njih 400, a on je pred italijanskim sudovima pokrenuo oko 500 postupaka. Odštete koje su oni dobili iznosile su od 700.000 do milion evra, a prvi oboleli oficir koji je tužio NATO u Srbiji zahteva naknadu štete u iznosu od 100.000 evra.
Na koji način ste dokazali uzročno-posledičnu vezu između službe italijanskih vojnika pri misiji Kfora i obolevanja od raka?
Nije u pitanju samo jedan element već više njih, više stručnih elemenata, kao i dokaz koji je bio zasnovan i na pravnim elementima. Ne mogu da izdvojim jednu stvar, već je sve što smo predočili sudu odredilo to dokazivanje.
Vi ste u Italiji tužili Ministarstvo odbrane, a naši vojnici i policajci mogu samo da tuže NATO. To znači da je u Srbiji u pitanju presedan?
Mi nismo mogli da tužimo NATO jer on nije bombardovao Italiju, već Srbiju i Bosnu i Hercegovinu. Povređena je teritorija vaše zemlje, a u Italiji su bili u pitanju vojnici koji su boravili na teritoriji Kosova i Metohije. Ova dva slučaja, pravno gledano, povezuje upravo taj uzročno-posledični odnos upotrebe municije s osiromašenim uranijumom i obolevanja od malignih bolesti. Mnogo je lakše dokazati tu vezu kada su u pitanju ljudi koji su boravili na teritoriji KiM i južne Srbije. Takođe, mi smo u Italiji dokazivali tu vezu nakon povratka vojnika iz misije na Kosovu ili u Bosni i Hercegovini. Oni su boravili tamo šest ili četiri meseca u zavisnosti od dužine misije. Mnogo je lakše dokazati vezu između bombardovanja i obolevanja kod stanovništva koje je bilo prisutno tokom samog bombardovanja, a neki od njih i dalje žive na zagađenoj teritoriji. Zbog toga je u Italiji bilo poteškoća.
Kada ste shvatili da su italijanski vojnici na neki način žrtvovani od strane saveznika, pre svega Amerikanaca, koji su u bazi boravili u skafanderu i bilo im je zabranjeno da piju vodu i jedu hranu s kontaminiranog područja?
Italijanski vojnici su to saznali tek nakon donetih presuda. Nažalost, naši vojnici i dalje učestvuju u misiji Kfora i dalje ih država šalje na teritoriju bombardovanu osiromašenim uranijumom i smatram da ni danas nisu dovoljno informisani o tome. Nakon 200 presuda koje su donete u korist obolelih vojnika, i dalje postoji negiranje da je osiromašeni uranijum štetan.
Da li to negira država ili stručnjaci, kao što je to slučaj u Srbiji?
To tvrde pojedini stručnjaci u Italiji. Imajte u vidu da su kod nas procesi vođeni protiv italijanskog Ministarstva odbrane, koje je veoma jaka institucija u Italiji, tako da je u pitanju bila borba Davida protiv Golijata, ali vi znate kako se ta borba završila. Dvesta sudskih procesa sam vodio i dobio 200 presuda, dovoljno je to uzeti u obzir. Možda je tačno da će David pobediti Golijata.
Bilo bi mi drago da i u našem slučaju bude tako.
Računajte na to.
Rekli ste da u Srbiji podnošenje tužbi protiv NATO-a koče visoke sudske takse, kakva je bila situacija u Italiji?
U Italiji su plaćanja taksa oslobođeni vojnici koji su imali godišnja primanja manja od 35.000 evra bruto. Oni koji su plaćali taksu za podnošenje tužbe u Italiji morali su da izdvoje 325 evra, a u Srbiji je to oko 600 evra. Kod vas niko u vojci ne zarađuje 35.000 evra godišnje.
Zbog toga ste najavili prikupljanje pomoći, o čemu se tačno radi?
Svakako da tu vrstu pomoći ne možemo lično podneti kolega Srđan Aleksić i ja. Pominjao sam Evropsku levicu, koja je najavila kampanju prikupljanja pomoći kako bi se podržale tužbe protiv NATO-a.
Kad je podneta prva tužba?
Prva tužba u Italiji podneta je još 2002. godine i dobio sam prvostepenu presudu, a potom i žalbe podnete Kasacionom sudu. Još tada smo uspeli da dokažemo uzročno-posledičnu vezu.
Koji je vaš najdrastičniji slučaj od pomenutih 200?
Svu su jednako drastični.

Preminulo osam osoba, 124 nova slučaja koronavirusa
U poslednja 24 sata u Srbiji je još osam osoba umrlo od posledica infekcije koronavirusom, a potvrđena su 124 nova slučaja zaraze, saopšteno je danas. Kako se navodi na sajtu Ministarstva zdravlja, u tom periodu testirano je 8.287 uzoraka, javlja Beta.
Hospitalizovan je 461 pacijent, dok se na respiratorima nalaze 24 osobe.
Od početka epidemije koronavirusa u Srbiji od infekcije je umrlo 6.970 osoba, a procenat smrtnosti je 0,97.
Najviše novozaraženih u Beogradu i Jagodini
U Beogradu ima najviše novozaraženih koronavirusom – 20, dok Jagodina ima 14 novih slučajeva.
Ostali gradovi beleže jednocifrene brojeve, pa tako Smederevo i Bela Palanka imaju po 6 novih slučajeva. U Kragujevcu i Prijepolju je registrovano po 5 novoobolelih, a u Ubu, Kikindi i Nišu po 4 slučaja, javlja Tanjug.
Po 3 slučaja korone imaju Sremska Mitrovica, Kruševac, Paraćin, Čačak i Loznica. Ostala naseljena mesta imaju manje od 3 pozitivna na virus korone.

U Kraljevu podeljeni ključevi za dve stotine stanova
Kraljevo – U kraljevačkom naselju Ribnici, na lokaciji Voćareve livade sagrađene su dve petospratnice od dvesta stanova namenjenih, prema programu Vlade Srbije, za pripadnike snaga bezbednosti, tj. Vojske Srbije, MUP-a, Bezbednosno informativne agencije i Ministarstva pravde. Stoga je, na prigodnoj svečanosti, ključeve od tih stanova, vlasnicima iz ove kategorije državnih službenika, koji su te stanove kupili po ceni od 400 evra po kvadratu i mogućnost povoljnog kreditnog zaduživanja, uručila Ana Brnabić, predsednica Vlade Srbije.
– Svesni smo koliko je težak i izazovan vaš poziv, šta ste učinili i činite za bezbednost naše zemlje. Nadam se da ćete sa vašim porodicama uživati u ovim stanovima i da će vam plate biti još veće. Uz to, mi ćemo činiti sve da vaš posao bude, što bi se reklo za svaki slučaj, a da mi politički, pametnom politikom čuvamo mir, sigurnost i bezbednost svih naših građana pa i vas – istakla je predsednica Brnabić, dodajući da su ,,gradovi u Raškom okrugu bili sa najvećom stopom nezaposlenosti, ali se to ubrzano menja, recimo u Kraljevu otvaranjem dve fabrike inostranoh investitora i pomoći države domaćim privdnicima”.
Ona je pomenula i projekte koji će kakao je navela ,,dovesti do još većih šansi za privredni napredak regije i da mladi ubuduće neće tražiti sreću odlaskom u druge gradove i inostranstvo, a to su ranije otvaranja aerodrom u Kraljevu i izgradnje Moravskog koridora, koja je u toku”.
Podsećajući šta su pripadnici snaga bezbednosti činili braneći državu i čuvajući sigurnost građana a da država ovim pokazuje konkretno da to ne zavoravlja govorili su i ministri vojske i policije Nebojša Stefanović i Alesandar Vulin, a skupu je prisustvovao i Bratislav Gašić, direktor Bezbednosno informativne agencije.
Inače, prema ovom projektu ovde  će se graditi još osam sličnih stambenih zgrada čije je zidanje poodmaklo pa će sveukupno u ponudi biti 947 stanova, od garsonjera do prostranih trosobnih. Međutim, do sada su kupoprodajni ugovori sklopljeni tek za 205 stanova, ponajviše dvosobnih. Zbog toga smo predsednicu Brnabić upitali da li će otkup pod ovakvim uslovima u Kraljevu biti nuđen i zaposlenima u drugim oblastima, poput zdravstva, prosvete...?
– Mi radimo na stvaranju zakonskih uslova da stanove možemo nuditi i ljudima drugih profesija od nacionalnog značaja recimo poput prosvete zdravstva ili mladim  bračnim parovima, ali se nadam  još boljim privrednim uslovima u Kraljevu  i povećanju interesovanja onih kojima su prvobitno namenjeni – odgovorila je Brnabić.
Kritika predsednice lokalnim vlastima
Na pitanje novinara da li je upoznata zašto više od godinu i po dana kasni gradnja prve zgrade u Dositejevoj ulici u Kraljevu, koja se gradi u okviru projekta urbane regeneracije Ana Brnabić se nije složila sa stavom gradonačelnika Kraljeva dr Predraga Terzića ,,da je tamo rešen problem sa grejanjem i da je sada sve u redu” i dodala:
– Kad nešto kasni godinu i po dana i dugo se čeka na početak gradnje druge zgrade nije bez probleme već je to strašno pa će Ministarstvo građevine na ovom gradilištu morati da bude prisutnije, jer ljudi koji na te stanove čekaju žive u izuzetno teškim uslovima”.
    </div>
    <div id="zdravlje">
U Srbiju stiglo još 85.410 doza Fajzer vakcina
Danas je u Srbiju stigla redovna isporuka Fajzer vakcina, saopštilo je Ministarstvo zdravlja.

Reč je o 85.410 doza koje su isporučene na Institut Torlak, javlja Tanjug.
    </div>
    <div id="magazin">
Branka Katić zastupnica UNHCR za prava izbeglica u Srbiji
Agencija Ujedinjenih nacija za izbeglice (UNHCR) saopštila je da je proslavljena srpska glumica Branka Katić imenovana za UNHCR-ovu istaknutu zastupnicu prava izbeglica.
Kako UNHCR navodi, svojim dosadašnjim javnim angažmanom Branka Katić je pokazala veliku empatiju prema ljudima koji su bili prinuđeni da napuste svoja ognjišta i sigurni su da će u budućnosti zajedno uraditi mnogo na izgradnji boljih uslova za živote izbeglica u Srbiji.
Agencija ovim započinje seriju događaja i inicijativa koje organizuje zajedno sa svojim partnerima, a koji će svoj vrhunac doživeti na proslavi povodom Svetskog dana izbeglica, prenosi Tanjug.
Kao prvi zajednički poduhvat sa Brankom Katić, nastao je kratki video „Izgubljeni snovi” o snovima i nadanjima sirijske dece, prinuđene da odrastaju daleko od kuće, u izbegličkim centrima.
Dokumentarni deo videa postoji odranije i UNHCR ga je već koristio u drugim zemljama, a deo u kome učestvuje Branka Katić nastao je u njenom stanu u Londonu, gde je direktor fotografije bio njen stariji sin Lui, inače student filmske režije.
Agencija Ujedinjenih nacija za izbeglice ove godine obeležava 45 godina rada u Srbiji.
„Tokom tih godina agencija je pomagala izbeglicima i raseljenim licima iz različitih krajeva sveta - od sovjetskih izbeglica na početku rada kancelarije u Beogradu, preko ratova u Jugoslaviji tokom devedesetih godina prošlog veka, do najnovije izbegličke krize koja je kulminirala 2015. godine. Zajedničko za sve koji su ostali bez domova je da oni i dalje nisu odustali od svojih snova i nadanja, a cilj UNHCR-a uz pomoć drugih organizacija i istaknutih pojedinaca kao što je Branka Katić, jeste da ovi snovi nikada ne budu izgubljeni”, stoji u saopštenju.

Udar na već ranjeni srpski jezik
Odavno jedan zakon usvojen u Skupštini Republike Srbije nije izazvao toliko negodovanje stručne javnosti kao nedavno proglašeni Zakon o rodnoj ravnopravnosti. Takođe je izazvao i veliku pažnju naših čitalaca, što se vidi i po brojnim komentarima na sajtu „Politike” i u rubrici Među nama. Kritički tonovi se uglavnom ne odnose na zakon u celini, već na članove kojima se propisuje obavezna upotreba rodno osetljivog jezika u organima javne vlasti, udžbenicima i nastavnom procesu, kao i u medijima.
Negodovanjem protiv zakona prvi se oglasio Odbor za standardizaciju srpskog jezika SANU. Najveći deo njihovih primedbi tiče se dela o rodno senzitivnom jeziku, tj. tvorbe imenica ženskog roda na osnovu imenica muškog roda. Kako su istakli, time se narušava struktura srpskog jezika i sprovodi jezički inženjering. Zakonodavcima su zamerili što u vezi sa ovim pitanjima nisu konsultovali filologe i stručna tela koja se bave ovom materijom.
Saopštenjem u sličnom tonu oglasila se i Matica srpska. Ovaj tekst potpisom je podržalo više od 30 akademika i univerzitetskih profesora, Institut za srpski jezik SANU, Katedra za srpski jezik Učiteljskog fakulteta Univerziteta u Beogradu, Filološki fakultet BU (katedre za Srpsku književnost sa južnoslovenskim književnostima i Srpski jezik sa južnoslovenskim jezicima), Filozofski fakultet Novi Sad, Odseci za srpski jezik i lingvistiku i za srpsku književnost, Departman za srbistiku Filozofskog fakulteta u Nišu, srodne katedre i odseci na visokoškolskim ustanovama u Kragujevcu, Kosovskoj Mitrovici, Somboru, Novom Pazaru, Užicu. Saopštenje Matice srpske, poimenice i potpisom, podržalo je i više od 200 studenata srpskog jezika i književnosti iz Novog Sada, Beograda, Kragujevca i Niša.
Istovremeno, Advokatska kancelarija „Radić” iz Beograda saopštila je da će podneti Ustavnom sudu inicijativu za ocenu ustavnosti ovog zakona. Spornim odredbama smatraju uvođenje pojmova „rod” i „rodno osetljiv jezik”.
S obzirom na veliko interesovanje javnosti za pomenuti zakon, što se videlo i po čitanosti i broju komentara na intervju s Jasminom Grković-Mejdžor, akademikom SANU i profesorom na Filozofskom fakultetu u Novom Sadu, koji je naš list objavio 7. juna, „Politika” je pozvala filologe srbiste, koji su najkonkretniji u kritikovanju zakona, da iznesu svoja mišljenja i primedbe. Tim povodom, gosti naše redakcije bili su Isidora Bjelaković, profesor Filozofskog fakulteta u Novom Sadu, sekretar Odeljenja za književnost i jezik Matice srpske, specijalista za razvoj terminologije u srpskom jeziku; Vesna Lompar, profesor morfologije savremenog srpskog jezika na Filološkom fakultetu u Beogradu, predsednik Društva za srpski jezik i književnost i specijalista za gramatičke kategorije; Jovanka Radić, naučni savetnik i rukovodilac Staroslovenističkog odseka Instituta za srpski jezik SANU, specijalista za mehanizam mocije roda u srpskom jeziku; Ana Macanović, naučni saradnik na Leksikografskom odseku Instituta za srpski jezik SANU; i Viktor Savić, profesor istorijske morfologije srpskog jezika na Filološkom fakultetu u Beogradu i viši naučni saradnik Instituta za srpski jezik SANU.
Kako se vi kao lingvisti, kao ljudi iz struke, osećate u svetlu činjenice što o ovako važnom pitanju, kao što je zakon kojim se oktroiše upotreba „rodno osetljivog jezika”, niste bili konsultovani? 
VESNA LOMPAR: Donedavno, kad je pandemija kovida 19 bila u jeku, svi su se pozivali na struku. S pravom, jer u takvim situacijama sasvim je u redu da se uvažava mišljenje eksperata. U slučaju zakona o upotrebi rodno osetljivog jezika struka uopšte nije bila pitana, pa se stiče utisak da se vlast poziva na struku samo kada joj to odgovara.
ISIDORA BJELAKOVIĆ: Slažem se sa profesorkom, i naglasila bih da lingvistika, odnosno srbistika, nema ništa protiv Zakona o rodnoj ravnopravnosti. Međutim, prilikom njegovog donošenja načinjena je ozbiljna proceduralna greška – niko iz struke nije konsultovan, a donet je propis koji sadrži obavezujuće elemente koji se donose na upotrebu „rodno osetljivog jezika”.
JOVANKA RADIĆ: Kad se govori o tome imamo li ili nemamo nešto protiv Zakona, mislim da ne bismo smeli sebi oduzeti pravo da o njemu sudimo. Posebno o onom što već u njegovom nazivu stoji, o pojmu „rod”. Zakon se tiče ljudi kao društvenih bića, ljudskog roda. Logički je neprihvatljivo da se rod deli na rodove. Ljudi su se kao društvena bića delili na narode ili „jezike”, i na staleže, a ovi na „muškinje” i „ženskinje”, što mogu biti klase, nikako rodovi. Kad su polne razlike skrivene ili nama nebitne, vrstu ne delimo na muško i žensko – npr. vrana, gavran, veverica. U jeziku se zbog samo jedne razlike nikad ne pravi nova reč; ako je razlika sistemska, izražava se gramatičkim sredstvima ili podrazumeva. Apsurd je da se jednako vrednovana profesija deli na „rodove”, npr. psiholozi i psihološkinje. Šta time kažemo – da njihova profesionalna delatnost zavisi od pola, kao kod parova glumac i glumica, košarkaš i košarkašica? Donet je Zakon o ravnopravnosti polova, i to je bilo u redu. Žene su u prošlosti bile društveno podređene, nešto od toga je po inerciji opstalo, i to se mora suzbijati zakonskim sredstvima. A koja je svrha Zakona o rodnoj ravnopravnosti i konstrukta zvanog rod? Da se razlike izvedene iz pola, dakle iz onog što je nužno dvočlano, predstave kao „rod” i time stvori prostor za uvođenje novih „rodova”? Kažu da je pored muškaraca i žena već konstruisano preko 70 „rodova”...
Da objasnimo suštinu razlike između gramatičkog roda i pola i zašto je to pitanje važno. Recimo, ministarka za ljudska i manjinska prava Gordana Čomić izjavila je da „pričama o polu i rodu, u stvari, prikrivamo mizoginiju i volju da diskriminišemo”. 

VESNA LOMPAR : Kao što je u jednoj odluci Odbora za standardizaciju srpskog jezika već pomenuto, na ovaj način se apsolutno banalizuje jezička teorija.
VIKTOR SAVIĆ: Rekao bih nešto u vezi sa terminom gramatički rod. Ovde imamo veštački uspostavljenu korelaciju između gramatičkog i nečega što bi se uslovno moglo nazvati prirodnim rodom. Takozvani gramatički rod, koji je obuhvaćen zakonom, lingvistički je konstrukt. Rod kao gramatička kategorija ne postoji u svim jezicima sveta, pa ne postoji ni u svim jezicima kojima govore građani Srbije. Samim tim, ovaj zakon je u startu diskriminatoran jer se može odnositi samo na jezike koji poznaju rod. Jezici koji poznaju ovu kategoriju, nužno moraju imati makar dva nekakva roda, da bi postojala minimalna opozicija. Na primer, to može biti živo i neživo. Neki jezici mogu da razviju čak i do 20 rodova. Ali to nema veze sa ovim takozvanim društvenim rodovima koji se sada pojavljuju. Na delu je ideološko učitavanje u lingvističku materiju. Priča o rodu, prvo, ne odgovara lingvistici kao nauci uopšte, zato što se ne može izvoditi zaključak samo na osnovu jednog jezičkog sistema. I, što je još gore, na osnovu površnog poznavanja jednog jezičkog sistema. Drugo, ni u jednom jezičkom sistemu ne postoji striktna korelacija između jezičke materije i stvarnosti. To je prva lekcija iz Uvoda u opštu lingvistiku, čije neznanje sada demonstriraju zakonodavci. A i oni koji su im došaptavali – ne znaju ovu materiju. Jezik i mišljenje su razdvojene pojave, ispoljavaju se na različitim ravnima. Nema poklapanja kao po kalupu, već postoji vrlo suptilno preslikavanje koje, zapravo, ima dugo istorijsko trajanje kroz proces stalnog menjanja. Ovo što sada vidimo jeste bukvalizam i mehanicističko prekrajanje jezičkog sistema.
ISIDORA BJELAKOVIĆ: Jedno od ključnih pitanja koje se nameće prilikom čitanja ovog zakona jeste pitanje identiteta „rodno senzitivnog jezika”. Da li se ovaj zakon odnosi na sve službene jezike u našoj zemlji ili samo na srpski jezik? Ako se odnosi na sve jezike koji imaju status službenog, onda se postavlja sledeće pitanje: odakle nekom pravo da interveniše u jezičku strukturu mađarskog, rumunskog, albanskog ili bilo kojeg drugog jezika koji ima status službenog u Republici Srbiji, a čije se matično područje nalazi izvan njenih granica? Ako se pak Zakon odnosi samo na srpski jezik, onda je sasvim jasno da govorimo o diskriminaciji. Domaća lingvistika fokusirana je trenutno na srpski jezik, ali ako je reč o rodno senzitivnom jeziku uopšte, onda to treba da ima iste reperkusije i na ostale službene jezike u ovoj zemlji. O tome niko ne govori. A to jeste veliko pitanje.
Da li je neko od vas bio u prilici da na stručnim skupovima razmenjuje stavove i polemiše sa radikalnim zagovornicima korišćenja „rodno senzitivnog jezika”?
JOVANKA RADIĆ: Mogu da prenesem jedno lično iskustvo. Bilo je to 2006. ili 2007. godine, na Kolarcu, gde je predavanje držala Svenka Savić (dugogodišnja profesorka na Filozofskom fakultetu u Novom Sadu, gde je između ostalog predavala Psiholingvistiku, Rod i jezik, Uvod u rodne studije, Feminističku teologiju. Osnovala je Udruženja Ženske studije i istraživanja i Centar za rodne studije – prim. aut.). Ona je po medijskim kućama već tada organizovala kurseve za primenu „rodno senzitivnog jezika”. Meni, u Kolarcu, gde je inače uobičajeno da publika postavlja pitanja predavaču, naprosto nije data reč. Znate, ideologija ne dozvoljava razmenu mišljenja, jer ne počiva na principima logičkog suđenja – postavljanje hipoteza, analiza uzročno-posledičnih odnosa, izvođenja zaključaka. Ideologija se zasniva na principu „mi tako vidimo”. Ako imate „kako ja kažem, tako je”, bez argumenata, onda vi ne dozvoljavate razmenu mišljenja. A Svenka Savić je „lingvistkinja” koja se prihvatila zadatka da kako zna i ume srpski jezik provuče kroz matricu radikalnog feminizma.
VIKTOR SAVIĆ: Nadovezao bih se na ovo što se ticalo ideologije i lingvistike. Mi trenutno vidimo da onih koji su – mogu slobodno da kažem – politički i ideološki komesari u struci, sada nigde nema, a ako se i pojave – zastupaju stanovišta ideologije, a ne lingvistike i nauke o srpskom jeziku. S druge strane, neuporedivo većinski deo struke istog je mišljenja koje mi ovde zastupamo. Ljudi su razumeli da je ovo prekretnica za našu struku, u kojoj se uvodi, bez našeg znanja i bez naše saglasnosti, verbalni delikt, i to treba naglasiti, i uvodi se cenzura, i to je potpuno jasno. To se nadovezuje na ono što je Jovanka Radić govorila o ideologiji, koja je isključiva: vidimo ekstremna shvatanja koja se ekstremno zahtevaju od svih. Imamo sužavanje ili isključivanje već postojećih prava kojima raspolaže čitava jedna nacija u pogledu upotrebe jezika. Nameće se da svim osobama ženskog pola, znači i onima koje to ne žele, u diplomi mora da piše „doktorica” ili „doktorka”, „profesorka”, „inženjerka”… Izvinite, gde je tu sloboda, gde je demokratski izbor? Ostala je samo zakonska prisila. A iza svega stoji ideologija, koja nije zdrava za ljudsko mišljenje i nije zdrava za ljudske odnose. Stvara se, u stvari, netolerancija.
ISIDORA BJELAKOVIĆ: Kada se donosi zakon čiji je jedan od bitnih elemenata rodno osetljivi jezik, iza toga treba da stoji tim uže struke, sastavljen od eksperata koji se bave derivatologijom, semantikom, sintaksom, leksikologijom…
VIKTOR SAVIĆ: Ko bi trebalo da delegira taj tim, Isidora? Odbor za standardizaciju srpskog jezika, Matica srpska, Odeljenje jezika i književnosti Srpske akademije, Institut za srpski jezik?
VESNA LOMPAR: I katedre za srpski jezik i književnost, Viktore.
ISIDORA BJELAKOVIĆ: A niko od njih nije dobio poziv da se uključi u izradu nacrta zakona, niti da se o njemu izjasni...

VIKTOR SAVIĆ: Zaobiđena je ne samo struka nego organi struke, pa sa tog stanovišta ovaj zakon mora da padne. I da se na tome ne završi.  Oni nama duguju izvinjenje. Ne samo lingvistici i srpskom jeziku nego čitavom narodu u ovoj zemlji. I još jedno važno pitanje: gde su u ovom slučaju Ministarstvo kulture i Ministarstvo prosvete? Jer ovde se neposredno zalazi i u njihovu nadležnost.
U slučaju Ministarstva kulture čak po dve osnove – s obzirom na to da je u tom resoru i informisanje, odnosno mediji, koji su takođe obavezni da koriste „rodno osetljiv jezik”. A da li mislite da bi Srpska pravoslavna crkva trebalo da zauzme neki stav prema ovome? 
VESNA LOMPAR: Ja mislim da ne treba. Srpska pravoslavna crkva ne treba da bude stavljena u ulogu arbitra u onim pitanjima u kojima presudnu reč treba da imaju naučni i stručni krugovi, niti ona treba da podnese teret koji pripada pojedincima i institucijama čija je uloga prevashodno vezana za jezička pitanja.
JOVANKA RADIĆ: Smatram da će stav o ovom zakonu zauzeti svi koji imaju pojmovni sistem. Imam utisak da oni koji su spremni da to prihvate – ne govorim o onima koji nam to nameću, nego o onima koji se tome lako priklanjaju – imaju pojmovni sistem koji nije čvrsto strukturiran. Ne možemo operisati pojmom „vuk” ako stalno mislimo na vuka i vučicu. Kad kaže „eno vuka”, niko ne pomisli na pol. Tako je i s profesijama – ako u vidu imamo profesionalnost, automatski zanemarujemo polnost. Lična imena ne čine deo opšteg leksičkog fonda, i nisu deo pojmovnog sistema, upravo zato što se dosledno dele na muška i ženska. Ko vodi računa o razlici muško – žensko, taj je na nivou kompleksnog mišljenja; jezik deteta, koje sve do stanja pune individualizacije povlači tu razliku, samo je spolja jednak jeziku intelektualno zrelih osoba. Tek kad budemo u stanju da tu i njoj slične razlike počnemo zanemarivati, mi polako prelazimo na pojmovno mišljenje. A Zakon insistira na tome da se „rodno senzitivan jezik” primeni u nastavnim sredstvima? Zašto? Da se razlika muško – žensko cementira?
O rešenjima koja su sadržana u članovima zakona kojima se direktivno uvodi „rodno osetljivi jezik”, tokom poslednje dve decenije izjašnjavao se i Odbor za standardizaciju srpskog jezika, ugledni lingvisti i srbisti, brojne javne ličnosti. Čini se da je uprkos tome država bila sklonija da uvaži argumente, uslovno rečeno, druge strane? 
ANA MACANOVIĆ: Na sajtu Vlade Republike Srbije dostupna je publikacija „Priručnik za upotrebu rodno osetljivog jezika”, koju su pre dve godine zajednički objavili Koordinaciono telo za rodnu ravnopravnost Vlade Republike Srbije i Agencija Ujedinjenih nacija za rodnu ravnopravnost i osnaživanje žena. Autori su dve dame, a prema biografijama na kraju dokumenta, jedna je po struci sociolog i doktorand na Fakultetu političkih nauka, a druga je doktorand na Srpskoj književnosti. Ovo ističem zbog toga što se pitam kakve su njihove lingvističke kompetencije, pre svega derivatološke i normativističke, budući da pišu priručnik o „rodno osetljivom jeziku”. Osvrnula bih se na sadržinu teksta dokumenta, koji se, da napomenem, sa sajta Vlade Srbije može preuzeti samo u latiničnoj verziji, iako svi znamo da je ćirilica jedino službeno pismo.
Zamolićemo vas da najpre istaknete ono što u ovom dokumentu smatrate prihvatljivim i korisnim sugestijama.
ANA MACANOVIĆ: Svakako bi valjalo, kada govorimo o „rodno osetljivom jeziku”, obratiti pažnju na smernice i preporuke za izbegavanje seksističkih i stereotipnih izraza poput „ženska posla”, „prvo, pa muško” , kao i na uputstva za izbegavanje kvalifikovanja muškog i ženskog pola u takozvanim stereotipnim ulogama, pre svega kada se obraćamo deci. Na primer, „dečaci su hrabri”, „devojčice su lepe”, ili, obraćate se dečaku i kažete mu „nemoj da plačeš, to rade devojčice”… Korišćenjem ovakvih primera mi deci šaljemo poruku da su neprihvatljivi neki vidovi ponašanja, zasnovani na razlici u polu. Takođe, ovaj priručnik ističe da treba prestati sa upotrebom stereotipnih predstava o određenim grupama ljudi, kako u usmenoj tako i u pisanoj komunikaciji, poput predrasuda u vezi sa pripadnicima nacionalnih manjina. Mislim na izraze poput „ciganska posla” „bosanska bukva” i sve slične koji vređaju čitave grupe ljudi, koje doprinose njihovoj diskriminaciji. Međutim, u Priručniku je i obilje pogrešnih i netačnih tvrdnji koje se tiču gramatike i leksike srpskog jezika. Citiram: „U našem jeziku postoje tri gramatička roda: muški, ženski i srednji. Nastavci za muški rod su -e, -o ili suglasnik”. Na osnovu ove tvrdnje mi se s pravom možemo zapitati: kog su onda roda imenice poput intervju, tabu, haiku, randevu, kakadu, taksi, ragbi, derbi, alibi, zombi, hobi? Takođe, ne možete tvrditi da se imenice muškog roda završavaju na suglasnik, to bi značilo da imamo 25 različitih nastavaka – one se završavaju nultom morfemom, odnosno nultim nastavkom.
Šta priručnik kaže o famoznim femininativima, imenicama u ženskom gramatičkom rodu za zvanja, zanimanja, kvalifikacije? Manje upućena javnost kompleksno pitanje „rodno osetljivog jezika” uglavnom prepoznaje po borkinjama, psihološkinjama, vatrogaskinjama, traktoristkinjama... 
ANA MACANOVIĆ: Navešću doslovno šta piše u ovom dokumentu: „Srpski jezik pruža mogućnost za rodno osetljivo izražavanje jer je moguće za svaku imenicu izvesti i ženski i muški rod.” Ako je to zaista tako, ja bih postavila pitanje zbog čega na spisku zvanja i zanimanja, titula i imenovanja žena u ovom priručniku – s leve strane su oblici za ženski rod, s desne za muški – ne nalazimo muški rod za imenice babica i dadilja? Gde je femininativ od imenice kupac? Kako ćemo imenovati žensku osobu koja obavlja posao odeljenjskog starešine? Takvih slučajeva ima zaista mnogo. Ili, uzmimo primere ovih parova: filolog/filološkinja, sociolog/sociološkinja, pedagog/pedagoškinja, andragog/andragoškinja... oni nisu nastali analogijom zato što uopšte nisu u pitanju isti tvorbeni tipovi, osnova nije ista. Nastavak -kinja u navedenim primerima nije dodavan na muški rod kao što to mora da se gradi kada vi pravite femininativ, nego na pridevsku osnovu: psihološki, sociološki… Dakle, narušava se tvorbena struktura srpskog jezika, nije u skladu sa njegovim derivatološkim normama. Između ostalog je to jedan od odgovora na one populističke tekstove u kojima se upire prst u Odbor za standardizaciju srpskog jezika, kome se postavlja pitanje „zašto može sluškinja i dvorkinja, a ne može psihološkinja i sociološkinja?”. Pa ne može zato što te reči nisu nastale istim tvorbenim modelima. Da ostavimo po strani izmišljene reči u ovom priručniku, poput drvomodelarka, isporučica, paedodontistkinja, reparatorka nameštaja... Ili recimo, brusačica stakala. Što reče jedna moja draga koleginica: „Zaklela bih se da je u pitanju neka mašina za brušenje”.
Sutra: Lingvistika između zakonske i rodne ravnopravnosti
    </div>
    <div id="zdravlje">
Hoćemo li vakcinu protiv koronavirusa primati jednom godišnje?
Trenutno dostupna istraživanja koja se rade u zemljama gde je vakcinisan najveći broj ljudi ukazuju na to da postoje dva moguća modela za primanje treće doze vakcine protiv virusa korona, rekao je danas ministar zdravlja Zlatibor Lončar.
Na pitanje Tanjuga kako će se i kada primiti treća doza, Lončar objašnjava da će se, u odnosu na to šta ispitivanja pokažu, treća doza primiti od devet do 12 meseci posle druge doze, ili će se posle godinu dana ponovo primiti dve doze.
Ministar ukazuje na to da veliki broj zemalja, a pre svega proizvođači vakcina, trenutno rade ispitivanja koja se tiču imunog odgovora na vakcinu, pa samim tim i potrebe za trećom dozom.
„To nisu definitivni rezultati, za to ispitivanje potrebno je vreme da bi se sagledali i imuni odgovor i antitela, te kada je pravi momenat za sledeću dozu. Mislim da idemo ka tome da bude kao vakcina za sezonski grip kada će morati minimum jednom godišnje da se primi”, istakao je Lončar.
On je poručio da će pobeda nad pandemijom doći onda kada se vakciniše dovoljan broj ljudi, te da sve zavisi od brzine imunizacije.
Na pitanje koliko je realno očekivati novi talas na jesen, Lončar kaže da ne treba licitirati i opustiti se tokom leta jer nas je, kako kaže, korona naučila da je nepredvidiva.
„Moramo da shvatimo da se korona ponaša kako joj mi dozvolimo i koliko joj prostora ostavljamo da se širi. Najbitnije je to da ako se što više ljudi vakciniše u što kraćem roku, mi tada virusu zadajemo udarac da se ne prenosi i da nema prostora da mutira praveći nove sojeve i probleme”, objasnio je ministar.
Upitan da li i stručnjaci u Srbiji rade istraživanja oko efikasnosti vakcina, Lončar navodi da se i u našoj zemlji, shodno kapacitetima i mogućnostima, rade sva ispitivanja vezana za vakcine koje su dostupne u Srbiji.
„Postoje katedre na Medicinskom fakultetu, Institutu za javno zdravlje, te neke druge ustanove koje se time bave. Mi kao ozbiljna država sa vrhunskim naučnicima smo ulagali u te katedre, ljude i institute i sada se dokazalo da smo bili u pravu jer ćemo zahvaljući njima imati srpske rezultate istraživanja”, poručio je on.
Kaže da Srbija ne može da izađe sa rezultatima pre zemalja koje su vakcine proizvodile, ali ukazuje na to da će, nevezano za njihove analize, Srbija uraditi i svoje kompletno istraživanje.
„Verovaćemo svim ispitivanjima koja budu utemeljena na stručnim dokazima i činjenicama, ali mi radimo i svoja istraživanja i mislim da je to odgovorna politika države”, istakao je Lončar.
Ministar poručuje da su srpski naučnici priznati širom sveta, te da učestvuju u globalnom istraživanju u vezi sa pandemijom, te ukazao na to da Evropa računa na analize urađene u Srbiji.
„Ova kriza je pokazala kako je Srbija odreagovala i kakve su ocene iz sveta i Evrope i naravno da Evropa računa na naše analize, ali ne ide niko naš u Evropu ili SAD već ih radimo ovde a onda se to prenosi u analizu podataka”, objašnjava Lončar.
Podsetio je na to da je Srbija, zahvaljujući domaćim stručnjacima, imala zeleni sertifikat pre Evropske Unije.
    </div>
    <div id="vesti">
Otvaranje rudnika Čukaru Peki do kraja 2021.
Ministarstvo rudarstva i energetike izdalo je rešenje kojim se kompaniji „Ziđin majning” odobrava izgradnja rudarskih objekata i izvođenje rudarskih radova za rudnik bakra i zlata „Čukaru Peki”, a otvaranje rudnika planirano je do kraja godine.
Rudarskim projektom predviđena je godišnja proizvodnja od 3,3 miliona tona rude bakra i zlata, a eksploatacione rezerve iznose 36,99 miliona tona tona rude, saopštilo je ministarstvo.

Ukupna vrednost investicija na projektu „Čukaru Peki” iznosi 474 miliona evra, prenosi Tanjug.
Otvaranjem ovog rudnika, koje je planirano u poslednjem kvartalu 2021. godine, Srbija će postati drugi proizvođač bakra u Evropi, posle Poljske, a njeno učešće u proizvodnji ove rude povećaće se sa sadašnjih pet na 18 odsto.

Odata počast junacima sa Košara (FOTO)
Predsednik Aleksandar Vučić položio je venac na Spomenik junacima sa Košara, koji su pre 22 godine branili državnu granicu i sprečili kopnenu invaziju terorističke OVK iz Albanije na teritoriju Srbije.

Nakon polaganja venca, Vučić je porazgovarao sa veteranima bitke na Košarama, koji su takođe položili venac na spomenik, i zahvalio im se na svemu što su učinili za otadžbinu „Ako ništa drugo nismo uradii, bar danas smemo da govorimo o onima koji su poginuli i o vašoj ulozi”, podelio je tu činjenicu sa veteranima Vučić, prenosi Tanjug.

Junaštvo srpskih vojnika, koji su se borili na Košarama, niko i nikada neće moći da izbriše, poručio je predsednik Srbije Aleksandar Vučić na Instagram profilu predsednika Srbije. „Večna slava junacima sa Košara”, napisao je Vučić.

Kako je naveo, junaci sa Košara su vodili nemoguću bitku protiv daleko nadmoćnijeg protivnika, znajući da je zemlja koju brane važnija od svega. „Košare su danas u tuđim rukama, ali junaštvo srpskih vojnika koji su štitili svoju otadžbinu niko i nikada neće moći da izbriše. Neka im je večna slava! Živela Srbija!”, naveo je Vučić.


Stefanović sa braniocima granice
Potpredsednik vlade i ministar odbrane Nebojša Stefanović primio je delegaciju pripadnika herojskih jedinica koje su učestvovale u bici na Košarama i koje su 1999. godine branile granicu naše zemlje na legendarnoj karauli, saopštilo je Ministarstvo odbrane.

(Ministarstvo odbrane)
„Više od dva meseca trajala je nadljudska borba naših vojnika sa značajno nadmoćnijim protivnikom koji je uključivao i regularne snage albanske vojske i jedan deo terorista uz svu moguću logističku pomoć koju su imali. Pogotovo potresni su bili prvi trenuci kada je 115 graničara, pet starešina i jedan vod vojne policije koji im je došao u pomoć držalo mnogo nadmoćnijeg neprijatelja koji je brojao preko dve brigade”, rekao je Stefanović.
On je naglasio da su se ti branioci otadžbine većinom bili vojnici na odsluženju vojnog roka.

Ružić: Nadam se odobrenju za održavanje maturskih proslava
Ministar prosvete, nauke i tehnološkog razvoja Branko Ružić nada se da će na današnjoj sednici Kriznog štaba dobiti preporuku i odobrenje za održavanje maturskih proslava i da će to obradovati i roditelje i decu koja se već spremaju za maturske večeri.
Ružić je naveo da bi bilo dobro da, u skladu sa poštovanjem mera, važan dan u životima i malih i velikih maturanata protekne u nekim institucionalizovanim okvirima.
„Nadam se da ćemo danas na sednici Kriznog štaba dobiti tu preporuku i to odobrenje i da će to obradovati i roditelje i decu koja se vec spremaju za te maturske veceri”, rekao je Ružić za RTS.
Naglasio je da je svakako zdravlje na prvom mestu, ali da je sveobuhvatna imunizacija doprinela da možemo da razgovaramo na tu temu i da je vreme da se ta odluka konačno donese.
Ukazao je da je bolje tako organizovati mature, nego što deca već prave proslave bez znanja nastavnika ili roditelja, prenosi Tanjug.
„Veoma je važno da na jedan odgovoran način tome pristupimo i da se to održi onako kako je i predviđeno”, poručio je ministar.
    </div>
    <div id="politika">
Tadić: Vučić i Šešelj su pravi inspiratori grafita
Predsednik Socijaldemokratske stranke Boris Tadić tvrdi da su inspiratori grafita kojima mu se preti smrću predsednik Srbije Aleksandar Vučić i lider Srpske radikalne stranke Vojislav Šešelj, preneo je Tanjug.
Tadić je izneo tvrdnju de je Vučić „pravi inspirator grafita”, a da je to i Šešelj, kako navodi, „svaki dan u ime Vučića nastupa na televiziji”.
Predsednik Aleksandar Vučić naglasio je ranije u izjavi Tanjugu da su grafiti mržnje i pretnje upućene bivšem predsedniku Srbije i predsedniku SDS Borisu Tadiću apsolutno nedopustive.
On je zatražio od nadležnih državnih organa da u najkraćem mogućem roku pronađu lice, ili lica, koja su u ispisivanju tih grafita učestvovala.
Lideru Socijaldemokratske stranke dan nakon potvrđivanja presude Ratku Mladiću o doživotnom zatvoru pred sudom u Hagu upućene su pretnje ispisane na grafitima u Beogradu.
Na grafitima koji su se pojavili na zidovima u beogradskim naseljima Dorćol i Vračar pisalo je „Smrt Borisu Tadiću”.

Znamo ko je naredio prisluškivanje predsednika
U istom danu, prošlog utorka, imali smo presudu Ratku Mladiću, nastup predsednika Aleksandra Vučića u Savetu bezbednosti i nove optužbe prema Srbiji iz regiona, a svemu tome zajednički imenitelj je Haški tribunal, ocenjuje u razgovoru za „Politiku” ministar unutrašnjih poslova Aleksandar Vulin.
– Haški tribunal je formiran odlukom SB UN, a razlog je bio traganje za istinom i pomirenjem. A došli smo do toga da istina nije otkrivena, jer da jeste, ni Naser Orić, ni Ramuš Haradinaj ne bi bili na slobodi. Haški tribunal je dodatno zakrvio i posvađao sve narode na prostoru bivše SFRJ. Bojim se da pomirenje i nije bila namera, već da se Srbi proglase genocidnim narodom i da se ljudi na Balkanu dodatno posvađaju i zakrve – poručuje Aleksandar Vulin.
Srbija se na sednici Saveta bezbednosti suočila s teškim optužbama iz regiona.
Naš predsednik im je održao lekciju iz istorije, ljudskosti i dostojanstva. Bilo je mučno slušati kako Hrvatska, koja se nikada nije pokajala za Jasenovac, priča o potrebi kažnjavanja ratnih zločinaca. Bilo je bedno slušati čoveka koji ne predstavlja BiH, a predstavlja sebe kao nekog ko je navodno za građansku Bosnu, ali takvu u kojoj su Srbi narod nižeg reda, narod genocida, a Republika Srpska genocidna tvorevina. Bilo je jadno slušati ambasadore velikih sila koji su bombardovali i Republiku Srpsku i Srbiju – a nikad za to nisu odgovarali – kako pričaju o potrebi da se poštuje rezolucija Saveta bezbednosti. A napali su Srbiju, odnosno Jugoslaviju, bez odluke SB. Video sam atmosferu pritiska na Srbiju kakve dugo nije bilo, i da je tako koncentrisana. Sve velike sile Zapada, plus sve zemlje iz regiona, svi su ujedinjeni u tome da Srbija mora biti osuđena.
Činjenica je da Srbija sada ima više prijatelja u svetu, uključujući i taj isti SB.
Ako ste slušali govore Rusije i Kine, čuli ste da to nisu govori protokolarnih prijatelja, već su to zemlje koje prepoznaju Srbiju kao značajnog saveznika za koga se vredi založiti. Mi smo jedan od najznačajnijih partnera Kine u Inicijativi „Pojas i put”. Mi smo najsolidniji i najpouzdaniji partner Ruske Federacije u Evropi. Predsednik Vučić je uspeo da stvori zaista prijateljski odnos i sa Vladimirom Putinom i sa Si Đinpingom i to se, takođe, primećuje u našoj promenjenoj poziciji.
Može li Zapad sada da prizna da je pogrešio i da mu je Srbija važnija nego nekakvo Kosovo?
Ne znam da li oni misle da su pogrešili ili možda ipak misle da nisu sproveli svoje planove prema nama. Sećam se jedne mučne diskusije tokom pregovora u Briselu, gde vas drže danima, iscrpljuju, pritiskaju ne bi li vas tako slomili da potpišete nešto i da se to što pre završi. A vi im objašnjavate šta je po pravu, a šta nije, pozivate se na rezolucije. I onda je jedan od članova evropske delegacije izgubio živce i rekao je: „Vi ste poraženi u ratu, vi ste kapitulirali. Šta se vi uopšte pitate!” A onda sam mu odgovorio da nismo kapitulirali i da nisam video u Beogradu te tenkove o kojima govori i da će, dok ih ne vidim, morati drugačije da razgovara. E, to je njihova škola mišljenja, oni misle da su tu pogrešili, ne mogu da prežale što njihovi tenkovi nisu došli u Beograd i što mi nismo potpisali bezuslovnu kapitulaciju. Oni su želeli Srbiju koja sluša i koja se ni za šta ne pita. Tako je bila zamišljena pre Aleksandra Vučića. To sada nije ista Srbija.
Možemo govoriti i o MUP-u pre i za vreme Aleksandra Vulina. Počistili ste mafiju, odnosno veliki njen deo – zašto to ranije nije niko uradio?
Ništa ne počinje i ne završava se sa jednim čovekom. Kada je predsednik Vučić objavio rat mafiji, bilo je puno smeha na tu temu. Osmog decembra sam formirao operativnu obradu pod imenom „Otimač”, koja je počela da radi na najorganizovanijem i najsurovijem klanu u Evropi. Završena je 4. februara, kada smo ih sve pohapsili. Tad se više niko nije smejao. Predsednik je okupio sve bezbednosne resurse naše države. MUP, BIA i Tužilaštvo za organizovani kriminal (TOK) nikad nisu sarađivali bolje. Da nisu osetili takvu podršku države i predsednika Vučića, operativci koji je trebalo da rade, znajući s kim imaju posla i s kim se sukobljavaju, mogli su da kažu da nisu spremni da se suoče i zameraju takvim monstrumima i rizikuju sebe i svoju porodicu.
Može li najmonstruozniji klan u Evropi da funkcioniše bez podrške spoljnih faktora?
Ne može. Kokain ne uspeva u Srbiji, mora odnekud da dođe. Morate da imate ozbiljnu logistiku, ozbiljne veze, ozbiljnu komunikaciju, a to ne može bez velikih službi. Ne može nikad bez moćnih službi. Ovakve stvari se projektuju. Osim što služe za transport droge i prikupljanje tog prljavog, odvratnog novca, one služe za likvidacije i izazivanje nemira, destabilizaciju. Služe da, kada ne možete političkim, onda možete kriminalnim argumentima. Služe da korumpiraju funkcionere u državi, da ih posle ucenjujete.
Oni, dakle, jesu deo neke šire agende?
Jesu i uvek mogu da budu iskorišćeni za bilo šta. Šta je za njih problem da napadnu nekog funkcionera, da izazovu sukobe na ulicama, nemir i nered. Ali moram istaći veliku zahvalnost Evropolu i regionalnim policijama.
A sve je zapravo počelo od prisluškivanja predsednika Vučića?
Što se tiče MUP-a, mi smo taj slučaj potpuno rasvetlili. Imate 26 lica za koja se znalo da imaju bar povremenu komunikaciju sa predsednikom Aleksandrom Vučićem ili članovima njegove porodice, i ona su stavljena, po zakonu, na obradu.
Čujemo primedbe iz opozicije da mi ne znamo ko su ta lica, niti o čemu su vođeni ti razgovori.
A zašto bismo znali? Da li ja znam s kim, recimo, razgovara Miroslav Aleksić? Ili Marinika Tepić? Otkud mi pravo da znam? I zašto bi trebalo da se obelodane privatni razgovori Aleksandra ili Danila Vučića? Svi ti razgovori do kojih smo došli preslušani su u policiji, a zatim su predati tužilaštvu jer su u pitanju operativne obrade – da tužilaštvo posluša svaki od 1.882 razgovora i utvrdi ima li elemenata krivičnog dela. A njih – nema. Nijedan od tih 26 ljudi nije ni osumnjičen, a kamoli osuđen, a vi kažete da su to kriminalci.
Da li ste utvrdili ko je iz vašeg ministarstva, na taj način, stavio predsednika na mere?
Jesmo. Apsolutno. To je sve dostavljeno tužilaštvu i očekujemo da ono da kvalifikaciju dela.
Dakle, znate ime i prezime pojedinca koji je naredio da se prisluškuje predsednik Republike Srbije, makar i ovim, posrednim putem?
Da, apsolutno. Vrlo dobro znamo kome su nošeni izveštaji i ko je to naredio. Postoji ime čoveka koji je razvio sistem prisluškivanja Aleksandra Vučića. I mi to ime znamo.
Kada će to ime biti poznato javnosti?
Kada TOK bude podigao optužnicu.
Ko je toliko hrabar da prisluškuje predsednika?
Nisam siguran da je to pitanje hrabrosti, ali znam da je trajalo godinu i po dana, dovoljno dug vremenski period. Bilo je dovoljno vremena da se te mere eksploatišu i da se učini sve što je trebalo.
Sada čujemo i od vas, i od premijerke Ane Brnabić i drugih ljudi bliskih predsedniku sve veću zabrinutost za njegov život. A znamo kakva užasna iskustva imamo iz prošlosti u ovoj zemlji.
Kada se sukobljavate sa mafijom, kada se sukobljavate sa velikim silama u političkom smislu, vi uvek morate da očekujete da će njihov odgovor biti težak. A može da bude i fatalan. Ako „kavački klan” raspolaže stotinama miliona evra, zašto mislite da se u odbrani tog novca neće potrošiti još koji milion da bi se likvidirao onaj ko vodi čitavu borbu protiv mafije? Pre nego što je Srbija razbila Belivukov klan i sprovela istrage koje su dovele i do Radoja Zvicera, on je bio čovek koji je odlično živeo u Crnoj Gori, bio ugostitelj i uživao u svom bogatstvu, zaštićen u samoj zemlji i odlično povezan sa strukturama vlasti. A onda je Srbija razbila ovaj klan i podigla optužnice i Crna Gora je morala isto da uradi, pa je on sada čovek koji je u bekstvu i njemu sav taj novac više ne služi ničemu. Osim za osvetu. Šta bi drugo mogao on da traži? I ne samo on nego i drugi čije smo milijarde evra učinili nesigurnim i onemogućili ih da dalje zarađuju. Naravno da će ići na onog ko je najodgovorniji za to. Ako ubijete Vučića, vi izazivate temeljnu političku nestabilnost unutar Srbije, mogućnost političkih sukoba. A politička nestabilnost Srbije je politička nestabilnost Balkana. Možete da ga volite ili ne, ali on je čovek koji okuplja milione glasača. U takvoj situaciji, zašto ne investirati 10, 15 ili sto miliona u to? Isplati se. Naš posao je da se to ne desi.
Deluje da je Vučić više zabrinut za bezbednost svoje porodice koja je stalno na udaru nego za svoju ličnu?
Predsednik Vučić je jako težak čovek za saradnju kada je u pitanju njegova lična bezbednost. Stalno govori: „Nećete me odvojiti od mog naroda, hoću da idem u to selo, da obiđem ovu školu, hoću da pričam s ljudima.” Možete da zamislite kakva je to noćna mora za bezbednosne strukture oko njega? Kada je bio njegov čuveni govor ispred Spomenika Stefanu Nemanji, imali smo operativne informacije da nešto može da se desi. Morao je bez ikakve zaštite sam da prođe nekoliko stotina metara, a okolo su visoke zgrade, veliki broj prozora... Kao stvoreno za snajperistu. Predlagali smo da se odloži, ali nije hteo da čuje. On je takav, ne obazire se previše, navikao je da prima udarce i mnogo više brine za porodicu, kao i svaki otac, brat, sin. A oni to znaju, gde ga najviše boli. Ne rade oni to zbog Aleksandra Vučića, već zbog politike stabilnosti čiji je on nosilac u Srbiji.
Kada Srbija ima stabilnost, može da pomaže svom narodu, ali iz regiona čujemo glasove o hegemoniji. Dobro im je došao termin „srpski svet”, koji ste vi plasirali, to žele da poistovete sa „velikom Srbijom”?
Termin „velika Srbija” stalno se zloupotrebljava i moramo stalno da se izvinjavamo zbog nečega što nikad nije postojalo. Kao što je austrijska štampa izmislila naziv „Crna ruka” za organizaciju koja se zvala „Ujedinjenje ili smrt”. Velike Srbije, nažalost, nikad nije bilo, u suprotnom bismo znali gde živimo i koji su naši etnički prostori. I kada se Jugoslavija razbijala, mi bismo se mirno povukli u „veliku Srbiju”. Srbi su jedini narod koji se borio za državu koja čak nije imala ni naše ime. Kada govorimo o srpskom svetu, pitam vas da li Britanija može da ima svoj Komonvelt?
Može i da se zove Velika Britanija, niko se ne ljuti...
Može i da održava veze s čitavim svetom kroz svoj Komonvelt. A mi, Srbi, koji svi živimo na dometu ne avionskih već autobuskih linija, ne možemo da imamo svoj srpski svet? I ne smemo da sarađujemo, ne smemo da budemo povezani? Ne smemo jer smo imali rukovodstva koja su to prihvatala. U komunističkoj Jugoslaviji, vi ste od Blagoja Neškovića, Aleksandra Rankovića i Krcuna imali pauzu do Slobodana Miloševića, gde niko nije smeo da kaže da je Srbin. Mi smo se tako ponašali, dok su se svi ostali pripremali, od Kardelja do Tuđmana. Pa Tuđman kaže u „Bespućima povijesne zbilje” da je „NDH bila izraz težnji hrvatskog naroda ka samostalnoj državi”. NDH! Kardelj kaže da je Jugoslavija „poslednji stepenik u razvoju slovenačke državnosti”.
Bar su iskreni, sve je istina što su rekli.
I radili su u tom pravcu. Samo Srbi ne smeju da se organizuju, da se povežu. Ako hoćete stabilnost na Balkanu, morate da rešite nacionalno pitanje najbrojnijeg naroda, Srba. Kada se Nemačka ujedinjavala, niko nije rekao: da li ste sigurni da narod koji je izazvao dva svetska rata treba da bude tako moćan i bude zajedno? Kako onda Nemačka, ili bilo ko, ima pravo da kaže da neće biti promena granica na Balkanu, a oni su nam 1999. i 2008. odredili gde će, po njihovom, biti Srbija i kolika će biti? Prethodna dva puta kada je Nemačka govorila i odlučivala u ime Evrope, to se nije dobro završilo. A što se Srbi ne bi ujedinili? Hoćemo li čuti neki ozbiljan argument, a da nije argument mržnje? Siguran sam da će se Srbi ujediniti. Ovo je istorijski proces i on se završava kada dođe do svog kraja. To tako mora i desiće se. Ali sam siguran da će biti mirno. Aleksandar Vučić je predsednik svih Srba i ako ste gledali poslednju sednicu SB UN, mogli ste da vidite da on govori u ime svih.
Nije pitao predstavnike velikih sila da mu dozvole da govori u ime svih Srba?
To pravo nam niko neće dati, moramo da se izborimo. I izborićemo se. Sigurna i stabilna Srbija i sigurni i stabilni Srbi jedini su garant mira na Balkanu. I jedina brana „velikoj Albaniji”. Gde to Šiptari žive u multietničkoj sredini, tamo gde se oni pitaju, odnosno u Albaniji i na Kosovu? „Velika Albanija” može da funkcioniše samo na prostoru koji je u potpunosti pod dominacijom.
Zašto to ne smeta nikome na Zapadu? Zar tamo niko ne vidi opasnost od „velike Albanije”?
Zato što im smeta Srbija. Zato što je „velika Albanija” najveća smetnja Srbiji. U poslednjim decenijama prve odsečene glave u ime Alaha nisu pale u Siriji i u Iraku, već na planini Ozren u Republici Srpskoj. Kada je odred „El mudžahedin” odsecao glave Srbima, govorio je da odseca ne srpske, već hrišćanske glave. Inače, komandant te brigade, u okviru koje je bio odred „El mudžahedin”, danas je načelnik Generalštaba OS BiH. I to nije problem.
Član Predsedništva BiH Šefik Džaferović bio je načelnik bezbednosti na tom području i nije za to znao?
To nije problem, to je sve u redu. To su bile samo srpske glave.
Danas već odsecaju francuske glave?
I to rade državljani BiH. U svim terorističkim aktima, od Madrida do Pariza, bio je neko sa prostora Balkana. I to baš sa onih prostora koji su bili žestoko podržani od strane Zapada.
Ima li srpski svet podršku i razumevanje bilo koga na Zapadu? Ima li ikoga ko razume da Srbija nije neprijatelj ni Zapada, ni Evrope?
Sve češće se pojavljuju glasovi, i to ozbiljnih intelektualaca, koji kažu da se srpsko nacionalno pitanje mora rešiti. Uglavnom su to bezbednosne strukture. Ljudi koji razumeju koliko bi u bezbednosnom smislu značilo ako bi se rešio nacionalni problem Srba. I koliko bi Balkan bio sigurniji i stabilniji. Balkan će biti stabilan kada Srbi budu ujedinjeni. Najvažniji zadatak ove generacije političara je stvaranje srpskog sveta.
Znači, radi se na tome?
Ja verujem.

Vučić u Briselu: Dolaze ovde misleći da će jedan da mi zavrne ruku, a drugi šiju
Predsednik Srbije Aleksandar Vučić izjavio je uoči sutrašnjeg nastavka dijaloga s Kosovom u Briselu, da ne očekuje da će prištinske vlasti ikada formirati Zajednicu srpskih opština (ZSO). Vučić je za televiziju Pink na pitanje šta će reći kosovskom premijeru Aljbinu Kurtiju o ZSO, rekao da „ne misli da je on tu važan” i da je Kurti „bio idol i heroj mnogima iz Beograda”, a da je „važno samo šta će reći evropski predstavnici kao supotpisnici Briselskog sporazuma”, da se on „čak neće mešati u tu raspravu već će insistirati da se to sprovede”.
„Oni to neće da urade, oni dolaze ovde misleći da će jedan da mi zavrne ruku, a drugi da mi zavrne šiju, pa ću ja da kažem: 'Dajte da potpišem nezavisnost Kosova!'. Ne samo da se to neće dogoditi, nego ja mislim da treba da razgovaramo ozbiljno i argumentovano, a ako oni ne žele da nastave dijalog, već da pričaju svoje filozofske priče, ja nemam ništa protiv dok ne ugrožavaju bezbednost Srba”, rekao je Vučić, prenosi Beta.
On je rekao da je prištinska strana predložila razgovor o nestalima i objasnio da je Srbija odgovorila na svaki od 21 zahteva albanske strane, obavila iskopavanja i na četiri mesta našli tela žrtava, dok Priština nije odgovorila na devet od 10 zahteva Srbije. Dodao je da je u Prištini 350 ostataka tela u mrtvačnici, a da nikad nije stigao odgovor o rezultatima DNK analize tih tela.
Dodao je da se plaši više nestabilnosti i problema, sada kada dijalog vodi sa Kurtijem.
On je ocenio da je pozicija Srbije stabilna i čvrsta, dodajući da smatra da će njegov tim, kao i šef srpske diplomatije Nikola Selaković i direktor Kancelarije Vlade Srbije za Kosovo i Metohiju Petar Petković, uspeti da se dobro pripreme za sutrašnji sastanak.
Kako je kazao, zabrinut je za sudbinu Visokih Dečana kao i za bezbednosnu situaciju na Kosovu i Metohiji, ali da „Beograd neće pokleknuti pred pretnjama i ultimatumima” već će nastojati da očuva mir i stabilnost.

Albanski ekstremisti oskrnavili pravoslavno groblje u Orahovcu
Kancelarija Vlade Srbije za Kosovo i Metohiju saopštila je danas da su „albanski ekstremisti” oskrnavili više grobova na pravoslavnom groblju u Orahovcu.
Navodeći da su tokom vikenda polomljene nadgrobne ploče i porušeni krstovi na grobovima Ružice Stojanović i Božidara i Bogdana Šarića, direktor kancelarije Petar Petković ocenio je da „gotovo da ne prođe ni jedan jedini dan da se ne dogodi neki incident na prostoru Kosova, čije su mete Srbi, njihova imovina, crkve i grobovi”.
„Iz dana u dan svedočimo aktu bezumlja i nasilja kojem su Srbi izloženi više od dve decenije, a koje danas dobija iznova i svoju institucionalnu podršku od strane albanskih političara u Prištini”, naveo je Petković, prenosi Beta.
Ocenio je da je „nesporno” da političari u Prištini „svojim zapaljivim izjavama, neodmerenim reakcijama i odbijanjem dijaloga inspirišu takve incidente”.
„Ovom gnusnom događaju prethodilo je skrnavljenje Hrama Hrista Spasa u Prištini, na kome su ispisani pogrdni grafiti 'Isus mrzi Srbe' i 'Simbol šovinizma' pred očima kosovske policije. Očigledno je da antisrpsko raspoloženje, praćeno izraženim verskim ekstremizmom, uzima maha u Prištini, koja svojim (ne)delima direktno inspiriše i navodi na ovakve slučajeve”, naveo je direktor Kancelarije za Kosovo i Metohiju.

Bilčik: „Slovensko bratstvo” ne pomaže Srbiji na evropskom putu
Izvestilac Evropskog parlamenta za Srbiju Vladimir Bilčik izjavio je da zajednička rusko-belorusko-srpska vojna vežba „Slovensko bratstvo” ne pomaže Srbiji na evropskom putu i naveo da je za napredak ka članstvu u Uniji potrebna jasna spoljnopolitička orijentacija.
„Dok srpska diplomatija traži podršku EU uoči Međuvladine konferencije (22. juna), vest o zajedničkoj rusko-belorusko-srpskoj vojnoj vežbi 'Slovensko bratstvo' nije od pomoći. Evropska perspektiva znači i jasne spoljnopolitičke izbore, naročito u današnjoj geopolitici”, naveo je Bilčik na Tviteru.
Srbija od 8. do 19. juna učestvuje na vojnoj vežbi „Slovensko bratstvo 2021” sa Rusijom i Belorusijom, na jugozapadu evropskog dela Rusije.
Zemlje članice EU odlučile su da u junu ne otvore nova poglavlja u pregovorima sa Srbijom o članstvu, ali će 22. juna biti održana međuvladina konferencija dve strane na kojoj će biti predstavljena nova metodologija pregovora, prenosi Beta.
    </div>
    <div id="vesti">
Južna Afrika vakcinisala jedan odsto ljudi, a mora da baci dva miliona vakcina
JOHANESBURG – Vakcinaciona kampanja u Južnoafričkoj Republici (JAR) pogođena je novim odlaganjem, jer će vlasti morati da unište najmanje dva miliona doza vakcina „Džonson i Džonson”.
Američka agencija za lekove (FDA) je procenila da su vakcine neupotrebljive zbog moguće kontaminacije sastojaka u fabrici u Baltimoru, preneo je AP.
Južna Afrika je očekivala da će da ih koristi za zdravstvene radnike i osobe starije od 60 godina.
Ovo je još jedan korak u nazad za južnoafričku vakcinacionu kampanju, pošto je dosad vakcinisano svega jedan odsto od 60 miliona ljudi, dodaje AP.
Ranije ove godine, vlada JAR je odbila oko milion doza vakcina Astra Zeneke koje je dobila od Indije, nakon preliminarne studije da oksfordska vakcina slabije štiti od blagih i srednjih oblika južnoafričkog soja koji je dominantan u toj zemlji, prenosi Tanjug.
Do danas je Južna Afrika vakcinisala više od 1,7 miliona ljudi, uključujući i 480.000 zdravstvenih radnika, koji su bili deo kliničkog testiranja „Džonson i Džonson” vakcine.

Bajden: Kina i Rusija pokušavaju da zabiju klin u NATO
BRISEL – Predsednik SAD Džozef Bajden danas je izjavio da su Kina i Rusija pokušale da rastave transatlantski savez, da zabiju klin u Alijansu, dodajući da će, „iako ne traži konflikt sa Rusijom, NATO odgovoriti ukoliko Moskva nastavi sa štetnim aktivnostima”.
„Suočavamo se jednom u veku sa globalnom zdravstvenom krizom, a u isto vreme demografske vrednosti se suočavaju sa sve većim pritiskom, kako spolja, tako i iznutra. Rusija i Kina pokušavaju da zabiju klin u našu transatlantsku solidarnost”, izjavio je Bajden na konferenciji za novinare posle sastanka sa liderima NATO, preneo je Tanjug.
On je ponovio da će reći ruskom predsedniku u sredu da ne želi konflikt sa Rusijom, ali da će NATO odgovoriti ako Rusija nastavi sa svojim štetnim aktivnostima.

Kipru i Malti prete kazne EU zbog „zlatnih pasoša”
Kipar i Malta mogli bi da završe na sudu zbog zakonski problematičnog i netransparentnog programa prodaje „zlatnih pasoša” bogatim strancima, tokom kojeg su zaradili milijarde evra.
Samo dva dana nakon što je zvanična istraga utvrdila da je kiparska vlada nebrojeno puta prekršila sopstveni zakon, dajući državljanstvo za gotovo 7.000 ljudi u periodu od 2007. do 2020. godine, Evropska komisija je upozorila Nikoziju i Valetu da mogu biti novčano kažnjene ukoliko u roku od dva meseca ne odgovore na zahteve unije. „Evropska vlada” je još u oktobru prošle godine protiv ove dve članice EU pokrenula prekršajne postupke zbog koruptivne prakse davanja državljanstva, uglavnom tajkunima iz Rusije, Azije i arapskih zemalja, u zamenu za investicije.
„Iako je Kipar ukinuo sporni sistem i prestao da prima nove prijave 1. novembra 2020. godine, nastavlja se obrada zahteva koji su na čekanju”, navodi se u saopštenju komisije, prenosi Rojters.
Evropska komisija je pre nekoliko dana izdala i dodatno zvanično pismo – obaveštenje Malti, u kojem naglašava svoju zabrinutost od prošle godine, dajući ostrvu dva meseca da odgovori. Ukoliko malteška vlada ne odgovori u ovom roku, u sledećem koraku Brisel bi dao obrazloženo mišljenje i čitava stvar bi završila na sudu.
„Iako prethodni sistem izdavanja državljanstva investitorima više nije na snazi, Malta je uspostavila novi sistem krajem 2020. godine”, objašnjavaju u komisiji.
Kao odgovor na potez komisije, malteška vlada je čvrsto zauzela stav da je državljanstvo stvar o kojoj države članice samostalno moraju odlučivati i da tako treba i da ostane. Vlasti u Valeti ističu da podržavaju konstruktivni dijalog s Briselom i da će u narednom periodu potpunije odgovoriti na primedbe evropskih zvaničnika. Od 2014. godine program davanja „državljanstva putem ulaganja” doneo je Malti 1,5 milijardi dolara. Tokom 13 godina prodaje „zlatnih pasoša” u državnu blagajnu Kipra slilo se čak osam milijardi evra.
Uprkos upozorenjima državnog tužioca tokom 2015. i 2016, kiparska vlada je nastavila da najmanje još četiri godine nezakonito izdaje pasoše rodbini bogatih investitora.
Bivši predsednik Vrhovnog suda Miron Nikolatos kaže da je, od 6.779 izdatih „zlatnih pasoša”, 53 odsto ovih putnih isprava koje omogućavaju nesmetan rad i bezvizno kretanje širom Evropske unije izdato članovima porodica investitora, pa čak i rukovodiocima firmi koji nisu u rodbinskim vezama.
Nakon što je državnom tužiocu Jorgu Savidesu predao finalni izveštaj nezavisne komisije na 780 stranica, Nikolatos je za AP rekao da trećina stranih investitora koji su dobili državljanstvo nije ispunila sve kriterijume. Istraga je utvrdila da osam odsto njih nije zadovoljilo osnovni kriterijum za pasoš – da ulože 2,5 miliona evra u kiparsku privredu, dok 12 procenata nije ispunilo uslove koji omogućavaju dobijanje stalnog prebivališta u ovoj zemlji istočnog Mediterana.
Na osnovu istrage četvoročlana komisija je preporučila vlastima u Nikoziji da razmotre mogućnost oduzimanja državljanstva u čak 85 odsto slučajeva, za koje se sumnja da su podnosioci zahteva za dobijanje državljanstva počinili krivična dela u pokušaju da se domognu pasoša. Nikolatos, ipak, upozorava da bi proces oduzimanja državljanstva rođacima investitora i rukovodiocima kompanija koji nisu krivi mogao da bude komplikovan zbog pravnih normi u kiparskom i zakonu EU.
Kiparski državni tužilac Savides poručio je da će u skladu s preporukama izveštaja ispitati mogućnost za oduzimanje državljanstva, izvesti prekršioce zakona na sud i preduzeti disciplinske mere.
Zbog kontroverzne šeme „zlatnih pasoša” tužilaštvo je prošlog meseca pred sudom u Larnaki pokrenulo prve krivične procese protiv petoro naturalizovanih građana i četiri pravna lica. Zbog delikatnosti čitavog postupka pravosudni organi nisu otkrili imena osoba i nazive firmi protiv kojih je podneto čak 37 tužbi.

Merkelova: Otvoreno novo poglavlje NATO-a sa Bajdenom
BRISEL – Nemačka kancelarka Angela Merkel izjavila je danas na samitu NATO-a da je, sa novim američkim predsednikom Džozefom Bajdenom, otvoreno novo poglavlje zapadne vojne alijanse.
Ona je rekla da je Nemačka posvećena postizanju cilja NATO o izdvajanju dva odsto svog bruto domaćeg proizvoda za vojsku, preneo je Rojters.
Merkelova je istakla da Rusija ne vidi NATO kao partnera, već nažalost kao protivnika.
Nemačka kancelarka je navela da NATO treba da se drži pristupa odvraćanja i dijaloga.
Ona je, takođe, kazala da treba analizirati misiju u Avganistanu, šta je bilo dobro, a šta ne, javlja Tanjug.
Merkelova je rekla i da NATO vidi nove izazove u hibridnoj taktici, koju primenjuju Kina i Rusija.
Prema njenom mišljenju, u današnjoj diskusiji je bilo jasno da Rusija predstavlja veliki izazov.
Nemačka kancelarka je istakla da je Kina rival u mnogim pitanjima i partner u mnogim drugim.
Merkelova je zaključila da NATO treba uvek da ponudi dijalog – tamo gde je to moguće, ali i da bude spreman tamo gde postoje hibridne pretnje.

Putin negira postojanje ruskog sajber rata protiv SAD
VAŠINGTON – Predsednik Rusije Vladimir Putin ocenio je „grotesknim” mišljenje da Moskva vodi sajber rat protiv SAD, u intervjuu za američku televiziju En-Bi-Si objavljenom danas uoči sastanka sa američkim kolegom Džozefom Bajdenom u Ženevi.
„Optuživali su nas za svakakve stvari, kao što su mešanje u izbore, sajber napade”, rekao je ruski predsednik i dodao da „se ni jednom nisu potrudili da daju i najmanji dokaz za to”.
Više velikih američkih firmi kao što je gigant za meso JBS ili operater velikog američkog naftovoda Kolonijal pajplajn nedavno su bili mete sajber napada pripisanim grupama hakera baziranim u Rusiji.
Bajden je počekom juna rekao da ne odbacuje mogućnost uzvratnih mera prema Rusiji posle hakovanja JBS-a, i Bela kuća je potvrdila da će govoriti o američkoj zabrinutosti oko toga na samitu sa Putinom 16. juna u Ženevi, prvom sastanku dvojice predsednika.
Ruski predsednik je u intervjuu takođe govorio o mogućoj razmeni zatvorenika između Rusije i SAD i rekao da je otvoren za takvu mogućnost.
„Da, da, naravno”, rekao je on na pitanje o mogućem istovremenom oslobađanju Amerikanaca zatvorenih u Rusiji Pola Vilana i Trevora Rida i Rusa u pritvoru u SAD, prenosi Beta.
Amerikanac Pol Vilan pozvao je predsednika Bajdena da organizuje razmenu zatvorenika za vreme sastanka sa Putinom.
Porodice dvojice Rusa zatvorenih u SAD-u, trgovca oružja Viktora Buta i ruskog pilota optuženog za trgovinu kokainom Konstantina Jarošenka, takođe su apelovale za njihovo oslobađanje.
Upitan o slučaju zatvorenog ruskog opozicionara Alekseja Navaljnog, čija situacija zabrinjava međunarodnu zajednicu, Putin je ponovio da on neće biti lošije tretiran nego bilo ko drugi.
„Nemamo takvu vrstu običaja, da ubijemo bilo koga”, odgovorio je Putin na pitanje novinara da li je on iza pokušaja ubistva Navaljnog.

NATO se sprema za sukobe u svemiru
BRISEL - Lideri NATO-a će danas proširiti primenu klauzule o kolektivnoj odgovornosti, odnosno člana 5 osnivačkog ugovora NATO-a „svi za jednog, jedan za sve”, kako bi članice Alijanse bile spremne da odgovore i na napade u svemiru, izjavio je danas generalni sekretar NATO-a Jens Stoltenberg.
Član 5. osnivačkog ugovora NATO-a kaže da će se napad na bilo kojeg od 30 saveznika smatrati napadom na sve njih. Do sada se to primenjivalo samo na tradicionalnije vojne napade na kopnu, moru ili u vazduhu, a od nedavno i u sajber prostoru, prenosi agencija AP.
„Na ovom samitu ćemo jasno reći da, naravno, svaki napad na svemirske kapacitete, poput satelita i slično, ili napadi iz svemira, mogu aktivirati član 5”, rekao je Stoltenberg, nekoliko sati uoči predsedavanja samitom sa američkim predsednikom Džoom Bajdenom i njegovim kolegama.

Počelo je još za vreme Regana (Vikipedija)

Oko Zemlje kruži gotovo 2.000 satelita, a sa više od polovine upravljaju članice NATO-a, pokrivajući gotovo sve - od mobilnih telefona i bankarskih usluga do vremenskih prognoza.
Vojni komandanti se oslanjaju na neke od njih za navigaciju, komunikaciju i razmenu obaveštajnih podataka.
U decembru 2019. godine, lideri NATO-a proglasili su svemir petim domenom operacija Alijanse, nakon kopna, mora, vazduha i sajber prostora.
Mnoge zemlje članice zabrinute su zbog, kako kažu, sve agresivnijeg ponašanja Kine i Rusije u svemiru, navodi AP a prenosi Tanjug.
Oko 80 zemalja ima satelite, a na tom polju se pojavljuje i sve više privatnih kompanija. Osamdesetih godina prošlog veka, samo je deo NATO-ovih komunikacija bio putem satelita, a danas je to najmanje 40 odsto.
Klauzula o kolektivnoj odbrani NATO-a aktivirana je samo jednom, kada su se članice okupile iza SAD nakon napada 11. septembra 2001. godine.

Neće biti novog hladnog rata s Kinom
BRISEL - Generalni sekretar NATO Jens Stoltenberg odbacio je mogućnost „hladnog rata” sa Kinom.
„Kina nije naš protivnik, naš neprijatelj. Neće biti novog hladnog rata s Kinom. Ali moramo se suočiti sa izazovima koje Kina stvara za našu sigurnost”, rekao je Stoltenberg uoči samita NATO u Briselu, prenosi Beta.
Stoltenberg je rekao da se lideri NATO sastaju „u ključnom trenutku za Alijansu i da će danas biti otvoreno novo poglavlje u transatlantskom odnosu”.
Govoreći o Rusiji, Stoltenberg je ocenio da su odnosi sa Moskvom „na najnižem nivou od završetka hladnog rata”.

Odloženo ukidanje epidemioloških mera u Velikoj Britaniji
LONDON - Ministri u vladi Velike Britanije potpisali su predlog o odlaganju ukidanja svih epidemioloških mera od 21. juna, a dobro obavešteni izvori u vladi najavljuju da će aktivne mere ostati na snazi još najmanje četiri nedelje posle tog datuma.
Bi-bi-si u jutrošnjem izveštaju prenosi da će noćni klubovi biti zatvoreni do daljeg, kao i da će građani biti podsticani da nastave da rade od kuće kada god je to moguće, a očekuje se da će premijer Boris Džonson kasnije tokom dana lično potvrditi ovu odluku vlade.
Vlada će potom podneti predlog parlamentu na glasanje, gde se očekuje ozbiljno protivljenje britanskih konzervativaca, iako je značajan deo britanske stručne javnosti uputio apel da se odloži ukidanje mera kako bi se što veći broj građana vakcinisao i drugom dozom vakcine.
Ministar spoljnih poslova Velike Britanije Dominik Rab izjavio je da će odluka da se odloži ukidanje svih restriktivnih mera zavisiti od toga da li je odnos između broja novozaraženih i broja hopspitalozivanih pogoršan.
U međuvremenu, broj novih slučajeva inficiranih tzv. delta sojem korona virusa u Velikoj Britaniji je u porastu, prenosi Tanjug.

Amerika sumnja u moguće probleme u kineskoj nuklearki
VAŠINGTON – Vlada SAD poslednjih sedam dana dana istražuje curenje u kineskoj nuklearnoj elektrani nakon što je francuska kompanija, koja je delimični vlasnik, upozorila na neposrednu radiološku pretnju, javlja Si-en-en.
Navodi se da upozorenje uključuje i optužbu da je kineska uprava zadužena za bezbednost povećavala prihvatljive nivoe za otkrivanje radijacije, kako bi izbegla zatvaranje nuklearne elektrane u Taishanu, u provinciji Guangdong.
I pored alarmantnog obaveštenja, Bajdenova administracije veruje kako situacija još nije kritična, navodi Si-en-en i ukazuje da je, iako američki zvaničnici smatraju da situacija trenutno ne predstavlja ozbiljnu bezbednosnu pretnju, neobično da strana kompanija jednostrano zatraži pomoć američke vlade kada njen kineski partner još nije priznao da postoji problem.
Zabrinutost je ipak dovoljno velika, pošto je američki Savet za nacionalnu bezbednost prošle sedmice održao više sastanaka. Bajdenova administracija je o tome razgovarala sa francuskom vladom i stručnjacima iz američkog ministarstva energetike, preneli su izvori, a CNN tvrdi da su SAD bile u kontaktu i sa kineskom vladom, ali da ishod tog razgovora nije poznat.
Si-en-en je stupio u kontakt sa kineskim vlastima u Pekingu i provinciji Guangdong, gde se nalazi elektrana, kao i sa kineskim ambasadom u Vašingtonu i nije dobio odgovor, ali je vazno ukazati da je u Kini trodnevni državni praznik.
Francuska kompanija Framatome saopštila je da, prema dostupnim podacima, postrojenje radi u okviru sigurnosnih parametara. Kompanija je navela da njen tim sarađuje sa stručnjacima kako bi procenio situaciju i predložio rešenja za sve potencijalne probleme, prenosi Tanjug.

Kina oštro osudila saopštenje lidera zemalja članica G7
PEKING - Kineska ambasada u Londonu oštro je osudila saopštenje lidera zemalja članica G7, ocenila da je reč o mešanju u njena unutrašnja pitanja i apelovala da se prekine s klevetanjem Kine.
Lideri G7 su u nedelju, na sastanku u Velikoj Britaniji, zatražili da Kina unapredi stanje ljudska prava u pretežno muslimanskoj regiji Sinđijang, pozvali da se u Hongkongu zadrži visok stepen autonomije i istakli značaj mira i stabilnosti na Tajvanu.
Kineska ambasada u Londonu je izrazila veliko nezadovoljstvo i oštro se usprotivila spominjanju Sinđijanga, Hongkonga i Tajvana, ističući da su navedene „iskrivljene činjenice i prikazane zlokobne namere nekoliko zemalja, kao što su SAD”, preneo je Rojters.
U saopštenju kineske ambasade u Londonu se ukazuje da bi u jeku pandemije korona virusa i globalnog ekonomskog usporavanja, bilo korisnije da se promoviše međunarodna saradnja, umesto što se veštački izazivaju konfrontacije i podele.
„Nedozvoljeno je mešanje u unutrašnja pitanja Kine i niko ne sme da kleveta Kinu i da ugrožava njene interese. Odlučno ćemo braniti naš nacionalni suverenitet, bezbednost i interese i suprotstaviti se svakoj nepravdi i napadima”, navodi se u saopštenju ambasade Kine u Londonu koje prenosi Tanjug.
    </div>

  </body>
 </text>
</TEI>