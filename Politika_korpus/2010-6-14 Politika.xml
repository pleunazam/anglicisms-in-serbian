<TEI version="3.3.0" xmlns="http://www.tei-c.org/ns/1.0">
 <teiHeader>
  <fileDesc>
   <titleStmt>
    <title>Politika 2010-6-14</title>
   </titleStmt>
   <publicationStmt>
    <p></p>
   </publicationStmt>
   <sourceDesc>
    <p>https://www.politika.rs/sr/articles/archive/2010/6/14/page:1?url=</p>
   </sourceDesc>
  </fileDesc>
 </teiHeader>
 <text>
  <body>
    <div id="sport">
Italija - Paragvaj 1:1
Kejptaun, 14. juna – Svetski prvak se zagrcnuo na početku Svetskog prvenstva. U Kejptaunu, po pravoj poznojesenjoj kiši, Italija je igrala s Paragvajem samo 1:1 (0:1).
Ipak, tim rezultatom „azuri” nisu mnogo ožalošćeni. Navikli su da idu mukotrpnim putem ili, ako nekima više odgovara, da se provlače. Sem toga, sastav grupe je takav da ne bi trebalo da imaju problema da zauzmu jedno od prva dva mesta koja vode u dalje takmičenje, pošto su u skupu sa Slovačkom i Novim Zelandom.
Paragvajci, dabome, mogu da budu prezadovoljni. Protiv svetskog prvaka i glavnog favorita u grupi osvojili su bod. Na to, ruku na srce, ni mnogo slavnije reprezentacije ne mogu da računaju sa sigurnošću.
Bila je to utakmica gotovo bez pravih šansi, a ipak su pala dva gola. Prvi su postigli Paragvajci u 38. minutu. Iz slobodnog udarca, daleko u polju, lopta je padala u srce šesnaesterca. Italijanske igrače je nadvisio Alkaraz i glavom poslao loptu pored same leve stative Bufonovog gola.
Italijanski golman je ostao zakovan za liniju mada je mogao da istrči, jer je lopta dugo putovala posle slobodnog udarca. Možda je za to krivo hladno vreme (samo 8 stepeni), na šta se Bufon i požalio u poluvremenu, pa je u drugih 45 minuta na golu bio Marketi.
U drugo poluvreme su Italijani ušli s pomalo neobičnom ulogom. Obično oni igraju povučeno, ali sada su morali da napadaju, jer im rezultat nije odgovarao.
I zaista se igralo na paragvajskoj polovini igrališta, ali šansi za kojima bi se uzdisalo nije bilo. Do izjednačenja je ipak došlo i to, kako je ovde u Južnoj Africi već postala redovna pojava, grubom greškom golmana.
Kapiten Paragvaja Viljar, koji je do tog 62. minuta, a i posle njega bio na visini zadatka, promašio je loptu ubačenu iz kornera. De Rosiju se posrećilo da mu lopta padne na nogu i sa tri-četiri metra je doneo bod Italiji. Gol su Paragvajci mogli da izbegnu da igrač koji je trebalo da drži na oku De Rosija to nije bukvalno shvatio – pratio je njega, a lopti je okrenuo leđa.
Iako je bio na teškim mukama, jer je morao da odoleva silovitim napadima Italijana Paragvaj se nijednog trenutka nije odrekao sopstvenog napada. Njegov selektor je zamenio obojicu svojih napadača i to ne da bi pojačao odbranu, nego da bi osvežio napad.
Istina, oni nisu došli u priliku da savladaju rezervnog italijanskog golmana, ali je svetski prvak posle izjednačenja morao da se pomiri s tim da je bolje vrabac u ruci, nego li golub na grani, pa je, i pored izražene želje da postigne pobedonosni pogodak, morao da vodi računa i o svojoj mreži.
Italijani su pokazali ono što se od njih i očekivalo, ali to nije bilo dovoljno za pobedu. Paragvajci su na poslednjim svetskim prvenstvima ostavljali vrlo dobar utisak, međutim, uvek im je falilo nešto malo da postignu i rezultat za pamćenje. Sada su nagovestili da imaju tim koji ume da izađe na kraj i s najjačima.
Stadion: Grin point. Gledalaca: 62.869. Sudija: Arčundija (Meksiko). 0:1 Alkaraz (38), 1:1 De Rosi (62). Žuti kartoni: Kamoranezi (Italija) i Kaseres (Paragvaj).
ITALIJA: Bufon (od 46. Marketi) – Zambrota, Kanavaro, Kjelini, Krišito – De Rosi, Montolivo – Pepe, Markizio (od 59. Kamoranezi), Jakinta – Đilardino (od 72. Di Natale). Selektor: Lipi.
PARAGVAJ: Viljar – Bonet, Da Silva, Alkaraz, Morel – Vera, Riveros, Kaseres, Tores (od 60. Santana) – Barios (od 76. Kardozo), Valdez (od 68. Santa Kruz). Selektor: Martino.
Tabela F grupe

Antić: Šampioni su najbolji kada je najteže
Johanesburg, 14. juna – Nema vremena za tugu, ni previše za analize. Selektor Radomir Antić svoje reprezentativce mora da povede u bolje sutra i već u petak ispravi nedozvoljeni minus u koji je nacionalni tim upao u meču sa Ganom. Poraz od selekcije koju predvodi Milovan Rajevac, nije međutim lako preboleti.
Antić je, stiče se takav utisak, krenuo dobrim putem u raščišćavanje prostora pred kojim je jedini cilj – pobeda protiv Nemačke:
- Svesni smo činjenice da nam je rezultat na neki način stvorio obavezu. Mogu da kažem po logici života - u trenutku kad smo igrali najbolji deo naše utakmice sa najpovoljnijim šansama, došla je odlučujuća situacija. Svi smo pod uticajem poslednjih pet minuta u kojim smo išli više srcem nego glavom pa je rival imao još jednu šansu. U utakmici gde je rival znao da nam posebno zatvori spoljne pozicije, ali ističem u utakmici sa dosta respekta, mislim da smo imali bolje i konkretnije šanse i još jednom se potvrdilo u fudbalu da onaj ko promaši šanse, plaća dividendu. To je za nama, danas se okrećemo novom danu. Taj nam je rezultat napravio novu obavezu. Ostaju nam dve utakmice. Svesni smo činjenice da moramo mnogo bolje da odigramo, da se okrenemo sebi i podignemo se jer pravi šampioni kad im je najteže pokazuju najbolje i očekujem da ćemo to uraditi u pripremi za narednu utakmicu.
Novinari su imali puno toga da pitaju selektora Srbije. Na rafalnu paljbu pitanja, odgovarao je staloženo...
Možete li da nam opišete atmosferu u ekipi jer je utisak da je igračima poraz baš teško pao?
– Možete i da zamislite... Na neki način rezultat nam je u svakom slučaju oduzeo mnogo toga od samopouzdanja. Na meni je da iskoristim ove dane a mislim da će nam i rival pomoći jer za protivnika imamo, po mom utisku reprezentaciju koja je do sada najviše pokazala na Svetskom prvenstvu. U svakom slučaju imaćemo za protivnika reprezentaciju koja imponuje, moraćemo da damo sve od sebe i više da bismo ostvarili rezultat koji nam odgovara.
Meč sa Nemačkom dolazi u nezgodnom trenutku jer nam ne odgovora ništa osim pobede, razmišljate li o nekim promenama?
– U svakom slučaju posle ovog poraza čovek bi promenio dosta toga. Ali sa vremenom pokušavam da vidim šta nam je raditi u toj situaciji. Činjenica je da me je impresionirala igra Nemačke jer su u svim fazama pokazali autoritet, kvalitet i mislim da ne samo rezultatom, još više igrom i ponašanjem, potvrdili su da su prava reprezentacija. U ovom trenutku je rano pričati o timu. Već popodnevni sastanak iskoristićemo da razgovaramo i o nama i o protivniku, ali se svi slažemo u oceni da je svakako ta utakmica za nas istorijska.
Od igrača tražite osmeh, a oni su i pre meča u Pretoriji bili stegnuti, možete li da ih opustite, da li oni imaju neku blokadu u glavama uprkos vašim rečima – smejte se, smejte se?
 – Osećaj odgovornosti, prvenstvo, da budeš na nivou onoga što se od tebe očekuje, nisu to obične utakmice, sve to utiče... Svakako da smo radili na psihološkom momentu, govorili smo da imamo kvalitet. Ali upravo na tom psihiološkom delu, u nedelju smo bili više nego opterećeni, možda sputani. Kad kažem da za protivnika imamo Nemačku koja inspiriše, očekujem da ćemo povratiti onu radost u igri koja nam je potrebna
Kako vam je protekao debi na Mondijalu, jeste li nešto naučili i kako ste se osećali posle utakmice?
– Ja sam se osećao pre same utakmice privilegovanim . Sa milion različitih emocija u sebi, mnogo toga prolazilo mi je kroz glavu. Osećao sam se čovekom fudbala jer mi je imponovalo kako je sve to organizovano. Ali i kod mene, ne mogu da krijem, stvorila se psihoza velike obaveze koju ću svakako prevazići. U krajnjoj liniji, na moje odluke vezane za izmene uticala je realnost koju smo doživeli tokom utakmice. A bilo je tu nekih stvari na poluvremenu koje su uticale na odluke na promene igrače.
Da li protiv Nemačke planirate da napadnete obzirom da nemate više šta da izgubite, ili ćete ipak igrati drugačije?
– U nedelju reprezentacija koja nije napadala došla je do pobede, fudbal je to. U svakom slučaju moramo tražiti ravnotežu. Fluidniji pas svakako bi nam doneo više šansi za gol. Očekujem da se svaki pojedinac izdigne iznad situacije i da više, nego što je dao u nedelju.
Rekli ste da nas očekuje istorijska utakmica, koliko vas opterećuje činjenica da baš na velikim takmičenjima sa Nemcima nismo dobro prolazili?
– Više od statistike me opterećuje to što sam preksinoć zaključio da imamo izvanrednu reprezentaciju za protivnika. I kad sam rekao da nam je potrebno mnogo više od običnog, svakog pojedinca pozivam na dodatnu motivaciju, na dodatni prilaz igri jer protiv takvog rivala moramo da budemo više od prosečne reprezentacije:
Da li imate poverenje u odbranu?
– Imam poverenja u odbranu i to je i utakmica sa Ganom pokazala jer nismo imali previše problema u toj fazi...
Kako se oseća čovek na klupi u nefudbalskom ambijentu jer zbog nenormalne buke nema osećaj da je na fudbalskoj utakmici?
– Da smo vodili, bilo bi fenomenalno! Ali pošto smo izgubili, nije mi prijalo....
Mister, recite nam, prvi put dolazite u situaciju da morate da pobedite, kako gledate na to?
– Ni jednu utakmicu nismo počeli bez ideje da ne pobedimo. Ali obaveza u svakom slučaju nameće svakom pojedincu više pozitivne energije da napadne protivnički gol. Pokušaćemo sve da uradimo da ostvarimo pravi rezultat. Ni u nedelju nismo razmišljali o nerešenom rezultatu, hteli smo da pobedimo.
Šta ste pričali sa gospodinom Rajevcem posle meča i da li rezultat može da pokvari vaše odnose?
– Čestitao sam mu na uspehu. On mi je poželeo dve pobede na preostale dve utakmice. Život nam je opredelio te dve uloge.
Kako je Zdravko Kuzmanović?
– Posle treninga je mnogo bolje. Fizička aktivnost podiže raspoloženje. Svakako je bio utučen.
Ako sam dobro shvatio, vi ste zadovoljni igrom, da li ima nešto što ipak nije bilo dobro?
–Kad govorim da sam zadovoljan, rekao sam da smo primili gol u periodu u kojem smo najviše dominirali i stvarali šanse. Što se tiče odnosa prema igre – možemo da rezimiramo protivničke šanse posle jednog dugačkog auta i posle vođstva kad su pogodili stativu. Manje više nismo imali problema. Imali smo dosta odgovornosti. Svakako sam očekivao mnogo više naše dominacije po spoljnim pozicijama a to se nije desilo. To je bila utakmica u kojoj je jedan detalj odlučivao.
Prokomentarišete crveni karton Lukovića i koliko će nam on nedostajati na utakmici sa Nemačkom?
–Isključenje Lukovića za nas je bilo veliki hendikep. U dve situacije gde po mom mišljenju zaista moramo da izvučemo pouke jer su nam sudije skrenule pažnju i pre SP da će postojati velika komunikacija sa četvrtim sudijom. I kod te situacije i kod penala, pošto je sudija dao prednost, a posle donosio odluke, samo govori da moramo da povedemo računa. FIFA svaku reprezentaciju koja na utakmici dobije preko pet kartona i novčano kažnjava. Da li to utiče na odluke, ne znam, ali kad govorim o Lukoviću, mogu da kažem da je odigrao kvalitetno meč, bio jedan od boljih igrača kao što smo navikli na njega. U našem poslu onog koga nema, bez njega se može, a njegova prirodna zamena jeste Subotić.
----------------------------------------------
Stanković i Milijaš se povukli zbog Asamoe
Bez obzira na kvalitet Gane koja je neopravdano potcenjena u našoj javnosti, da li možete da objasnite zbog čega su Milijaš i Stanković, posebno u drugom poluvremenu, igrali toliko defanzivno? Zbog čega je vezni red toliko podbacio?
– U krajnjoj liniji možda je i sistem protivnika uticao na to. Pokušali smo u fazi odbrane da i Jovanović i Krasić skrate teren... Igra između linija Asamoe koji nam je u prvom poluvremenu najviše pravio problema uticala je takođe na to. Možda je pokušaj korekcije da smanjimo razliku između linija oduzeo njihovu kreativnost.
----------------------------------------------
Buka sprečila Ivanovića da ode u napad u finišu
Kako objašnjavate to da je reprezentacija Srbije igrala najbolje kad je ostala sa igračem manje, zbog čega od početka utakmice nije bila tako agresivna?
– Taj psihološki momenat igrača manje dao je motiv protivniku da ide napred, tako da smo imali više prostora. Ali, posle vođstva bila je ideja da prebacim Ivanovića napred da bismo došli do skoka, dugačkih lopti, ali buka nije dozvolila komunikaciju.
----------------------------------------------
Nisam hteo nerešeno, a bod bi bio izvanredan...
Da li biste protiv Nemačke bili zadovoljni jednim bodom?
– Teško je reći. I pre utakmice sa Ganom rekao sam da nisam zadovoljan nerešenim rezultatom, ali kad izgubiš utakmicu, nerešen rezultat je izvanredan. U svakom slučaju svestan sam činjenice da smo ovim porazom doveli sebe u situaciju moranja.
Zoran Stojadinović

Japan - Kamerun 1:0
Blumfontejn, 14. juna – Trenutak neopreznosti kamerunske odbrane bio je koban po njihov tim. U 38. minutu su potpuno zaboravili da može neko da im se prikrade, a kad su videli ko im je iza leđa bilo je dockan. Honda je, posle centaršuta Macuija, imao vreme da se namesti i da gol, koji je Japanu bio dovoljan za pobedu – 1:0 (1:0).
Tako je u ravnopravnom prvom poluvremenu, bez naročitih prilika, Japan stekao prednost, koju nije ispustio do kraja. U drugih 45 minuta Kamerunci su dali sve od sebe da makar izjednače, ali kad krene naopako ni favoritu nije lako da preokrene stvar.
Najopasniji trenutak po Japance dogodio se u 82. minutu. Emana je pucao iz velike daljine, golman Kavašima nije mogao da zaustavi taj projektil, ali jeste prečka.
Kamerunci još imaju čemu da se nadaju, međutim, izlaze na megdan glavnom favoritu u grupi Holandiji i Danskoj. Japanci su zahvaljujući Hondi izmakli Kameruncima, a potom im nisu dopustili da razviju pun gas. Evropske reprezentacije, s kojima će se naći oči u oči, verovatno neće biti tako naivne kao Afrikanci.
Stadion: Fri stejt. Gledalaca: 31.600. Sudija: Benkerenka (Portugalija). 1:0 Honda (38). Žuti kartoni: Tanaka (Japan) i Nkulu (Kamerun).
JAPAN: Kavašima – Komano, Tanaka, Nagatomo, Nakazava – Abe, Endo, Macui (od 68. Okazaki), Hasebe (od 86. Inamoto) – Honda, Okubo (od 79. Jano). Selektor: Okada.
KAMERUN: Hamidu – Asu-Ekoto, N`Kulu, Basong, Matip (od 63. Emana) – Makun (od 74. Žeremi), Enoh, M`Bija Etundi, Eto – Čupo-Moting (od 74. Idrisu), Vebo. Selektor: Le Gen (Francuska).
---------------------------------------------
Tabela E grupe

Obale Slonovače bez Drogbe, Portugalci popravljaju utisak
PORT ELIZABET – Fudbalske reprezentacije Obale Slonovače i Portugalije startni meč na Mundijalu igraju u utorak od 16 časova u Port Elizabetu, a pobeda u međusobnom okršaju znači im mnogo imajući u vidu da je favorit grupe G višestruki planetarni prvak Brazil.
Rivali imaju odlične igrače i gaje velike ambicije uoči početka šampionata, pa bi eventualni poraz već na startu takmičenja za njih predstavljao težak udarac.
U timu Obale Slonovače, ipak, neće biti najveće zvezde Didijea Drogbe. Ubojiti napadač Čelsija je prošle sedmice povredio ruku i, s obzirom da igra državnog tima puno zavisi od njega, stručni štab ekipe se do poslednjeg trenutka nadao da će Drogba moći da istrči na teren protiv Portugalaca.
Glavno pitanje koje su novinari postavljali selektoru „slonova”, Šveđaninu Svenu Goranu Eriksonu, bilo je kako će nadomestiti izostanak Drogbe. Zasad je izvesno da će kapitensku traku preuzeti prvotimac Mančester Sitija Kolo Ture.
„Slažem se da u timu imamo nekoliko velikih asova svetskog fudbala i da smo prilično iskusna ekipa, ali moramo da shvatimo da je fudbal kolektivna igra i da pobeđuje bolje uklopljeni tim”, poručio je Kolo Ture.
Selektor Erikson je preuzeo Obalu Slonovače pre nepuna tri meseca, nakon smene Vahida Halilhodžića, a protiv Portugalije će imati poseban motiv.
Pre četiri godine Erikson je na šampionatu u Nemačkoj predvodio selekciju Engleske, koju su u četvrtfinalu boljim izvođenjem penala eliminisali upravo Portugalci. Ista reprezentacija je 2004. godine na Evropskom prvenstvu pobedila „Gordi Albion” u četvrtfinalu, a ponovo su penali odlučivali „putnika” među četiri najbolja tima.
Jedan od najiskusnijih u redovima Portugalaca Simao Sabrosa je istakao da očekuje „žestoku taktičku borbu tokom svih 90 minuta” i dodao da je ključno da učenici selektora Karlosa Keiroša deluju kao „skladna celina” na terenu.
„Smatram da će utakmicu dobiti ona ekipa koja uspe da iskontroliše loptu”, ocenio je Sabrosa koji je tokom prethodne klupske sezone odigrao preko 70 utakmica u dresu madridskog Atletika.
Portugalija je tokom kvalifikacija i u pripremnim mečevima ostavila vrlo bled utisak, a kao glavni problem te ekipe stručnjaci navode „veliku rastrzanost i soliranje asova” kojima je uspeh kolektiva tek na drugom mestu.
Utakmica Obala Slonovače - Portugalija igra se sutra od 16 časova na stadionu „Nelson Mendela Bej” u Port Elizabetu. Sudiće Horhe Larionda (Urugvaj) kome će u deljenju pravde pomagati sunarodnici Pablo Fandino i Mauricio Espinoza.
Verovatni sastavi:
Obala Slonovače: Bari, Ebue, Kolo Ture, Bamba, Tjene, Kuasi, Zokora, Jaja Ture, Tjote, Salomon Kalu i Dumbija.
Portugalija: Eduardo, Paulo Fereira, Bruno Alveš, Rikardo Karvaljo, Koentrao, Mendeš, Raul Meireleš, Deko, Ronaldo, Simao i Lidson.

Slovaci debituju, Novi Zeland želi prvu pobedu
RUSTENBURG – Fudbalska reprezentacija Slovačke debitovaće u utorak (13. 30 č) na Mundijalu u Južnoj Africi, a rival izabranicima Vladimira Vajsa u prvom kolu F grupe biće državni tim Novog Zelanda - učesnik šampionata sveta 1982. godine u Španiji gde nije zabeležio nijednu pobedu.
Nakon skoro dve decenije dominacije češke reprezentacije Slovaci su dočekali „svojih pet minuta”, pa će na šampionatu sveta u Južnoj Africi reprezentovati bolji deo nekadašnje zajedničke države.
Selektor Vajs, koji važi za velikog fudbalskog fanatika, igrao je za Čehoslovačku 1990. godine na prvenstvu u Italiji. On smatra da njegovi izabranici mogu da odigraju na „veoma visokom nivou” i da nije nerealno da Slovačka bude „najprijatnije iznenađenje” na Mundijalu.
Zanimljivo je da je i Vajsov otac nekada bio reprezentativac, kao i da će u veznom redu Slovaka igrati njegov sin. Sva trojica imaju isto ime.
Golman Jan Muča, koji brani za poljsku Legiju istakao je da je šansa Slovaka u tome što su oni „osveženje za svetski fudbal” i što mogu da „prijatno iznenade planetu igrama i rezultatima”.
„Pokušaćemo da na prvenstvu pružimo maksimum. Osećam da smo izuzetno motivisani i da možemo da uradimo nešto značajno”, rekao je Muča.
Kapiten i najbolji igrač slovačkog državnog tima, napadač italijanskog Napolija Marek Hamšik, ocenio je da je prvi meč protiv Novog Zelanda ujedno i „najznačajniji” za njegove saigrače.
„Novi Zeland je tokom pripremnih utakmica pokazao da ima kvalitet. Gledali smo njihov kontrolni meč protiv Srbije, koju su pobedili i pokazali da znaju da igraju”, rekao je Hamšik.
U timu Slovačke najverovatnije će biti Miroslav Štok i Martin Škrtel koji mnogo znače ovoj ekipi, a njihov nastup prethodnih dana bio je pod znakom pitanja.
Selektor Novog Zelanda Riki Herbert igrao je na Mundijalu jedni put kada se ta reprezentacija domogla planetarne fudbalske smotre, a pred Svetsko prvenstvo u Južnoj Africi je umereni optimista.
„U turnirskom sistemu takmičenja sve je moguće”, naveo je Herbert, podsetivši da je na otvaranju šampionata u Japanu i Južnoj Africi 2002. godine debitant Senegal pobedio branioca titule Francusku sa 1:0.
Herbert je precizirao da bi voleo da i tim koji predvodi sa klupe i u kome se našlo mesta, čak, i za poluprofesionalce i jednog amatera, trijumfuje nad aktuelnim prvakom - reprezentacijom Italije.
U meču sa Slovacima on neće moći da računa na kapitena Rajana Nelsena, dok je pod znakom pitanja igranje veznog igrača Tim Brauna koji je nedavno operisao rame.
Na stadionu „Rojal Bakofeng” u Rustenburgu sudiće Džerom Dejmom (Južna Afrika) sa pomoćnicima Selestinom Ntagungirom (Ruanda) i Enokom Molefeom (Južna Afrika).
Verovatni sastavi:
Slovačka: Muča, Pekarik, Škrtel, Đurica, Čeh, Štrba, Vajs, Hamšik, Štok, Vitek i Šestak.
Novi Zeland: Paston, Rid, Nelsen, Smit, Sigmund, Vicelić, Bertos, Kristi, Šmelc, Kilen i Falon.

Brazil favorit protiv „misteriozne” Severne Koreje
JOHANESBURG – U drugoj utakmici prvog kola G grupe Mundijala u Južnoj Africi u utorak (20.30 č) se u Johanesburgu sastaju reprezentacije Brazila i Severne Koreje, a petostruki prvak sveta favorit je protiv „misteriozne” ekipe sa Dalekog istoka.
Prema onome što je Severna Koreja prikazala u azijskim kvalifikacijama za prvenstvo sveta, utisak je da im je najjače oružje izuzetno čvrsta odbrana.
S obzirom sa su se izabranici selektora Karlosa Dunge u kvalifikacionim okršajima neretko mučili sa defanzivnim protivnicima, svi su izgledi da ih ni sutra ne očekuje baš lak posao.
Brazil je najtrofejnija fudbalska nacija i ekipa za koju je decenijama vezan stereotip da igra najlepši fudbal na svetu. Dolaskom Dunge na selektorsku poziciju stvari su se u značajnoj meri promenile, a mladi stručnjak nije omiljen među navijačima, baš kao ni ranije Luis Felipe Skolari.
Defanzivni vezni igrač „karioka” Žilberto Silva svestan je da ekipa Severne Koreje neće istrčati na teren sa željom da se nadigrava sa njima, već će najviše voditi računa o odbrani svog gola.
„Dodatno nas brine to što ćemo protiv Severne Koreje igrati već u prvom kolu, a iskustvo govori da je najteže protiv takvih protivnika igrati na samom startu turnira”, rekao je iskusni fudbaler atinskog Panatinaikosa.
Brazilska javnost veoma je kritična prema ovoj selekciji. Mnogi smatraju da se stručni štab na čelu sa Dungom, koji je 1994. godine prilikom osvajanja šampionske titule na prvenstvu u SAD bio kapiten državnog tima, previše uzda i kvalitete Kake iako je 29. godišnji vezista odigrao sasvim prosečno svoju prvu sezonu u madridskom Realu.
„Karioke” su za protivnike u kontrolnim okršajima odabrali selekcije Zimbabvea i Tanzanije, što je takođe ražestilo Dungine oponente
„Sa Tanzanijom smo igrali da bi se adaptirali na hladno vreme koje u ovo doba godine vlada u Africi. Ne vidim uopšte razlog za žestoke napade kojima smo izloženi zbog izbora sparing-partnera”, bio je ogorčen desni bek Danijel Alveš.
Reprezentacija Severne Koreje ubedljivo je najveća nepoznanica od svih učesnika Mundijala. Igrači i selektori ekipa koje su igrali sa njima tokom priprema kažu da se radi o „upornoj i defanzivno orijentisanoj ekipi bez pravih asova”.
„Prethodnih meseci nisam uočio da ljudi pričaju o njima iako su se plasirali na Svetsko prvenstvo, što nije mala stvar. Primetio sam da umeju da igraju i da su fizički veoma spremni”, preneo je svoje utiske selektor Obale Slonovače Šveđanin Sven Goran Erikson.
Severna Koreja se za šampionat u Južnoj Africi pripremala čak šest meseci, a najveći deo igrača iz te selekcije igra u domaćem prvenstvu.
Utakmica Brazil - Severna Koreja igra se sutra od 20.30 časova na stadionu „Elis Park” u Johanesburgu, a sudiće Viktor Kasai (Mađarska) sa sunarodnicima Gaborom Erosom i Tiborom Vamosom.
Verovatni sastav:
Brazil: Žulio Cezar, Majkon, Lusio, Žuan, Mičel Bastos, Felipe Melo, Žilberto Silva, Elano, Kaka, Robinjo i Luis Fabijano.
Severna Koreja: Ri Mjong Ok, Ri Kvang Čon, Nam, Pak Čol Jin, Ri Jun Il, Ji, Mun, An, Pak Nam Čol, Hong i Jong.

Stojković: Izgubili smo bitku, ali ne i rat
Ekipa „Politike” i „Sportskog žurnala”
Johanesburg, 14. juna – Iako su fudbaleri Gane 16 puta pokušali da matiraju našeg čuvara mreže, Vladimir Stojković nije imao previše prilika da se pokaže. Dva udarca u okvir gola lako je zaustavio, a bio je nemoćan samo u 85. minutu, kada ga je sa „bele tačke” savladao najbolji igrač utakmice Asamoa Gijan.
– Nekako smo prespavali prethodnu noć, jer je uvek teško posle poraza, a pogotovo kada se izgubi na ovakav način i na Svetskom prvenstvu. Bili smo nadmoćniji i možemo da žalimo za propuštenim šansama. Zaista nam je teško, ali ohrabruje što smo imali više povoljnijih prilika od Gane. Po meni, bio je to pravi mundijalski meč u kojem su odlučile nijanse. Mislim da je Gana bila srećnija – rekao je srpski golman.
Sa tribina je izgledalo kao da je značaj utakmice bila preveliki teret za naše igrače. Upitan kako je bilo na terenu, Stojković je odgovorio:
– Utakmica je podjednako bila važna, kako nama, tako i Gani. Videli ste da je veliku borbu bukvalno svih 90 minuta i da ni jednom momku ne može da se zameri da nije dao sve od sebe. Izgarali smo celu utakmicu, borili se, ali nismo imali sreće da realizujemo svoje prilike. Gana svoju, iz jedanaesterca, jeste. Pre toga je sudija, možda prestrogo, pokazao drugi žuti karton Lukoviću, koji nas je malo poremetio. Ali, idemo dalje, ništa nije izgubljeno. Siguran sam, ako pružimo maksimum protiv Nemačke, da će nam se vratiti i ovo što smo izgubili protiv Gane.
Na opasku da „vađenje” protiv Nemačke nije ni malo lako, naš golman je kazao:
– Nema tu previše da se priča. Dvadesetak meseci smo zajedno. Prošli smo mnogo toga, proći ćemo i kroz ovo iskušenje. Najteži ispit je, možda, u petak. Razgovarali smo i ustanovili da imamo dve opcije – ili da se pokupimo i odmah odemo kućama, ili da pobedimo Nemačku. Bitno je da protiv Nemaca pružimo maksimum, a da li će to biti dovoljno za remi ili pobedu videćemo. Znamo svi da će biti jako teško. Uverili smo se kako Nemci igraju. Ali, i mi smo poznati da volimo da igramo protiv najjačih selekcija i nadam se da uz malo sreće, koju nismo imali protiv Gane, možemo da dođemo do povoljnog rezultata.
Na pitanja od koga preti najveća opasnost i od čega se najviše treba čuvati u duelu s Nemačkom, Stojković je kao iz topa rekao:
– Odgovor je veoma jednostavan. Opasnost preti od svih i sa svih strana. Videli ste, recimo, Klozea, koji najpre u svom šesnaestercu pomaže odbrani, a već posle petnaestak sekundi „zakucava” loptu u protivnički gol. Njihovo trčanje, želja, agresivnost i pomeranje biće naš najveći problem. Oni ne staju ni jednog trenutka tokom celog susreta.
(/slika2)Srpska „jedinica” veli da se čuo s prijateljima iz Beograda i da oni nisu nezadovoljni igrom, već da se slažu da naš nacionalni tim nije imao sreće i dodaje:
– Svi su i dalje optimisti. Kada realno sagledate šanse Gane i nas bili smo bolji, ali i to je fudbal.
Stojković tvrdi da se neće ponoviti Svetsko prvenstvo u Nemačkoj 2006. godine:
– Ne, nema pesimizma. Mundijal 2006. je iza nas, kao što je i utakmica sa Ganom. Idemo u Port Elizabet da u petak damo sve od sebe, da budemo pravi, da budemo jedinstvena grupa, kao što smo to bili svo ovo vreme. Nadam se uspehu.
Nakon neuobičajenih golova, koje su primili golmani Engleske i Alžira na takmičenju u Južnoj Africi, naš čuvar mreže kaže da se ne pribojava da se isto može dogoditi i njemu:
– Lopta jeste brza i nezgodna. Ali, kakva je meni, takva je i drugim golmanima. Ko se bolje snađe, bolje će proći. „Džabulani” je i napravljena s namerom da bude što više golova. To je normalno. Gledaoci dolaze na utakmice da bi videli golove, a na nama golmanima je da se što bolje snađemo. Rekao sam saigračima da kad god su bili u prilici pokušaju da šutiraju. Videli ste šta je bilo posle udarca Stankovića, kada se lopta odbila golmanu od grudi i ipak ostala kod njega. Sve je to trenutak, mali nedostatak sreće. Očekujem da će nam se delić vratiti u nekoj od narednih utakmica i da ćemo se radovati. Naravno da će biti veoma teško. Još imamo šansu. Izgubili smo prvu bitku, ali se nadam da nećemo izgubiti rat.
Đ. Smiljanić
----------------------------------------------
Potišteni i jedinstveni
Na pitanje kakva je atmosfera među igračima posle poraza od Gane, Stojković nam je odgovorio:
– Zaista je odlična. Ništa se nije promenilo. Jesmo potišteni zbog neuspeha, ali smo i dalje jedinstveni i naš odnos nije ni za nijansu promenjen.
----------------------------------------------
Vuvuzele „ubijaju u glavu”
O tome da li igračima na terenu smeta zaglušujuća buka, koju stvaraju vuvuzele, i kako komuniciraju međusobno i sa selektorom Antićem, naš čuvar mreže je rekao:
– Na početku taj zvuk je zanimljiv i prija, a posle desetak minuta postaje dosadno i „ubija u glavu”. Ma, kao da im je neko platio da sviraju svih 90 minuta. Prijatelji iz Beograda rekli su mi da nisu mogli da čuju našeg komentatora. Ali, kako je nama, tako je i njima. Dosta se dugo poznajemo, tako da ima načina da se čujemo na terenu, doviknemo, dogovorimo i pomognemo, tako da to ne predstavlja problem.
----------------------------------------------
Lukoviću meč pauze, FSS plaća 5.000 „švajcaraca”
Zbog isključenja u meču sa Ganom srpski defanzivac Aleksandar Luković kažnjen je sa jednom utakmicom zabrane igranja, što znači da ga neće biti u sastavu u duelu sa Nemačkom. Crveni karton Fudbalski savez Srbije mora da plati 5.000 švajcarskih franaka.
----------------------------------------------
Karadžić: Šanse još postoje
Johanesburg, 14. juna – Najavljivao je Tomislav Karadžić da je prolaz u osminu finala realnost i da Srbija može i više od toga, a u nedelju se suočio sa bolnim saznanjem – poraz od Gane preti da rasprši sve mundijalske planove ne samo predsednika FSS. U društvu potpredsednika Ivana Ćurkovića i Dragana Đorđevića i generalnog sekretara Zorana Lakovića, Tomislav Karadžić odgledao je jučerašnji trening i odgovorio na nekoliko pitanja koje muče ljubitelje fudbala.
Na pitanje kako posle šokantnog poraza ostati miran za meč sa Nemcima i kakva je atmosfera u reprezentaciji, predsednik FS Srbije odgovorio je iskreno:
– Sama činjenica da smo na treningu, jasno govori da nam je stalo da sa ekipom budemo što više i na terenu i u kampu. Činimo napore da vratimo atmosferu kakva je bila uoči utakmice. Naravno da nam je poraz teško pao.
Podsetio je Karadžić i na trenutke kad je argentinski arbitar označio završetak utakmice:
– Videli ste i neke igrače koji su plakali posle utakmice. Sigurno je da postoji neraspoloženje, ali u svakom slučaju ovo je fudbal, izgubili smo utakmicu, imamo još dve i imamo pravo da se nadamo. Izabrali smo teži put, ali još šanse postoje i učinićemo sve da odigramo dobro i protiv Nemaca i sa Australijom.
Iako je očigledno da ne želi da priča o igri, Karadžić se ipak osvrnuo na utiske iz Pretorije:
– O samoj igri imaćete priliku da razgovarate sa selektorom kao i sa ljudima koji su merodavni da daju ocenu utakmice. Planirali smo da pobedimo Ganu, sad vidimo i da je nerešen rezultat mogao da bude zadovoljavajući, ali šta je tu je, idemo dalje.
Reprezentativci su u grčku i sa previše respekta počeli utakmicu i takvom utisku ne može da se otme ni Karadžić:
– Malo je čudno da igrači daju izjave da su im noge teške. Ja sam ih jutros pitao, nismo li ušli bojažljivo u prvo poluvreme posebno. U svakom slučaju, naša ekipa ni u pripremnom periodu, ni juče, na prvoj utakmici nije ličila na onaj tim iz kvalifikacija.
Karadžić veruje da uvredljive poruke koje dobijaju putem internet portala neće izazvati razdor u ekipi i pokvariti atmosferu uoči meča sa Nemačkom koja je blistala u prvoj utakmici.
– Razgovarali smo skoro sa svim igračima pojedinačno i u svlačionici i u kampu, i jutros. Pričali smo sa ljudima unutar ekipe. Nemamo nijedan razlog da budemo zabrinuti i da mislimo da ima podela ili strujanja koja obično prate ekipe posle poraza. Stanje u ekipi je korektno. Pričali smo posebno o utakmici sa Nemačkom. I igrači i mi cenimo da je Nemačka pokazala najviše od svih ekipa na do sada odigranim utakmicama. Kao ekipa bili su konkretni, i svakako nas čeka težak posao. Međutim, niti će Nemačka odigrati tako dobro, niti ćemo mi moći onako slabo da igramo u petak. Nadamo se dobroj utakmici.
Zoran Stojadinović
----------------------------------------------
Platini navijao za Srbiju
Predsednici Fife i Uefe gledali su utakmicu Srbija – Gana, ali se ni Blater, ni Platini juče nisu izjašnjavali o njoj. Tomislav Karadžić otkrio nam je jedan kuriozitet:
– Platini je navijao za našu ekipu. Napustio je utakmicu 10 minuta pre kraja – rekao je Karadžić.
----------------------------------------------
Glavu gore!
Ministar za omladinu i sport Snežana Samardžić-Marković prevalila je dugačak put i, na žalost, razočarala se u Pretoriji:
– To je tako za sada, međutim treba biti tim i kad se gubi ikad se dobija.
Ministar sporta mora uvek da ima reči ohrabrenja posle poraza za svakog sportistu pa i za fudbalere Radomira Antića:
– Moje su reči - glavu gore! Imamo još dve utakmice i neće biti lako, ali treba verovati u sebe do samog kraja. Još nije kraj.
----------------------------------------------
Rajevac ne ostpisuje Srbiju
Kakav je gospodin Milovan Rajevac! Tek što je izašao sa terena i dao oficijelnu izjavu za FIFA posle pobede nad Srbijom, selektor Gane uputio se kroz miks zonu, ka sali u kojoj su ga čekali brojni novinari na konferenciji za medije. Uputio i stao kad smo ga zaustavili da mu čestitamo pobedu.
– Hvala, trudili smo se, analizirali igru reprezentacije Srbije, znali smo odakle dolazi opasnost i neutralisali mogućnost skok igre. Valjda ćemo pobediti Nemce i zajedno proći dalje – u dahu je izgovorio Rajevac očigledno misleći na Srbiju i Ganu.

Holandija – Danska 2:0
Johanezburg, 14. juna – U okršaju dve reprezentacije sličnih fudbalskih shvatanja Holandija je pobedila Dansku s 2:0 (0:0). Bodovi su pripali favoritu, a do njih je došao, ne toliko teško, koliko srećno.
Autogolovi nisu baš tolika retkost u fudbalu, ali ono kako je danski golman Serensen savladan u 46. minutu je zaista neobično. Bezopasan napad Holanđana Simon Poulsen je pokušao da raščisti. Zahvatio je loptu glavom pred svojim golom, ali nije on matirao svog golmana. Lopta je pogodila u leđa Agera, njegovog kolegu iz odbrane, i otišla u mrežu.
I drugi gol je pao posle spleta neobičnih okolnosti, mada za njega zasluge potpuno pripadaju Holanđanima. Snajder je odlično uposlio Eliju, koji je proturio loptu pored golmana, koji nije imao drugog izbora nego da istrči na njega. Međutim, pogodila je stativu i vratila se pred gol. Za razliku od Danaca Kajt je najbolje pratio akciju i bez teškoća sa pet metara, potpuno neometan, ubacio loptu u prazan gol (2:0).
Mogao je posle toga, pred sam kraj utakmice, pobednik svoj uspeh i da uveća. Kajt je oštro, poluvisoko centrirao pred gol. Serensen je bio „kratak”, Afelaj je poslao loptu ka praznoj mreži, ali je Simon Poulsen ovog puta bio i oprezan i brz i pravovremeno stigao da izbaci loptu sa same gol-linije.
Bila je to utakmica sa mnogo trčanja i truda, ali ništa više od toga. Holanđani su zasluženo stekli zaradu u prvoj utakmici, ali do početnog kapitala su došli lutrijom.
Stadion: Soker siti. Gledalaca: 83.465. Sudija: Lanoa (Francuska). 1:0 S. Poulsen autogol (46), 2:0 Kajt (83). Žuti kartoni: De Jong, Van Persi (Holandija), Kjer (Danska).
HOLANDIJA: Stekelenburg – Van der Vil, Matajsen, Hajtinga, Van Bronkhorst – Van Bomel, Van der Vart (od 67. Elija), De Jong (od 88. De Zeuv), Snajder – Van Persi (od 77. Afelaj), Kajt. Selektor: Van Marvejk.
DANSKA: Serensen – Ager, Kjer, S. Poulsen, Jakobsen, Jergensen – Kalenberg (od 73. Eriksen), K. Poulsen, Enevoldsen (od 56. Gronkjer) – Bendtner (od 62. Bekman), Romedal. Selektor: Olsen.
-----------------------------------------------
Tabela E grupe
    </div>
<div id="vesti">
Dunav kod Beograda raste, ne preti poplava
BEOGRAD – Vodostaj Dunava na teritoriji Beograda raste, a vrh poplavnog talasa očekuje se za dva dana, ali većeg plavljenja neće biti, rekao je danas komandant Gradskog štaba za elementarne nepogode Branko Smiljanić.
Smiljanić je za gradsku službu Beoinfo rekao da je sve učinjeno da ne bude većeg plavljenja, i da su spremne ekipe JP Beogradvode i MUP-a Srbije za vanredne situacije, gradski i opštinski štabovi.
On je podsetio da proglašenje vanredne odbrane od poplava ne znači da je došlo do poplave, već da je voda dostigla takav nivo da je potrebna posebna pažnja.
„Osmatraju se najniže i najkritičnije tačke kako bi moglo da se reaguje na vreme. To su potez između Brankovog i Starog savskog mosta, Kula Nebojša, kao i Bulevar vojvode Mišića kod Sajma. Ugrožene su i Grocka, Umka i Višnjica. Kod Kule Nebojše preduzete su sve preventivne mere da bi bilo sprečeno dalje izlivanje vode koje bi ugrozilo saobraćaj i dosadašnje radove na toj kuli”, rekao je Smiljanić.
Grad Beograd je preduzeo niz mera kako bi sprečio da glavni grad zahvate poplave kao 2006. godine.
Najslabija tačka u gradu nekada je bila Ada Ciganlija, ali je tamo poslednjih godina bedem ojačan i nadograđen.
Svi odvodni kanali redovno se čiste, a izvršene su i popravke kanalizacione mreže.
Posebna pažnja posvećena je Žarkovačkom i ostalim potocima i branama na njima.
Sve to bi trebalo da bude dovoljno da šteta od povećanog vodostaja u Beogradu bude minimalna, smatra Smiljanić.

Protesti u Jabuci – širenje rasne mržnje
PANČEVO – Načelnik Policijske uprave Pančevo Zvezdan Radojković izjavio je danas da su se protesti zbog ubistva Dejana S. (17) iz Jabuke pretvorili u širenje rasne i nacionalne mržnje.
Policija je zbog toga najavila angažovanja žandarmerije.
„Ne možemo više imati razumevanja za proteste koji su počeli zbog ubistva Dejana S. jer su se pretvorili u širenje rasne i nacionalne mržnje”, rekao je novinarima Radojković.
On je rekao da grupa od 500 ljudi „pod plaštom žalosti za ubijenim mladićem” četiri dana, svake večeri posle 22 časa kamenuje romske kuće u Jabuci i uzvikuje parole koje pozivaju na linč.
„Reč je o pet do šest osoba koje su organizatori, i koje su poznate od ranije policiji i pravosuđu, a mi smo na putu da prikupimo neophodne dokaze protiv njih”, rekao je Radojković.
Od petka uveče nekoliko puta razbijeni su prozori na kućama u kojima žive Romi, a u subotu uveče i prozor na evangelištičkoj crkvi u tom selu.
Gradonačelnica Vesna Martinović naložila je danas da se Romima koji iz straha ne izlaze iz kuća dostavi hrana i neophodna medicinska pomoć.
Ona je za večeras zakazala sastanak lokalne vlasti, policije i predstavnika pravosuđa sa meštanima kako bi se situacija smirila.
„Ispod svakog civilizacijskog i ljudskog nivoa je da se jedan tragičan događaj od jedne grupe ljudi koristi za pozive na linč”, rekla je Martinović.
Ona je ocenila da je situacija alarmantna i da nekoliko stotina ljudi svakodnevno razbija prozore na kućama Roma i uzvikuje fašističke parole.
Posle ubistva Dejana S. (17) iz Jabuke za koje je osumnjičen maloletni Rom B.J. (17) iz istog mesta, počele su protestne šetnje koje se pretvaraju u nasilje i širenje mržnje prema Romima.
Načelnik pančevačke policije Zvezdan Radojković demantovao je pisanje nekih medija da se osumnjičeni posle ubistva iživljavao na ubijenom i ostavio na njegovom telu sataništičke simbole.
Sudija za maloletnike u Pančevu Stanka Simonović danas je demantovala pisanje beogradske štampe da je B.J. priznao da je usmrtio Dejana S. i navela da se on i dalje brani ćutanjem.

EU odobrila ratifikaciju SSP-a sa Srbijom
LUKSEMBURG– Ministri spoljnih poslova Evropske unije odlučili su danas u Luksemburgu da parlamentima svojih zemalja predlože ratifikaciju Sporazuma EU sa Srbijom o stabilizaciji i pridruživanju (SSP).
Šefovi diplomatija EU su naglasili da će se naknadno pozabaviti zahtevom Srbije da dobije status kandidata za prijem u EU.
Kako se navodi u zaključcima današnjeg zasedanja, „Savet ministara prima na znanje kandidaturu Srbije za članstvo u Evropskoj uniji”.
Ističe se da šefovi diplomatija EU ohrabruju Srbiju da nastavi sa sprovođenjem preporuka tužioca tribunala u Hagu Serža Bramerca.
U završnom dokumentu zasedanja se podvlači da je Bramerc danas, u Luksemburgu, rekao da „Srbija nastavlja svoju saradnju sa Tribunalom s ciljem da ostvari dodatne rezultate”.
Evropski ministri stavili su do znanja da je puna saradnja sa Tribunalom i dalje ključni element SSP.
Jedan holandski zvaničnik na zasedanju je novinarima rekao da je odluka Saveta ministara EU o ratifikaciji sporazuma sa Srbijom doneta pošto je Bramerc ministre EU izvestio o „povoljnom toku saradnje vlasti u Beogradu” s Tribunalom u Hagu.
To znači, podvukao je, da je dat podstrek srpskim vlastima da nastave napore da se konačno uhapse i Tribunalu u Hagu izruče optuženi Ratko Mladić i Goran Hadžić.
Tužilac Bramerc je posle razgovora s evropskim ministrima rekao novinarima da je saradnja Beograda i Tribunala dobra i da očekuje da će srpske vlasti i dalje politički podržavati operativne službe koje tragaju za haškim beguncem Ratkom Mladićem.
Bramerc je naglasio da je možda potrebno promeniti načine traganja i primeniti druge mehanizme za nalaženje haških begunaca i ponovio da je glavni cilj Haškog tribunala da se nađu Mladić i Goran Hadžić.
Glavni haški tužilac je rekao da očekuje da EU podrži takav pristup jer je „politika uslovljavanja i do sada davala dobre rezultate kada su u pitanju i haški i drugi međunarodni sudovi”.
Na pitanje da li je na današnjem sastanku sa ministrima EU rekao da Beograd u potpunosti sarađuje sa haškim sudom, Bramerc je odgovorio da ni u jednom izveštaju do sada nije na taj način definisao saradnju jer je „saradnja proces”.
----------------------------------------------------
Jovanović: Početak ratifikacije SSP odlična vest
Predsednik Liberalno-demokratske partije (LDP) Čedomir Jovanović ocenio je danas da je odlično što počinje ratifikacija Sporazuma o stabilizaciji i pridruživanju Srbije i EU, ali da na putu ka Evropskoj uniji treba još mnogo toga uraditi.
„Od danas, Vlada više nema nijedan izgovor za dalje odlaganje reformi, za činjenicu da u Skupštini Srbije ne postoji nijedan vladin predlog zakona potreban za dalje usvajanje evropskih standarda”, navodi se u pisanoj izjavi Jovanovića, povodom današnje odluke ministara EU u Luksemburgu, dostavljenoj agenciji Beta.
Jovanović je naveo da LDP predlaže donošenje odluke o pristupanju Srbije NATO i novu regionalnu politiku.
Beta
----------------------------------------------------------
Složen proces ratifikacije SSP
BEOGRAD – Odluka ministara spoljnih poslova zemalja EU da odmrznu Sporazum o stabilizaciji i pridruživanju(SSP) Srbije i Unije konačno je otvorila vrata za složen proces ratifikacije tog dokumenta koji je bio pod blokadom zbog saradnje Srbije sa Haškim tribunalom.
Posle današnjeg sastanka u Luksemburgu na potezu su parlamenti 27 zemalja koji treba da ratifikuju ovaj dokument.
Procedura ratifikacije u 27 parlamenata nije oročena i može da potraje, kao što je bio slučaj sa Hrvatskom, koja je čekala dve i po godine da se proces ratifikacije završi.
Neke zemlje su doduše već nagovestile da će hitno ratifikovati SSP.
Prema najavama to će prvi uraditi parlamenti Španije i Italije.
„Italijanski stav je da je došlo vreme da se ratifikuje SSP i ujedno razmotri zahtev za dobijanje statusa kandidata koji je podnela Srbija”, izjavio je Franko Fratini koji kaže da u Rimu o tome postoji saglasnost.
I u Madridu, koji upravo završava polugodišnji mandat predsedavajućeg EU, najavili su da će uskoro ratifikovati SSP Srbije sa Unijom.
Kada Savet ministara EU bude prihvatio zahtev za članstvo Srbije, sledeći korak u procesu evropskih integracija biće procena da li je zemlja ispunila političke i ekonomske kriterijume, kao i da li je sposobna da na sebe preuzme obaveze koje članstvo u Uniji podrazumeva.
Ti kriterijumi su veoma jasno postavljeni i od svake zemlje očekuje se potpuno sprovođenje reformi u skladu sa njima.
Evropska komisija trebalo bi, zatim, da iznese pozitivno mišljenje, na osnovu ranije upućenog Upitnika, zvaničnog instrumenta kojim EU ocenjuje da li je zemlja spremna za početak procesa pristupanja.
Broj pitanja u Upitniku razlikuje se od zemlje do zemlje: za Hrvatsku je, na primer, bio 4.500 a za Crnu Goru 2.178 pitanja.
Proces ratifikacije SSP između Srbije i EU najverovatnije će potrajati, naročito u zemljama članicama EU, kao što su Holandija i Belgija - u kojima se posle vanrednih izbora suočavaju sa političkom krizom oko formiranja koalicionih vlada, što će proces proširenja EU usporiti i, na jedno vreme, potisnuti u drugi plan. Tanjug

Fratini: Italija će prva ratifikovati SSP
LUKSEMBURG – Ministar inostranih poslova Italije Franko Fratini izjavo je danas da je došlo vreme da EU odblokira Sporazum o stabilizaciji i pridruživanju (SSP) sa Srbijom, najavivši da će njegova zemlja biti prva koja će ratifikovati taj sporazum.
„Italija će biti prva zemlja koja će ratifikovati SSP sa Srbijom jer u tom pogledu u parlamentu postoji saglasnost vladajuće većine i opozicije”, izjavio je Fratini po dolasku u Luksemburg.
Očekuje se da će ministri spoljnih poslova EU kasnije danas u Luksemburgu dati „zeleno svetlo” za početak ratifikacije SSP sa Srbijom u parlamentima zemalja članica.
Ratifikacija je prethodno bila zamrznuta zbog protivljenja Holandije u vezi saradnje Srbije sa Haškim tribunalom.
„Italija bi podržala i deblokadu procesa prihvatanja kandidature Srbije za članstvo u EU, ali s obzirom da to ovog trenutka nije moguće, danas treba bar da usvojimo ratifikaciju i da potom tokom predsedavanja Belgije počnemo da razgovaramo o priključivanju Srbije EU”, dodao je Fratini.

Kineska donacija od 500.000 evra za VS
BEOGRAD – Zvaničnici generalštabova Kineske narodnooslobodilačke armije i Vojske Srbije su u Beogradu potpisali sporazum o kineskoj donaciji vrednoj 500.000 evra u informatičkoj i birotehničkoj opremi.
Postoje mogućnosti za unapređenje i do sada dobre saradnje dve vojske, ocenili su posle potpisivanj sporazuma zamenik načelnika Generalštaba.
Narodnooslobodilačke armije Kine, general-pukovnik Ma Ksiaotian i zamenik načelnika Generalštaba Vojske Srbije, general-potpukovnik Mladen Ćirković.
Oni su naglasili i da se saradnja dve vojske odvija na principima međusobnog uvažavanja, prijateljstva i poštovanja
Zamenik načelnika Generalštaba Vojske Srbije je podsetio da je ovo treća donacija kineska armije i da je u poslednjih nekoliko godina saradnja dve vojske znatno unapređena.
Ćirković je istakao i da su za unapređenje saradnje u obostranom interesu posebno intersantne oblasti školovanja, obuke i razmena iskustava u mirovnim operacijama UN.
On je rekao da je planirano da ministar odbrane Srbije Dragan Šutanovac „u bližem vremenu poseti” Kinu, a da će kineska delegacija, tokom aktuelne posete, bliže upoznati sa specijalnim i protivvazduhoplovnim jedinicama Vojske Srbije.
Ćirković je dodao i da je sa kineskim kolegom razgovarao „o eventualnom zajedničkom učešću u nekoj od mirovnih misija UN”, ističući da kineska armija i Vojska Srbije već dugi niz godina razvijaju „vrlo iskrenu i plodnu saradnju”.
</div>
<div id="magazin">
Dvadeset minuta u prirodi kao šolja kafe
NjUJORK - Jedno istraživanje obavljeno u SAD pokazalo je da 20 minuta provedenih u prirodi ima isti stimulativni efekat kao šolja kafe.
Profesor psihologije Ričard Rajan sa Ročester univerziteta kaže da je priroda „pogonsko gorivo za dušu” i da se u dodiru sa njom čovek oseća više živim. Biti napolju i u kontaktu sa prirodom deluje stimulativno i revitalizirajuće na čoveka.
Profesor Rajan kaže da nikakva fizička aktivnost pri tom nije potrebna i da je sam boravak na otvorenom dovoljan.
Njegov tim je do tog zaključka došao nakon nekoliko različitih eksperimenata u kojima je učestvovalo 537 studenata volontera. Stavljani u aktivne situacije kao i one u stanju mirovanja i to u zatvorenom prostoru, unutar neke zgrade, kao i na otvorenom prostoru (pored reke ili bilo gde na svežem vazduhu).
Istraživači su analizirali energiju i raspoloženje studenata u različitim vrstama okruženja. Od njih su takođe tražili da sebe zamišljaju na različitim mestima kako bi utvrdili da li im se energija povećava kada zamišljaju da su u kontaktu sa prirodom.
Eksperiment je pokazao da su najviše energije imali oni studenti koji su sebe zamišljali napolju i da je 20 minuta boravka u prirodi bilo dovoljno da im povrati živahnost, preneli su američki mediji.
</div>
<div id="ekonomija">
Fiksni kurs bi ugrozio aranžman sa MMF
BEOGRAD - Ekonomski savetnik premijera Srbije Jurij Bajec ocenio je da bi uvođenje fiksnog kursa dinara ugrozilo kreditni aranžman Srbije sa Međunarodnim monetarnim fondom (MMF). 
On je za današnje izdanje Privrednog pregleda kazao bi uvođenje fiksnog kursa izazvalo ozbiljne posledice ne samo zbog dovodenja u pitanje daljeg povlačenja kredita, nego i zbog pada kredibiliteta Srbije, koji upravo zbog saradnje sa Fondom ima prihvatljiv status.
U aranžmanu sa MMF jedna je stvar konstanta od samog starta pregovora koji su poceli još u vreme zahuktavanja krize, a to je da se deo o monetarnoj politici nije mnogo menjao, istakao je Bajec.
Ekonomski savetnik sprskog premijere je precizirao da to uključuje i poslednji izveštaj MMF-a, u kojem se konstatuje da je način na koji se vodi politika kursa u Srbiji za ovakvu zemlju, vreme i situaciju najpovoljniji.
Bajec je dodao da se i Srbija obavezala da će nastaviti da vodi dosadašnju monetarnu politiku kao sastavni deo aranžmana sa MMF koji vredi 2,9 milijardi evra, od koga je samo jedan deo povučen.
On je ocenio i da izmene Zakona o Narodnoj banci Srbije (NBS) jačaju poziciju centralne banke i njenu nezavisnost.
Te izmene su dugo pripremane i taj Zakon je morao odavno da se menja i zbog promene Ustava Srbije, ocenio je Bajec i naveo da novinu prestavlja što predsednik Republike predlaže guvernera, dok se druge odredbe usklađuju sa međunarodnim standardima. „Ja lično sam bio za to da Savet NBS dobije važniju ulogu jer bi i guverneru bilo lakše da veliku odgovornost oko vodenja moneratne politike i politike kursa podeli sa Savetom, ali da on u krajnjoj liniji uvek ima glavnu reč”, istakao je on.
Bajec je kazao i da je prava je prilika da se sada, kada se bira novi guverner, usvoje izmene Zakona o NBS.
</div>
<div id="kolumna">
Primer Zemuna i Voždovca
Još krajem 19. veka u vreme formiranja prvih srpskih političkih stranaka, paralelno sa pitanjem državne samostalnosti i borbe za nacionalno oslobođenje, u žižu političkog delovanja generacije kojoj su pripadali jedan Nikola Pašić i Stojan Protić, dospeva nastojanje da se Srbija prekrije mrežom opština koje bi uživale suštinsku samostalnost u vođenju svih poslova od lokalnog značaja. Ovo nastojanje poticalo je od empirijske spoznaje onovremskih političara i državnika da je Srbija neprekidno na vetrometini velikih političkih (i ekonomskih) zbivanja snažna taman onoliko koliko je razvijena i uređena svaka njena opština i grad.
Da je stvaranje jakih lokalnih samouprava na vreme i dosledno sprovedeno vrlo je verovatno da bi razlike u regionalnom razvoju danas bile daleko manje, a izvesno je i da bi fenomen metropolizacije Srbije bio manje izražen. Srpska napredna stranka ugradila je zalaganje za jake lokalne samouprave u temelje svog delovanja, prepoznajući njihov svestrani značaj za društvo u celini, ali i prednosti ovog oblika decentralizacije vlasti, koji omogućava da o problemima od lokalnog značaja odlučuju oni koji ih najbolje poznaju. Razlike među opštinama i gradovima u Srbiji izuzetno su velike i mnogo toga zavisi od odnosa koji prema njima imaju viši nivoi vlasti.
Zato posebno boli maćehinski odnos koji stranke koje imaju većinu na republičkom nivou neretko ispoljavaju prema pojedinim lokalnim samoupravama – po pravilu onima u kojima su na vlasti stranke različite od onih koje tvore aktuelnu Vladu Srbije. Nije li, primera radi, krajnje neobično da sredstva izdvojena za kapitalne budžete opština Zemun i Voždovac budu četrdeset odnosno četrdeset pet miliona dinara, dok u isto vreme jedna daleko manja, spram gradskih vlasti podobnija beogradska opština, za istu svrhu ima na raspolaganju višestruko veći iznos, i to u srazmeri od čak 6:1 gledano po glavi stanovnika.
Šikanozni tretman prema „neposlušnim” opštinama nije, nažalost, ništa novo, ali je definitivno jedna od stvari koje među prvima moraju biti suštinski promenjene ukoliko želimo da oslobodimo razvojne potencijale lokalnih samouprava. Ništa nije manje bitna i demokratizacija političkog života na lokalnom nivou. Od ustrojstva stranačkih odbora i kvaliteta kadrova koji se bave politikom na lokalnom nivou uveliko zavisi kvalitet rada lokalnih samouprava.
Srpska napredna stranka stoji na stanovištu da konačna i opšteobavezujuća odluka Ustavnog suda kojom je utvrđeno da su odbornici vlasnici svojih mandata treba da posluži kao opomena onima koji pokušavaju da uvek i svuda po svaku cenu na lokalni nivo preslikaju koalicije sa nivoa republike. Svaki oblik diktata centralne vlasti protivan je samoj suštini opštinske i gradske samouprave. Za početak bilo bi dovoljno da izvršna vlast na nivou države, u ophođenju prema lokalnim samoupravama ni za trenutak ne gubi iz vida duh i slovo Ustava Srbije i Evropske povelje o lokalnoj samoupravi iz 1985. koji čvrsto jamče osnove tzv. lokalne demokratije razrađujući najvažnije elemente lokalne samouprave. Podsetimo – prema ovoj za Srbiju obavezujućoj povelji, lokalnu samoupravu odlikuje nekoliko karakteristika: izvorna nadležnost, samostalno odlučivanje neposredno ili putem predstavništva, srazmerno određena finansijska sredstva, samostalnost odslikana i kroz pravo na udruživanje lokalnih zajednica u saveze, i zaštita lokalne samouprave. Puna sloboda inicijative u pogledu razvojnih projekata, i nadležnosti koje će osigurati značajnu ulogu lokalnih samouprava u ukupnom razvoju Srbije potreba su građana i politički cilj Srpske napredne stranke.
*Član Glavnog odbora Srpske napredne stranke
</div>
<div id="magazin">
Skinbuk – goli Fejsbuk
Karl Medoks (25) trenutno je jedan od najpoznatijih stanovnika Mančestera. Ne, on nije fudbaler, muzičar, glumac ili biznismen, već običan nudista, sa malo više računarske pismenosti.
Umoran od birokratije i propisa koje nameće klasičan nudizam, Medoks je odlučio da svoju golotinju bez mnogo pompe podeli sa svetom, ali onlajn.
Karl je nedavno osnovao „Skinbuk”, socijalnu mrežu po uzoru na popularni „Fejsbuk”. „Skinbuk” (od engleske reči Skin – koža) okuplja nudiste i zaljubljenike u ovaj vid rekreacije. Ova mreža ima preko 9.000 registrovanih članova a odobrenje svog profila čeka bezmalo 200.000 ljudi.
„Skinbuk” funkcioniše baš kao i „Fejsbuk”. Na njemu se ljudi upoznaju, imaju svoj krug prijatelja, razmenjuju digitalne sadržaje, učlanjuju se u određene grupe, „lajkuju” i komentarišu nečije postove, fotografije i profile...
Karl se za osnivanje mreže odlučio pre dve godine, revoltiran propisima koji preterano ugrožavaju ljudsku slobodu.
– U svetu postoji toliko prelepih a pustih plaža. Ali šta to vredi ako vam sledi kazna, ili čak hapšenje samo zbog činjenice da na njoj ne piše „za nudiste” a vi ste rešili da se okupate bez kupaćeg kostima. Treba da popunite toliko formulara i platite razne takse, samo da biste se skinuli goli – kaže Karl.
Medoks je osnovao „Skinbuk”, kako sam kaže, više šale radi. Međutim, za samo nekoliko sati za registraciju se prijavilo više stotina ljudi.
– U tom trenutku sam shvatio da ova ideja zaista može da zaživi. Praktično sve što postoji u realnom svetu ima svoj pandan i u virtuelnom. Zašto onda i nudisti ne bi imali svoju zajednicu na mreži?
Medoksov potez u Velikoj Britaniji odmah je naišao, kako na odobravanja, tako i na brojne kritike. Najviše zamerki na rad ove mreže dolazi upravo od nudista. Oni tvrde da je Karl na „Skinbuku” primenio praktično sve ono od čega je bežao u stvarnosti. Naime, proces registracije nije jednostavan, popunjavanje većine polja je obavezno, a uz sve navedeno obavezna je i fotografija. Da bi neko postao član „Skina” potrebno je da čeka na odobrenje svog naloga danima, pa čak i nedeljama.
Uprkos komplikovanoj registraciji, ova socijalna mreža je na putu da premaši broj članova koji ima trenutno najveća britanska nudistička organizacija „Britanski naturizam”. U isto vreme, dok je prosek godina članova „Naturizma” između 55 i 60 godina, administratori „Skina” kažu da je njihova zajednica u proseku „stara” između 35 i 40 godina i neskromno naglašavaju da znatno bolje izgleda.
– Mladi ljudi ne gledaju na nudizam kao na nekakav vid politike, aktivizma ili stava. Za njih je to uglavnom čista rekreacija i uživanje u prirodi – zaključuje Medoks.
A. Čolaković
</div>
<div id="nauka">
Sletela japanska svemirska sonda
Prema izveštajima agencija
ADELEJD - Japanska svemirska sonda završila je misiju i danas izgorela nad Australijom, pošto je ispalila kapsulu sa padobranom, u kojoj bi trebalo da je važan materijal prikupljen u svemiru.
Naučnici očekuju da je u kapsuli rezultat sedmogodišnjeg putovanja sonde: prvi ikada prikupljeni uzorci prašine sa asteroida koji bi mogli da daju uvid u stvaranje i sastav Sunčevog sistema.
Pošto je istraživačka sonda Hajabusa preletela šest milijardi kilometara, njena kapsula je sletela u „Zabranjenoj zoni Vumera”, vojnoj oblasti oko 500 kilometara od Adelejda.
Naučnici će sutra, po danu, naći kapsulu i zapečaćenu je poslati u Japan gde će sadržaj biti ispitan.
Hajabusa je u okviru projekta koji je koštao 200 miliona dolara, poslata u svemir 2003, a sletala je 2005. na asteroid i veruje se da je prikupila uzorke površine koji bi mogli da razjasne poreklo i razvoj Sunčevog sistema.
Naučnici se nadaju da će moći da utvrde kada je i kako obrazovan taj asteroid, koja su njegova fizička svojstva, s kojim je telima bio u kontaktu i kako su na njega uticali Sunčev vetar i radijacija.
Hajabusa je trebalo prvobitno da se vrati na Zemlju 2007. godine, ali je zbog niza kvarova povratak odložen do danas.
Ako je sonda zaista prikupila materijal s asteroida, to bi bio tek četvrti uzorak bilo koje vrste, donet iz svemira na Zemlju. Prethodni su materijal s Meseca koji su doneli kosmonauti američkog programa Apolo, materijal koji je sa komete donela sonda Stardast i materijal sa Sunca koji je prikupila sonda Dženesis.
Preliminarnu analizu uzorka će u Japanu obaviti tim japanskih, američkih i australijskih naučnika. Godinu kasnije, za ispitivanje materijala moćiće da se prijave i naučnici iz celog sveta.
</div>
<div id="kolumna">
Očekuje se nova monetarna politika
Izborom novog guvernera i novih organa za monetarnu oblast očekuje se i nova monetarna politika. Prvo što se od nje očekuje je da kamatne stope na kredite budu na niskom nivou koji pruža uslove za profitabilnu proizvodnju.
Sada najveći deo naših banaka ima matice u inostranstvu, gde pozajmljuju kreditna sredstva, pretvaraju ih u dinare i sa njima trguju na domaćem tržištu. Budući da su kod nas najveće kamate na kredite, strani kapital vidi u tome najbolju priliku za njegovu oplodnju. Na tim osnovama ove banke plasiraju ogromna sredstva stanovništvu, trgovini, neprivredi i državi.
U proteklom periodu njihove centrale nisu međusobno usklađivale obim transfera kapitala prema potrebama domaće ekonomije pa je zbog prevelikog njegovog uvoza veliki deo novca ostao neuposlen. Ali posledice koje su nastale zbog toga nisu bile njihov problem. NBS je bila prinuđena da interveniše kako inflacija ne bi nabujala. Mada u prikazanim uslovima nikada nije moguće potpuno savladati inflaciju, NBS interveniše jer je na prikazani način došlo do izuzetnog porasta novčane mase.
Prva mera NBS je bila da oduzme taj preveliki novac bankama putem propisivanja najveće moguće stope obavezne rezerve. Ta ogromna sredstva su se pohranila u trezorima NBS i ona se ne koriste za bilo kakve namene.
Ali i pored toga, bankama se time ipak nije mogao oduzeti sav prekomerni novac. NBS je bila prinuđena da bankama uputi ponudu da prekomerni novac drže kod nje tako što će im ona isplaćivati najveće kamatne stope na tako formirane depozite. Po tom osnovu je navedeni ostatak velikog uvoza kapitala banaka sklonjen kod centralne banke; tako su banke uposlile ceo svoj kapital.
Prethodno je njegov veliki deo, tj. onaj koji se ne nalazi kod NBS, izazvao veliku potrošnju. To je podstaklo uvoz, dovelo do velikog spoljnotrgovinskog deficita i zaduženosti zemlje u inostranstvu. U toj potrošnji nije učestvovao proizvodni sektor. On nije mogao da pokrene svoje kapacitete. Kamate na uvezeni kapital su uvećane zbog visoke stope obavezne rezerve i zbog bankarske marže.
Proizvodni sektor nije mogao da se zaduži po tim kamatama. Devize koje je NBS dobila putem pretvaranja uvezenog kapitala u dinare su se takođe potrošile za uvoz robe. U takvim uslovima javila se još jedna nepovoljnost: NBS nije mogla da emituje dinare sa najmanjom kamatnom stopom za potrebe proizvodnog sektora jer je novčani opticaj već postao prekomeran uvozom kapitala preko banaka.
U takvim uslovima nije bilo moguće smanjiti stopu obavezne rezerve. Kada je nedavno NBS pokušala da je smanji nije došlo do očekivanih efekata. Banke nisu kreditirale privredu po sniženim kamatnim stopama. Umesto toga, javio se pad vrednosti domaće valute.
Epilog velikog uvoza kapitala preko banaka doveo je tako do skupog novca, nelikvidnosti u privredi, usporenog razvoja, velike nezaposlenosti i rasta spoljne zaduženosti. Iz postojeće situacije je težak izlaz.
Poželjno je smanjenje depozita koji banke drže kod NBS jer bi to stvorilo uslove za povoljnu primarnu emisiju. Ali pri tome se javlja nova prepreka: to bi uslovilo pad domaće valute i dovelo do novih nestabilnosti u poslovanju privrede. Očekujemo da će novi guverner naći izlaz iz začaranog kruga.
*Doktor ekonomskih nauka, specijalista za bankarstvo
</div>
<div id="sport">
Reagovanje Telekoma Srbija na izjavu selektora košarkaške reprezentacije
Iako nije u skladu sa poslovnom praksom da se vrednosti sponzorskih ugovora objavljuju, posle najnovijeg istupa selektora košarkaške reprezentacije Dušana Ivkovića u vezi sa sponzorskim ugovorom između Košarkaškog saveza Srbije i Telekoma Srbija a.d. reagujemo uvereni da srpska javnost mora da bude upoznata sa sledećim činjenicama:
1) Nije tačno da je bilo ko obećavao 600.000 eura ili bilo koji drugi konkretni iznos. Savezu je iz Telekoma Srbija obećano da će novi ugovor biti značajno veći od prethodnog, i on to jeste.
2) Vrednost prethodnog osnovnog ugovora bila je 16,7 miliona dinara. Vrednost predloženog novog ugovora je 85 miliona dinara (povećanje od 5 puta).
3) Pored osnovnog zagarantovanog iznosa, po starom kao i predloženom novom ugovoru predviđeni su bonusi za ostvarene rezultate. Kada se saberu zagarantovani iznosi i bonusi za rezultat, ukupan iznos prethodnog ugovora iznosio je 83,5 miliona dinara, a po predlogu novog ugovora predviđeno je 120 miliona dinara (povećanje od skoro 50%). Napominjemo da su bonusi tako koncipirani da su ostvarivi, s obzirom da su povezani sa plasmanom u četvrtfinale, tj. plasman među 8 najboljih u Evropi, na svetu i na Olimpijskim igrama. Takođe, predviđen je i bonus za samu kvalifikaciju na Olimpijske igre. 
5) Nije tačno da generalni direktor Telekoma Srbija a.d. duguje bilo kakav odgovor na bilo kakvu ponudu za lični angažman u Košarkaškom savezu. Svi sportski savezi i klubovi sa kojima sarađujemo, pa i Košarkaški savez, upoznati su sa principijelnim stavom našeg generalnog direktora da ne ulazi u bilo kakve upravne odbore ili komisije sportskih saveza ili klubova koje podržavamo. 
6) Na kraju, nije tačno ni da selektor radi volonterski. Mi smo objavili detalje ugovora sa KSS, a neka selektor objavi detalje svog ugovora sa KSS i visinu njegove zarade pa neka narod Srbije sazna celu istinu, za šta se selektor upravo založio. Koliko je istinito da selektor radi volonterski, toliko je istinito i sve ono što je izrekao o saradnji sa Telekomom Srbija.
Napominjemo da smo sve ugovorne obaveze prema KSS izmirivali redovno, a da smo čak, prema potrebama KSS, neke rate uplaćivali unapred. Što se tiče produžetka saradnje sa KSS, organi kompanije će u naredna dva dana doneti konačnu odluku i o njoj obavestiti javnost.
Predstavnicima medija koji žele i lično da se uvere u istinitost gore iznetih tvrdnji, na uvid će biti dostavljeni delovi ugovora sa KSS.
S poštovanjem,Telekom Srbija

Košarkašima Partizana prva runda u finalu plej-ofa
Izazivač iz Vršca je u poslednjem minutu definitivno izgubio prvu finalnu utakmicu a možda za dalje svog najboljeg igrača u tom duelu Bobana Marjanovića. Kolos „narandžastih” je pod košem Partizana povredio nogu, posle čega je na drugoj odskakutao sa terena, dok su se njegovi saigrači hvatali za glave.
Neposredno pre toga pala je odluka o pobedniku: na početku 40. minuta Marković je propustio da pogodi „trojku” koja bi Hemofarm primakla na samo dva poena razlike, a na drugoj strani je poentirao Roberts. Šampion je na startu finala plej-ofa Košarkaške lige Srbije, pred više od 5.000 gledalaca koji su ispunili sve osim partera „Pionira” za koji nije bio slobodan ulaz, pobedio sa 67:60(17:14,13:9,23:24,14:13).
Uprkos situaciji sa Marjanovićem (sinoć se nije desio dugo čekani povratak Pavkovića, koji je „u civilu” bio uz ekipu), ostaje sasvim otvoreno pitanje da li serija za titulu može da potraje do maksimalnih pet mečeva. Jer, bio je Hemofarm (centarska alternativa Katić u 19. minutu povučen na klupu zbog četiri faula) „u igri” sve vreme, uprkos tome što nekoliko važnih igrača nije imalo „svoje veče”. Sutra u drugoj utakmici (dvorana „Milenijum”, 18 č, RTS 2), šansu da pokaže mnogo bolje izdanje imaće pre svih Milan Mačvan, koji je ovoga puta upisao jedan poen i po četiri promašaja iz polja i izgubljene lopte za 34 minuta.
Verovatno tragajući za petorkom koja će bolje počinjati mečeve od onih 0:11 protiv Zvezde, Partizan je startovao bez Mekejleba i Veselog i posle pet minuta igre gubio sa 8:3. Ulaskom omalenog „plejmejkera”, koji je pre meča dobio plaketu kao najbolji igrač „crno-belih” ove sezone u izboru navijača, domaćin je preuzeo kontrolu koju nije ispustio do kraja: prednost se kretala od dva do devet poena, koliko je prvi put iznosila početkom drugog poluvremena.
Krajem treće četvrtine razliku je sačuvao mladi krilni centar Branislav Đekić, sa tri uzastopne „trojke” se izdigavši iznad lošeg šuterskog ostvarenja svoje ekipe (samo 39 odsto realizacije za dva, 32% za tri poena). Najiskusniji Kecman je za 20 minuta promašio oba šuta, kapiten Božić svih šest pokušaja za tri poena, Rašić je za devet poena potrošio čak 16 lopti, Marić devet od 13 pogodaka postigao sa linije slobodnih bacanja.
– Da nisam pogađao ja, ubacivao bi neko drugi – izjavio je Đekić, koji na zagrevanjima ponekad „vezuje” i desetak „trojki”. – Hemofarm se borio jako i u nastavku će to činiti još jače, i mi moramo što bolje da se spremimo za drugu utakmicu. Da zaboravimo ovu pobedu. Hvala publici na podršci.
Trener Hemofarma Željko Lukajić izrazio je nezadovoljstvo tretmanom koji kod sudija imaju njegovi reprezentativci: – Osim što je Partizan imao mnogo „drugih napada”, moji igrači su odigrali jako dobro, u odnosu na to koliko se moglo i koliko je dozvoljeno. Mnogo lopti je u „čistim” pozicijama za šut ispadalo iz ruku, jer igramo u ovo doba velikih vrućina – a šta bi tek bilo da se finale ne igra u „Pioniru” i „Milenijumu” koji imaju klimatizaciju. Mislim da je bila dobra predstava, i da mi možemo da tražimo šansu u drugoj utakmici.
Dvorana: „Pionir”. Gledalaca:5.585. Sudije: Belošević(Beograd), Vojinović(Novi Sad), Nešković(Kraljevo).
Partizan: Roberts 8(jedna „trojka”), Sinovec, Mekejleb 10, Kecman, Milošević, Rašić 9(2), Mitrović 2, Božić 4, Marić 13, Veseli 10(1), Đekić 9(3), Vraneš 2.
Hemofarm: Anđušić, Hil 7(1), Marković 12(1), Obrenović, Krstović 9(1), Šutalo, Mačvan 1, Katić 4, Borisov 6(1), Marjanović 12, Petrović, Jagodnik 9(1).
G. Kovačević

Zvezdin početak bez Lazetića i Lekića
Prvim okupljanjem na „Marakani”, juče su počele pripreme fudbalera Crvene zvezde za narednu sezonu. Treneru Ratku Dostaniću se na prozivci u 10 časova javilo 32 igrača, koji su odradili trening na glavnom terenu našeg najvećeg stadiona, ali nije bilo kapitena Nikole Lazetića i centarfora Dejana Lekića. Lazetiću je istekao ugovor i on je, po rečima predsednika kluba Vladana Lukića, slobodan igrač, dok se Lekić nalazi u Španiji, na završnim pregovorima s prvoligašem Rasingom iz Santandera, kome bi trebalo da bude prodat za 2,5 miliona evra. Pored nekoliko mladih igrača, od novajlija je bio samo brzonogi napadač Napretka Vladan Binić.
– Igrači bi trebalo da budu svesni obaveza i odricanja. U klubu kao što je Zvezda uvek su velika očekivanja. Svesni da moramo da se borimo za trofeje, ali ne smemo da pravimo greške. Bio bih neiskren, ako bih rekao da nisam optimista. Ovde su 32 igrača na koje ćemo se osloniti za narednu sezonu, a verovatno će biti i pojačanja. Imamo tim iskusniji za jednu zajedničku godinu – rekao je Lekić.
Međutim, na pitanje „Politike”, da li posle tri godine posta, pogotovo posle velikog pomaka rezultatskog pomaka protekle sezone i osvojenog trofeja u Kupu Srbije, mogu da obećaju titulu, trener Dostanić je rekao:
– Nećemo da obećavamo ništa, ali smo svesni obaveze koju imamo prema našim navijačima. Znamo svoje ciljeve i učinićemo sve da ih ostvarimo.
Dostanić je najavio da će na prvi deo priprema u Sloveniji, od 21. juna do 4. jula, povesti 27-28 igrača, među kojima će biti i trojica golmana.
Na početku priprema Crvene zvezde bila su sledeća 32 igrača: Stamenković, Bajković, Pavlović, Dmitrović (golmani), Blažić, Bogdanović, Cvetković, Ignjatijević, S. Đorđević, B. Đorđević, Jevtić, Jeremić, Lazović, Kadu, Mijović, Mikić, Mugoša, M. Nikolić. N. Nikolić, Ninkov, Obrić, Savio, Perović, S. Reljić, M. Reljić, Savić, Srećković, Trifunović, Vasiljević, Vilotić, Subašić, Binić.
L. Delić

Iste želje i ambicije „crno-belih” fudbalera
Nakon pozdravnog govora predsednika Dragana Đurića Partizanovi igrači su se uputili na odlično pripremljeni teren gde ih je čekala prava žega.
Na prvoj prozivci mladom treneru Aleksandru Stanojeviću nisu se odazvali Portugalac Moreira, Brazilac Kleo koji su po rečima koordinatora Alberta Nađa dobili odobrenje kluba da produže odmor za koji dan kao i reprezentativac Radosav Petrović koji je trenutno na Mundijalu u Južnoj Africi i povređeni Ljubomir Fejsa.
Na prvoj prozivci puno novih – mladih fudbalera koji su dobili šansu jer su se nametnuli i istakli igrajući u Teleoptiku.
Prvi čovek kluba iz Humske je rekao da je za Partizanom jedna od najtežih godina ali da je zadovoljstvo utoliko veće što je Partizan uspeo treći put uzastopno osvoji titulu prvaka.
– Naša je obaveza da ove godine idemo na oba trofeja - kazao je predsednik Đurić.
Trener Stanojević je rekao:
– Nemamo jasnu viziju sa kojim timom ćemo početi novu sezonu s obzirom da prelazni rok počinje tek za nekoliko dana. Prvi deo priprema obavićemo u Beogradu a od 24. juna selimo se u Austriju.
Kapiten Mladen Krstajić je kazao da Partizan svake godine počinje sa istim obavezama:
– Na žalost, očekuju nas kvalifikacije za Ligu šampiona veoma rano. Ponovo smo podmladili ekipu, doveli smo kvalitetne igrače iz Teleoptika, smatram da se radi o odličnom potencijalu.
On je ponovio da će Partizan pokušati da se ove godine domogne Lige šampiona iako je od tog cilja u ovom trenutku klub iz Humske još uvek daleko:
– Za Ligu šampiona su potrebne pare. Trenutno Partizan ima mladu ekipu i sve to treba ukomponovati u pravu celinu. Naravno, ne tražimo alibi ali sam siguran da ćemo dati maksimum i da nećemo razočarati naše navijače.
Stanojević je kazao da će u petak na glavnom terenu u Humskoj igrači imati utakmicu između sebe kako bi na delu mogao da se uveri u kvalitet Južnoafrikanca Latladija Madubanija, jedinog stranog fudbalera na jučerašnjoj prozivci.
Po rečima Alberta Nađa, nakon odlaska Kneževića i golmana Božovića za sada jedinu pravu ponudu klub je dobio za opasnog strelca Dijaru.
D. Todorović

Bekenbauer labavi „orlove”
Pretorija – Argument je bolan. Gana je pobedila Srbiju, Gana je imala bolji tim od srpskog. Nikada u fudbalu, pogotovo današnjem ne možete znati da li je moralo tako biti, a možete stotinama hipoteza dokazivati kako je to tako ispalo da jedna Gana, kako smo nazivali rivala, pobedi jednu Srbiju, kako smo o sebi uobraženo mislili.
Šta ćemo sada, posle sloma u Pretoriji, posle nula prema jedan, nije valjda sve gotovo. Nije, naravno, ako ne bude kao što je na startu bilo.
U kruženju oko naše „nule” kojoj se, ruku na srce, malo ko nadao ne samo u našoj stvarnosti nego i u ovdašnjoj, u kojoj je afrički fudbalski svet predviđao čak ubedljiviju pobedu Gane (za još jedan gol), dok su evropski ljudi bili ubeđeni u sigurnu pobedu naših orlova pokislog perja. Naročito su na našoj strani bili anglosaksonski fudbalski poslenici koji su veličali naš tim pre svega zbog Vidića i Ivanovića, kao značajnih igrača Premijer lige.
Ali, takva uvertira pretvorila se u naš bolan poraz. Ko je za poraz kriv, hoćemo li po našoj naravi i običaju krivca tražiti dugo i predugo, misleći da će nam biti lakše kada ga identifikujemo. Tako nešto ne sme se samo sada, jer umanjena šansa ne obeležava već sada kraj Srbije na ovom Mondijalu. To nikako, ovde ima još da se igra. Neka ostanu u pravu oni trezveniji koji misle da se vađenje ne sme izvoditi protiv reprezentacije Nemačke, ali sada je tako i to je istina kojoj se jedino mora pogledati u oči.
Pa, opet, da li će na bolnoj tački ostati zapisano da se „orlovi” nisu borili. Neće. Hoće li biti zapisano da su odjednom zaboravili da igraju. Neće ni to. Pa, zašto su onda bili skandalozni, u uvodnom meču kada se to najmanje sme.Zašto nisu umeli da postignu bar jedan gol, a morali su to iz šansi koje su imali.
Fudbaleri Gane su, jednostavno, imali veliki dan. Svi ovde kažu, možda i najveći u svopjoj fudbalskoj istoriji. Naši igrači nisu mogli da se odupru njihovoj brzini i perfektim kombinacijama. E, to što se nisu oduprli svojoj „inteligenciji” pa da ne dobijaju žute i crvene kartone, dok je još nerešen rezultat bio daleko bolji od poraznog, ne spada u zasluge Gane nego u naše gluposti.
Antić je svestan da čestitki neće biti. Rajevac ih jeste zaslužio.
Konačno, ako smo odista sportska nacija, da ne odustanemo od daljih borbi. Turnirski ritam utakmica na svetskim šampionatima ima svoja pisana i nepisana pravila. Odustajanje, dakle, nikako. Naš tim je bio preslab na startu, ali za umanjenu šansu borba ne sme da izostane.
Letela je misao pred kraj meča, do onog penaltika, da su „orlovi” sada u jatu sa razočaravajućim reprezentacijama, pa je nekako ta uteha bila i dobra. Ali, kada su naši pali dibidus, da se sada ne tešimo neverovatno slabim igrama Engleza , koji su delovali kao slabiji tim i od našeg, ili Francuza koji još jednom nisu ličili ni na šta.
Naš tabor ima obavezu da ostane složan, da sada vidimo te dobre fudbalske igrače kako izgledaju kada se izgubi. Do sada ih kao gubitnike nismo imali prilike da upoznamo.
Ukoliko se ponesu kao da se ništa posebno nije dogodilo, uprkos njihove slabe igre u jednoj utakmici – moći će možda nešto i da se uradi.
Inače, među raspoloženijim i neraspoloženijim navijača , zavisno od uspeha njihovih timova, svi se zdušno pitaju – gospodine Blater, šta uradiste sa Mondijalom. Jeste ova zemlja u silnom ekonomskom usponu, jeste i narod simpatičan, pa se pomalo i stidimo zbog preteranog opisivanja ovdašnjeg kriminala. Ali, Blatera već malo ko ne proklinje što je Šampionat sveta ovde, jer ovdašnji ljudi su neuki da postignu ni minimalan nivo za dobru organizaciju jednog kolosalnog takmičenja.
A, ako je poslednja rečenica pod uticajem potopljenih „orlova”, te nam ovde sve ne valja, da se malo pozabavimo brižnom izjavom legendarnog Franca Bekenbauera, koji kao da lakira „orlove” pred njihov susret sa njegovom reprezentacijom. Kajzer Franc ubraja našu utakmicu sa Ganom u bolje u dosadašnjem toku Mondijala. Kaže da mu je žao što je srpska ekipa suludo izgubila bodove, a bila bolji tim. Predviđa, takođe, da će Nemci imati težak posao u meču sa Srbima, jer taj rivalitet, podvlači, oduvek ceni.
A mi, da Bekenbauera shvatimo kako treba i da, ako je mogućno našoj naravi  prihvatimo da je ovde naš najbolji tim sa najboljim selektorom, i da se bar nečem ponadamo u duelu sa Nemcima koji je poslednja šansa „orlova”.
</div>
<div id="kultura">
Nema zlata bez dobrog zanata
Ovogodišnji 14. Festival koreografskih minijatura, projekat Udruženja baletskih umetnika Srbije, pokazao se, u organizacionom i koncepcijskom smislu, kao dosad najsloženije izdanje, uključivši u svoj program, osim takmičarske večeri, i složeni proces produciranja dve plesne predstave („Lisabonska priča” Aleksandra Ilića i „Voljen” Kjersti Miler) i novi Plesni bioskop. Značajan trud koji je UBUS uložilo u realizaciju ovako razuđenog programa rezultirao je dinamičnom stvaralačkom festivalskom atmosferom. 
Stilskom konfiguracijom prispelih radova, festival je ostao na liniji vrlo markantnog i radikalnog zaokreta na planu umetničkog izraza, učinjenog pre nekoliko godina. Od tada se takmičarska ostvarenja sve više okreću konceptualnom koreografskom stvaralaštvu, jednoj od dominantnijih tendencija u današnjem svetu igre. Ovakva kretanja treba prepoznati samo kao jednu od evolutivnih faza ovog festivala koja ga čini u punom smislu aktuelnim. Stoga, pojam hermetizma koji se, prilično osnovano, konstantno dovodi u vezu sa delom svetske savremene plesne produkcije, nije stvar programski fiksirane umetničke orijentacije Festivala koreografskih minijatura. Konceptualni koreografski izraz, kome je ovaj festival samo otvorio vrata, još uvek žudi za sticanjem svog legitimiteta i u tom stvaralačkom traganju za kakvim čvrstim uporištem, vrši nebrojene istupe u druge umetničke domene, često polažući nade u moći i efekte umetničkog sinkretizma.
U slučaju ovogodišnjeg festivala, ovakva nastojanja pružila su uglavnom nedovoljno razrađene radove, budući da je korespondiranje konceptualnog koreografskog ostvarenja sa publikom direktno proporcionalno stepenu idejne koherentnosti i zanatske veštine koreografa, a toga u takmičarskom delu festivala nije bilo u dovoljnoj meri. U prilog tome ide i promišljena odluka međunarodnog žirija da ne dodeli prvu nagradu, ostajući tako dosledan ustanovljenim vrednosnim kriterijumima festivala. I ove godine finalno veče obeležili su takmičari iz inostranstva, što pokazuje i spisak nagrađenih: druga nagrada – Jelena Kostić (Srbija–Holandija), treća – Brajana Fric, Rene Mateus (SAD–Kolumbija), pohvale – Fabricio Favale i Valentina Sađin (Italija), nagrada žirija kritike – Aleksandra Mišić i Ognjen Vučinić (Hrvatska), nagrada publike i plaketa „Aleksandar Izrailovski” – Kaja Janjić (Slovenija). Ovogodišnje Minijature ostaće upamćene i po osnivanju vrlo podsticajne nagrade „Ohrabrenje”, kojom će UBUS najzapaženijim domaćim koreografima na budućim festivalima obezbediti produciranje celovečernje predstave.
Budući da su u potpunosti protekle u znaku prirodne i autentične potrebe mladih savremenih autora za ispitivanjem stvaralačkih granica, raduje činjenica da su se 14. Minijature hrabro izložile riziku prezentovanja ovog još uvek eksperimentalnog oblika savremenog koreografskog izraza, i time, i pored realnog izostanka značajnijih ostvarenja, našoj publici upriličile mogućnost neposrednog uvida u deo aktuelnih koreografskih tokova.
</div>
<div id="ekonomija">
Odobren početak ratifikacije SSP-a
Brisel– Ministri spoljnih poslova Evropske unije odlučili su juče na zasedanju u Luksemburgu da odobre početak ratifikacije Sporazuma o stabilizaciji i pridruživanju sa Srbijom. U zaključku ministarskog zasedanja navedeno je da Savet ministara ohrabruje Srbiju da nastavi da se drži preporuka glavnog tužitelja Tribunala u Hagu Serža Bramerca.
Početak ratifikacije SSP-a znači da će od danas u parlamentima svih 27 država članica EU ovo pitanje moći da se nađe na dnevnom redu, a neke zemlje, kao Španija, najavile su da će ugovor sa Srbijom biti ratifikovan u najkraćem roku. Kada ugovor bude ratifikovan u Savetu EU i svim državama članicama, Srbija će moći da računa na početak pregovora o članstvu u EU. Dosadašnja praksa je pokazala da je za kompletnu ratifikaciju SSP-a u proseku potrebno od godinu i po do dve godine.
Serž Bramerc je izjavio da je saradnja Beograda i Haškog tribunala dobra i da očekuje da će srpske vlasti i dalje politički podržavati operativne službe koje tragaju za haškim beguncem Ratkom Mladićem. On je u izjavi novinarima u Luksemburgu, gde je šefove diplomatija EU izvestio o saradnji zemalja Balkana sa tribunalom, naglasio da je možda potrebno promeniti načine traganja i primeniti druge mehanizme za nalaženje haških begunaca i ponovio da je glavni cilj Haškog tribunala da se nađu Mladić i Goran Hadžić.
Na pitanje da li je na sastanku sa ministrima EU rekao da Beograd u potpunosti sarađuje sa Haškim sudom, Bramerc je odgovorio da ni u jednom izveštaju do sada nije na taj način definisao saradnju jer je „saradnja proces”, prenosi Beta.
Bramerc je takođe rekao da u slučaju Hrvatske rezultati saradnje oko artiljerijskih dnevnika, i pored obećanja Zagreba da će učiniti sve, zasad nisu zadovoljavajući. On je rekao da je radna grupa Vlade Hrvatske za to dobila neke podatke Haškog suda, ali da je ta saradnja slaba.
V. Jokanović
----------------------------------------------
Simbolični korak bliže EU
Posle odluke ministara inostranih poslova u Luksemburgu mnogima u Srbiji je laknulo. Profesor Fakulteta političkih nauka u Beogradu Predrag Simić ocenjuje da je jučerašnja odluka još jedan simbolični korak bliže EU. „Mislim da je to bilo sasvim očekivano ili čak ispod očekivanja.
Ali to je ono što je EU u ovom trenutku spremna da ponudi Srbiji. Građanima Srbije SSP doneće korist kroz pristupanje evropskom tržištu za ona malobrojna preduzeća koja nešto izvoze. Vrata za izvoz biće širom otvorena i više naše robe imaće bescarinski status na tržištu EU. Na kratki rok velikih dobiti neće biti, ali na dugi rok benefiti su ogromni. To pre svega treba shvatiti kao šansu za naše izvoznike, da dođu na bogato i stabilno tržište EU. Koliko naša privreda bude u stanju da to uradi, toliko će biti koristi za našu zemlju”, ističe Simić.
(/slika2)Direktor Pravnog foruma Vladimir Todorić navodi za „Politiku” da je luksemburška odluka tek početak dugotrajnog procesa pojedinačnih ratifikacija država članica EU, koji će potrajati oko dve godine. „Mislim da sama harmonizacija zakonodavstva neće biti problem, već upravo implementacija onoga što je harmonizovano. Konkretnih prednosti u odnosu na ono što je do sada bilo neće biti, jer se kratkoročno ništa ekonomski neće promeniti. Dobitak može biti na nekoj simboličnoj ravni, da se nije zaustavio proces integracije”, objašnjava Todorić.
Sledeći korak u evrointegracijama biće razmatranje srpske kandidature za članstvo. Todorić napominje da je to pitanje odvojeno od SSP-a. „Za Srbiju je ekonomski najbitnije da postane kandidat zbog pristupa određenim fondovima. Ali političari ne treba da budu u zabludi da će ti fondovi moći da budu oslonac privrednog razvoja, već će oni biti samo komplementarni sa razvojem”, kaže direktor Pravnog foruma.
Bio bih zaista prijatno iznenađen ako bi se tema naše kandidature postavila pre Nove godine, ocenjuje Predrag Simić i dodaje: „Pitanje je da li će se do tada otkloniti evropski strahovi od novih članova, jer danas veći deo javnog mnjenja u zemljama EU u svakom novom kandidatu vidi Grčku i strahuje da on donosi novu pretnju, opasnost za postojeće članice. Postoji veoma snažan blok protiv novog širenja, to su uglavnom severne zemlje EU, uključujući Nemačku, Holandiju, Veliku Britaniju, Francusku”.
Ove države , nastavlja Simić, veruju da su nove zemlje koje ulaze nestabilne, da se u njih mora ulagati i da će to dovesti do povećanja poreza i budžeta u EU, što bi dovelo do smanjivanja životnog standarda i zaposlenosti.
B. Bilbija
----------------------------------------------
Cvetković: Važno da ratifikacija SSP-a počne što pre
Kruševac – „Važno je da ratifikacija Sporazuma o stabilizaciji i pridruživanju (SSP) počne što pre jer se obavlja u parlamentima svih 27 članica EU, kao i u parlamentu unije tako da će trajati sigurno godinu, dve”, rekao je premijer Mirko Cvetković juče novinarima posle sastanka sa gradonačelnikom Kruševca, prenosi Tanjug.
Premijer je rekao da Srbija održava tempo procesa evropskih integracija i izrazio očekivanje da će naša zemlja dobiti status kandidata za članstvo u EU u narednoj kalendarskoj godini.
----------------------------------------------
Pozitivan signal investitorima
Početak ratifikacije Sporazuma o stabilizaciji i pridruživanju bio bi neka vrsta garancije investitorima da je Srbija dobro mesto za ulaganje, smatra Goran Nikolić, saradnik Instituta za evropske studije.
– Iako, konkretno, gotovo da nema nikakvih promena koje bi poslovnoj zajednici u zemlji olakšale život, sam početak procesa pridruživanja je pozitivan signal. Naročito posle blagog usporavanja tog procesa – smatra Nikolić.
Sa njim se slaže i Mihailo Vesović, potpredsednik Privredne komore Srbije. Ta činjenica, objašnjava naš sagovornik, neće drastično promeniti našu situaciju, jer mi već Sporazum o stabilizaciji i pridruživanju praktično primenjujemo od 1. januara 2009. godine.
– Ono što ćemo sada dobiti na neki način garantuje ekonomsku i političku stabilnost privredi. A sigurnost je u biznisu najvažnija kako biste mogli da planirate svoje poslovanje. Time ćemo dobiti i stalno telo koje bi rešavalo eventualne probleme prilikom ekonomske saradnje Srbije i Evropske unije – objašnjava naš sagovornik.
A. N.
</div>
<div id="vesti">
Alkalaj otima srpske pozicije
Od našeg dopisnika
Sarajevo, 14. juna – Ministarstvo inostranih poslova (MIP) Bosne i Hercegovine je institucija u kojoj već duži period, a u poslednje vreme pogotovo, vlada haos i bezakonje oličeno u ponašanju šefa diplomatije BiH Svena Alkalaja. Rezultat njegovog prekomotnog ponašanja, bolje reći samovolje, ogleda se, pre svega, u potpuno narušenom nacionalnom balansu na štetu Srba i Hrvata, a u korist Bošnjaka, ne samo u centrali MIP-a u Sarajevu, nego i u diplomatsko-konzularnoj mreži BiH u svetu.
Ovo je mišljenje Alkalajeve zamenice Ane Trišić-Babić koju smo zamolili da za „Politiku” prokomentariše najnoviji zaključak Predsedništva BiH, u čijoj nadležnosti je spoljna politika, da bi „trebalo obaviti posebnu raspravu o odnosima u MIP-u BiH”.
„Od 35 pozicija šefova odseka i samostalnih odeljenja u MIP-u, 65 odsto je ’u rukama’ Bošnjaka. U Sektoru za opšte poslove, na primer, svi šefovi su bošnjačke nacionalnosti, dakle oni kontrolišu sve, od finansija, do voznog parka. Ili, u Sektoru za multilateralu  šefovsko mesto ima samo jedan Srbin”, kaže Trišić-Babić.
Ona podseća da je više puta do sada zvanično ukazivala na neodrživost ovakvog stanja i da je svaki put doživela razočarenje zbog izostanka reakcije od strane onih u čijoj nadležnosti su mehanizmi kontrole rada MIP-a, uključujući i Komisiju za spoljnu politiku.
Alkalaj, tvrdi njegova zamenica, jednostavno zloupotrebljava funkciju u ime države i nipodaštava, ne samo zakone, nego i sporazume koje je donelo Predsedništvo BiH. Primer kako on to radi jeste Sporazum o obaveznoj rotaciji u ambasadama po nacionalnom paritetu koji „poštuje” utoliko što, bukvalno, „otima pozicije koje pripadaju Srbima i dodeljuje ih Bošnjacima, ili ih uopšte ne popunjava”.
„Ako je ambasador, kojeg imenuje Predsedništvo BiH, iz reda jednog od tri naroda u tom slučaju druga i treća pozicija u toj ambasadi moraju pripasti predstavnicima druga dva naroda, i to je ono što tretira Sporazum o rotaciji za čiju primenu je nadležan MIP. Međutim, stvarna situacija nije slika obavezne i adekvatne nacionalne zastupljenosti u DKP, nego ministrovog načina otimanja pozicija koje pripadaju Srbima”, naglašava Trišić-Babić.
Ona za primer navodi ambasade BiH u Beču i Parizu u kojima su Bošnjaci ambasadori i u kojima bi, da su ispoštovana ustavna i zakonska načela specifičnog organizovanja i uređenja BiH, drugi čovek morao da bude iz reda srpskog naroda. Međutim, na mestu broj dva u ambasadi u Beču sedi Neven Kulenović, bivši šef Alkalajevog kabineta, dok je mesto u ambasadi u Parizu prazno.
„Kad je u pitanju ambasada u Parizu, ministar na svaki predlog srpske strane, u vezi sa popunjavanjem pozicije dva, uzvraća da to ne treba raditi, jer svakako u budućnosti to mesto neće pripadati Srbima, s obzirom na činjenicu da će za godinu i nešto više dana u toj ambasadi Srbin biti ambasador. Vrlo zanimljivo vizionarsko razmišljanje – ocenjuje Trišić-Babić, koja istovremeno tvrdi da se „na razne načine opstruiše i namerno slabi rad ambasada u kojima su trenutno ambasadori iz reda srpskog naroda”.
Komentarišući tvrdnju šefa diplomatije BiH da je „Srbija kriva što BiH skupo plaća iznajmljivanje prostorija za potrebe svoje ino-mreže”, jer je „Srbija glavni kočničar u procesu sukcesije imovine bivše Jugoslavije”, Trišić-Babić kaže da „ministar Alkalaj, apsolutno, ne razume o čemu se radi”.
„Pregovore o sukcesiji ne vodi Beograd, već posebna radna grupa na nivou bivših jugoslovenskih republika. Osim toga, sukcesija je proces koji traje četiri godine i on ne podrazumeva samo raspodelu zgrada u diplomatiji, već mnogo toga više i šire, i to nema nikakve veze samo sa Srbijom”, izričita je naša sagovornica.
Ona smatra da su ovakve i slične izjave koje ministar Alkalaj iznosi u ime BiH, „dokaz njegove nezainteresovanosti, odsutnosti i površnosti”, da su „paušalne” i da „donose probleme, ne samo BiH, nego i našim odnosima sa susedima”. Inače, zaključuje Trišić-Babić, „ministar od početka mandata, a pogotovo u poslednja tri do četiri meseca, koristi svoju poziciju, zapravo, zloupotrebljava je i iznosi, isključivo stavove svoje stranke (Stranka za BiH) čime zbunjuje javnost”.
Dušanka Stanišić
</div>
<div id="kolumna">
Ćutanje vladike Artemija
Odlazeći pre nekoliko dana sa Kosova Artemije je monasima i vernicima poručio: „Čuvajte naše svetinje i naše Kosovo”. Monasi kao da ga nisu čuli, ili je u pitanju nešto drugo. Upravo zato je na umirovljenom vladici, koji nesporno i dalje ima autoritet među njima, da im jasno poruči da ne napuštaju manastire jer je opstanak svetinja na Kosovu i Metohiji najveći interes SPC.
Ali desilo se ono što niko nije očekivano. Monasi su služenje crkvi podredili podršci svom duhovnom ocu. Posle monaha iz Crne Reke koji su, nezadovoljni umirovljenjem vladike raško-prizrenskog napustili manastir bez kanonskog otpusta, juče su se za njihovim primerom poveli i monasi iz manastira Sveti arhangeli kod Prizrena i još nekoliko svetinja. SPC će, kao što je to bilo i u slučaju Crne Reke, sačuvati duhovni život u manastirima dovođenjem igumana i monaha iz iste ili drugih eparhija, ali je izvesno da je reč o ozbiljnim potresima unutar crkve.
Teško je doći do zvaničnih informacija iz crkve, ali nezvanični izvori kažu da je umirovljeni vladika Artemije od mitropolita Amfilohija, koji je privremeni administrator Eparhije raško-prizrenske, tražio da i dalje bude duhovnik monasima. Da mu se odobri što i drugom umirovljenom vladici zahumsko-hercegovačkom Atanasiju. Nije mu udovoljeno i usledio je bunt monaha.
„Pitanje monaštva je veliko pitanje o kojem je trebalo da vode računa članovi Sinoda i Sabora. Na sednici Sinoda u februaru posle saopštene odluke o privremenom razrešenju upravljanja eparhijom doslovno sam rekao: Oci i braćo, ovom odlukom vi ste bacili atomsku bombu na Kosovo i Metohiju. Videćete šta će se desiti”, rekao je vladika Artemije u jedinom intervjuu koji je dao nakon što je umirovljen.
Ako je vladika Artemije znao šta će biti, a već je prihvatio saborsku odluku o umirovljenju, onda je kao arhijerej odan SPC morao da preduzme sve što je u njegovoj moći da ne dođe do osipanja monaštva sa Kosova i Metohije.
Kakve odluke su donela najviša crkvena tela kojima vladika zamera da su zapostavila pitanje monaštva? Sinod je optužio vladiku Artemija da nije izvršavao odluke „crkvene vlade”, ukazao je na nepravilnosti u poslovanju eparhije zbog kojih je i pokrenuta istraga pred Višim sudom u Beogradu. Sabor je, laički rečeno, doneo odluku o smeni vladike raško-prizrenskog.
Vladika Artemije je učinio mnogo za SPC i srpski narod na Kosovu i Metohiji, uoči bombardovanja upozoravao je na tragediju koja će se dogoditi, posle rata ostao je u pokrajini. Ali, kasnije se uporno oglušivao o odluke vrha SPC, između ostalog i dogovor sa predstavnicima međunarodne zajednice na Kosovu, kao što je obnavljanje svetinja uništenih i oštećenih u pogromu nad srpskim stanovništvom 17. marta 2004. godine jer nije hteo da ih „obnavljaju oni koji su ih uništavali”.
U delu javnosti samovoljan odlazak monaha tumači se kao dokaz da je oko Artemija stvoren kult ličnosti. Baš zato, jer to nije primereno crkvi, umirovljeni episkop bi trebao da jasno kaže da li podržava odlazak monaha iz manastira.
</div>
<div id="magazin">
On
Iako nije krvni srodnik, već dugo je nezaobilazni član porodice. Njega svi pažljivo slušaju bez obzira na doba dana ili noći. Oči svih članova porodice uprte su u njega. Uglavnom je veoma bučan, nametljiv, a ako pokušate da mu upadnete u reč ignoriše vas i tera po svom. Dešava se da, i kad zaspite, on nastavlja sa svojom torturom.
On ume da bude i veoma zabavan, inspirativan, čak i da vas nauči mnogo čemu, kao i da vas obavesti o svemu i svačemu. On je poliglota. Redovno prati politiku, sport, serije, filmove, kvizove, nagradne igre, rijaliti programe, jutarnje programe, hronike, kulinarske i putopisne emisije ... tu i tamo kulturu, a najviše reklame. Jedne iste reklame je u stanju da besomučno ponavlja po stotinu puta, što ukućane dovodi do ludila.
Muzički ukus mu se vremenom menjao i može se reći da je, sa jedne strane podložan uticajima, a sa druge da je upravo on taj koji kreira ukus. Stvar stoji slično i sa njegovim političkim opredeljenjem, s tim što ono najčešće zavisi od rezultata izbora. Za njega se može reći da je pomogao u stvaranju mnogih karijera u raznim oblastima, kao i u rušenju istih. Uobličavao je i razobličavao mnoge pojave.
Njegov fizički izgled? Tek u tragovima liči na svog dedu, a na oca nešto više, s tim što je, otprilike, troduplo vitkiji i prefinjenijih crta od obojice. Kažu da su mu i deda i otac više zračili od njega, ali i da je on jasniji i koloritniji tip od njih.
Neretko zna da bude i vrlo agresivan, da širi laži i klevete, da bude prost i vulgaran. Poslednjih godina se prilično raspsovao, ne obazirući se na to da li ga slušaju deca. Iako je tim povodom nekoliko puta bio ukoravan, nakon par dana dobrog vladanja nastavljao bi da izgovara nakaradne reči kontrolišući ih, tu i tamo, danju, ali zato noću, kad deca odu na spavanje, u potpunosti bi se raspustio, da ne kažem razulario. Svako od članova porodice bi mogao da ga ućutka u trenutku kada pređe meru i zloupotrebi poverenje, ali, nažalost, retko ko to i učini. Inače, kad bi se bilo ko od drugih ukućana ponašao kao on, odavno bi bio hospitalizovan a moguće i priveden na Nadležno Mesto.
On ume da zavoli neka lica posebno jako i veže se za njih do te mere da postaje posesivan. Bilo je takvih veza koje su trajale godinama ali je bilo i onih koje su trajale samo nekoliko meseci. Što se toga tiče gotovo uvek bi se konsultovao sa porodicom i kućnim prijateljima. Interesovalo ga je šta oni misle i ukoliko se ne bi slagali sa njegovim izborom pronalazio je snage za raskid.
Mnogi su u stanju da ga netremice posmatraju do ranih jutarnjih časova. Nesporno je da je jako harizmatičan, te da se porodici iz tog razloga vrlo lako i brzo „uvukao pod kožu’’. I starijima i mlađima. Stariji jedva čekaju da stignu sa posla kući kako bi ga videli, a mlađi iz škole. Kao da su postali zavisni od njega. Pošto neki tvrde da je odličan psihoterapeut, očito je da je i veoma vešt. Jer ukoliko ih prvo učini zavisnima od sebe, a zatim im se ponudi i uveri ih da je njihov iscelitelj, hm, možemo reći da je u pitanju ,,ozbiljan igrač’’.
Kako i šta onda učiniti kako bi se i porodica i on izlečili? Kome se obratiti za pomoć? Ima li tu uopšte leka ili je kasno? Uh, ne znam. Zavisnost je postala velika.
Ah, da, izvinjavam se, nikako da vam ga predstavim. On je – televizor!
</div>
<div id="vesti">
Veće cene prevoza u Nišu
Niš – Uprava za komunalnu delatnost u Nišu, u sklopu koje su i sektori energetike i saobraćaja, predložila je Gradskom veću da koriguje cene usluga u gradskom prevozu. Cene dnevnih i mesečnih karata u javnom gradskom saobraćaju u Nišu nisu menjane još od leta 2006. godine, a razlog je i povećanje cena goriva i pad vrednosti dinara u odnosu na evro.
Prema proceni Uprave za komunalne delatnosti, sadašnja cena dnevne karte za jednu zonu u javnom saobraćaju u Nišu, koja je 30 dinara, potpuno je ekonomski neisplativa i trebalo bi da bude bar za deset dinara viša. To, međutim, ne znači da će prevoz za toliko odmah i poskupeti. Gradski većnik Boban Mihajlović rekao je za „Politiku” da je veću iz ove gradske uprave stigao predlog da se cene koriguju dva puta ovoga leta.
– Prema tom predlogu, prva promena cena bila bi već 1. jula, kada bi cena karte za jednu gradsku zonu sa 30 bila povećana na 35 dinara, a druga korekcija, takođe za pet dinara, usledila bi kroz tri i po meseca, odnosno 1. septembra, od kada bi karta koštala 40 dinara. U isto vreme cena karte za dve zone u gradskom saobraćaju bila bi povećana u julu sa 40 na 45, a u septembru na 55 dinara – rekao nam je Mihajlović.
Pored promene cene dnevnih, jasno je da će i pretplatne, mesečne karte koštati više. Sada su za jednu zonu 1.250, a već 1. jula koštale bi 1.460, a od septembra 1.670 dinara. Za dve zone mesečna karta sada košta 1.665, od 1. jula biće 1.940, a od septembra 2.220 dinara.
Ovaj predlog, ističe Mihajlović, još nije razmatran na Gradskom veću, ali treba očekivati da će to biti ovih dana. Jer, grad Niš izdvaja velika sredstva za organizovanje i funkcionisanje javnog gradskog prevoza. „Nišekspresu“, „Aerodromu“, „Transproduktu“, „Lekonu“ i „Ćurdiću“ zagarantovana je zarada, koja se po važećem sistemu obračunava na osnovu pređenih kilometara. Iz gradske kase, takođe, plaća se 250 konduktera, za šta grad izdvaja mesečno oko sedam miliona dinara. A jedini prihodi su od prodatih karata...
– Prošle godine, negativna razlika od prihoda ostvarenih prodajom karata i obaveza grada prema prevoznicima u gradskom javnom saobraćaju bila je 270 miliona dinara. I toliko je iz gradskog budžeta izdvojeno da se izmire obaveze prema onima koji prevoze Nišlije. Da bi se u ovoj godini i ta razlika smanjila i da bi se za to izdvajalo manje novca iz budžeta, mora se ostvarivati veći direktan prihod od prodaje karata – kaže Mihajlović. Od početka ove godine organizacija gradskog prevoza poverena je Javnom gradskom preduzeću „Parking servis“, što se u startu pokazalo korisnim i efikasnim:
– Za samo pet meseci ove godine pojačanom kontrolom rada prevoznika, ali i prodaje karata u autobusima gradskog saobraćaja, ostvarena je ušteda od oko deset miliona dinara. Očekuje se da će se do kraja godine samo kontrolom prodaje karata i kontrolom kilometraže koja se plaća grad ostvariti uštedu od oko 25 miliona dinara. Toliko novca će ostati u gradskom budžetu... – rekao nam je gradski većnik Boban Mihajlović.
Pre nego što predlog Uprave za komunalne delatnosti dođe na dnevni red Gradskog veća, rečeno nam je, još jednom će se uraditi temeljna analiza prihoda i troškova u javnom gradskom saobraćaju u Nišu, kako bi se ovaj problem rešio na najbolji način, a da pri tom ne bude veliki udar na džep Nišlija.
Toma Todorović

Šljivovica u buklijama otputovala u Ameriku
Svilajnac – AD Podrum „Navip – Zemun“ u selu Crkvencu nadomak Svilajnca prošle nedelje izvezao je 10.000 boca srpske šljivovice prepečenice za Ameriku, a trenutno priprema isporuku za Kanadu i Švajcarsku. Ova rakija, koja se izvozi već četiri decenije, prepoznatljiva je po kvalitetu i ambalaži. Ona se proizvodi na tradicionalan, a ne industrijski način, a pakuje se u flaše u obliku buklije. Kapacitet podruma je 150 vagona tečnosti, ili oko milion i po litara rakije, po čemu je jedinstven u ovom delu Balkana.
– Podrum „Navip“ napravljen je 1929. godine, ali je, praktično, osnovan 1897. godine, kada je Dimitrije Katić formirao prvu seosku zadrugu. Do 1970. bavio se preradom grožđa i proizvodnjom vina, kada se specijalizovao samo za proizvodnju rakije. Srpska šljivovica isključivo se proizvodi za izvoz, a za domaće tržište pravimo šljivovicu „bardakliju“ i lozovaču, koje su godinama nagrađivane zlatnom medaljom na novosadskom sajmu – navodi za „Politiku“ direktor „Navipa“ Miroljub Spasojević.
Ono što, prema njegovim rečima, odlikuje srpsku šljivovicu jeste to što se ona pravi od kvalitetnih šljiva, koje se ne prskaju. „Navip“ ima zasad šljiva od 200 hektara, ali pošto je to nedovoljno, „požegaču“ i „crvenu ranku“ otkupljuje od poljoprivrednika. Kvalitet šljiva je jako bitan, jer od njega umnogome zavisi i kvalitet rakije. Pored toga, šljivovica se čuva u hrastovim bačvama, zapremine 10.000 do 15.000 litara, što takođe doprinosi njenom kvalitetu.
– U srećna vremena, tačnije do devedesetih godina prošlog veka, na izvozu smo zarađivali oko milion dolara. Međutim, izvoz je bitno smanjen nakon uvođenja sankcija, tako da od tada godišnje izvezemo 80.000 do 100.000 boca srpske šljivovice prepečenice u Kanadu, Ameriku, Australiju, Rusiju, Češku, Švajcarsku i Austriju. Do kraja godine planiramo povećanje izvoza za 20 odsto više nego lane – kaže direktor i dodaje da je „Navip“ od januara za Ameriku izvezao dva kontingenta od oko 20.000 boca i oko 5.000 boca za Kanadu i Austriju i Češku.
Zanimljivo je da izvoz za Ameriku nije prestajao čak ni u vreme NATO bombardovanja. Želja aktuelnog rukovodstva „Navipa“ je da ponovo osvoje veći deo nemačkog tržišta, na koje su nekada najviše izvozili.
– „Navip“ je bio jedna od prvih firmi iz nekadašnje Jugoslavije čija se šljivovica obrela na ovom tržištu. Rakiju su najpre kupovali naši ljudi na privremenom radu u Nemačkoj, a onda su i sami Nemci počeli da je kupuju. Zbog toga su naš proizvod bile prihvatile i veletrgovine poput „Metroa“ – kaže Spasojević za naš list.
On još kaže da „Navip“ razmišlja i o pravljenju voćnih rakija, poput kajsijovače i dunjovače.
Z. Gligorijević

Branje višanja uz pomoć suda
Zrenjanin, Tomaševac – Zbog svađa oko toga ko će da uživa plodove ovogodišnjeg roda na najvećem višnjiku u Evropi opet su počeli nemiri. Oko plantaže se postavljaju barikade, mada su juče ovde isprobavali mehanizaciju kojom bi se tresla višnja i tako primenila nova metoda berbe. Savremene berače angažovala je firma „Šeri J i J“ koja sebe smatra vlasnikom voćnjaka i zakupcem zemljišta na kome se on nalazi. Međutim, iz „Brazda grupe“ u Sremskim Karlovcima poručuju da oni u petak ulaze na višnjik koji je svake godine, u ovo doba, poprište nemilih događanja, svađa, pa i upropaštavanja dragocenog ploda.
Velika plantaža zasnovana je pre 12 godina kada je beogradska firma „Lid lajn“ rešila da sa zemljoradničkom zadrugom iz ovdašnjeg sela Tomaševac podigne voćnjak na prostoru od preko 500 hektara. Na 80 hektara zasađena je malina, na 20 kupina, a na čak 320 hektara višnje. Posao je na početku bio veoma uspešan. Ceo kompleks ograđen je žičanom ogradom dužine trinaest kilometara, na njemu je postavljen zalivni sistem. Formiran je i vlastiti rasadnik sa specijalnom laboratorijom kako se biljke ne bi donosile sa strane i kako bi se na plantaži sprečila bilo kakva zaraza. Podignute su i rashladne komore, instalisana je moderna oprema za pakovanje malina. Nabavljen je, kao prvi u zemlji, kombajn za branje malina.
Za prve probleme čulo se kad su voćke počele da daju plodove. Berači nisu plaćani, gazde nisu podmirivale dugove i prema drugim poveriocima. Najpre su uništeni malinjaci i kupinjaci, zaplenjena je mehanizacija. Prestao je ortakluk između tomaševačke zadruge i „Lid lajna“ čiji je vlasnik bio beogradski biznismen Dragoljub Milić. Njihova zajednička firma „LLT Agro“ je ušla u stečaj u kome je sud zemlju vratio Tomaševčanima. Oni su tada, odnosno pre dve godine, ušli u aranžman s firmom „Brazda grupa“ kojoj je, na osnovu ugovora, pripalo pravo uživanja višnjika na deset godina. Taj posao osporava, tvrde u „Brazda grupi“, Dragoljub Milić, preko firmi koje je kasnije osnivao i koje se pojavljuju kao naslednice njegovog bivšeg „Lid lajna“, i to tako što je gasio one koje su pale u dugovanja i osnivao nove koje bi trebalo svake godine da oberu višnje, i to silom jer nemaju zakonski osnov pošto je ta imovina vraćena zadruzi. Tako poslednjih godina „Brazda grupa“ čiji je vlasnik Đorđe Jojić i firme iza kojih se nalazi Dragoljub Milić praktično vode „rat“ za višnje sa tomaševačke plantaže.
Tu tezu negiraju vlasnici preduzeća „Šeri“ iz Crepaje, Jelena Bokun i Jovan Vesin, koje smo zatekli na plantaži. Oni insistiraju na tome da je njihova firma ušla u posed višnjika na zakonit način i da njima pripada pravo branja ovogodišnjeg roda.
– Otkupili smo to pravo od onih koji su te višnje sadili i u njegovo podizanje uložili veliki novac. Mi smo uložili sredstva u obnovu voćnjaka, njegovo održavanje, obrezivanje i đubrenje. Državi smo izmirili obaveze za zakup zemljišta i tu više ništa nije sporno. Nasilno se ponaša „Brazda kop“ čiji su plaćenici ušli na plantažu, a mi smo angažovali agenciju da nas uvede u posed nakon što je Trgovinski sud presudio u našu korist – kaže Jovan Vesin dok pokazuje sudske odluke i izjave republičkih inspektora da je plantaža ove godine dobro održavana.
S treće strane, čelnici Zemljoradničke zadruge Tomaševac ističu da su u celoj priči oni ostali kratkih rukava.
– U „biznisu“ s plantažom rasturena je sva naša imovina i veliki deo mehanizacije. Mi jedini nemamo nikakve vajde od berbe višanja, a ispostavljen nam je račun da platimo porez za tu zemlju od preko 700.000 dinara. Godinama drugi beru, a mi plaćamo dažbine – jadaju se direktor Zadruge Ljubomir Lalić i predsednik Skupštine zadrugara Laza Mojin.
Berači su juče, prvi put ove godine, ušli na prostranu plantažu, ali se s tom vesti pojavila i nova iz Privrednog suda u Zrenjaninu. Advokat „Brazda grupe“ Mlađan Simić je saopštio da je sud doneo rešenje da „Šeri J i J“ napusti plantažu i da se toj firmi zabranjuje branje, sakupljanje i otuđenje plodova višnje sa plantaže u Tomaševcu. Na ovu odluku nezadovoljni se mogu žaliti Privrednom apelacionom sudu, ali se ona mora sprovesti odmah, pa je, prema tvrdnji advokata, zakazano njeno izvršenje za petak, 18. jun, kada će u posed da uđe firma „Brazda grupa“.
Ko će zaista da bere višnje i da li će se u međuvremenu stanje promeniti, ostaje da se vidi. Beračke snage se pregrupišu.
Đuro Đukić
</div>
<div id="kultura">
Letopis srpske fotografije
Knjiga „Letopis srpske fotografije 1839–2008”Gorana Malića, u izdanju „Fotograma” iz Beograda, koja je odskora dostupna našoj publici, prvi put u istoriji srpske kulture, na 240 stranica, i kroz 165 reprodukcija fotografskih dela, sabira i opisuje najvažnije trenutke iz 170 godina duge istorije srpske fotografije.
Podsećajući na pojave i događaje sa početka 19. i potom 20. veka, autor je ponudio sveobuhvatan uvid u razvoj fotografije na našim prostorima, prateći jasne metodološke principe, oslanjajući se na štampani, publikovani materijal, na ono što je bilo i ostalo na taj način dostupno javnosti, ali i na građu iz arhiva. Malić u ovoj hronici prati srpsku fotografiju u širim društvenim okvirima, držeći se, prema rečima kritike, fotoklupske logike i estetike, ne zaboravljajući vreme početaka društvenog priznanja fotografije kao umetnosti. Ovo delo koje, prema rečima recenzenta prof. dr Miodraga Jovanovića, nije voluminozno, svakako jeste monumentalno, jer, pored temeljnog i veoma emotivnog prikaza razvoja ovog vida umetnosti, otvara put ka ostvarenju još jednog važnog cilja – pisanju prve enciklopedije srpske fotografije. Mnoštvo podataka i preko 620 pomenutih imena knjigu čini posebno vrednom, dok hronološka preglednost omogućava relativno lako putovanje kroz sve faze razvoja fotografije koje se mogu selektovati i obraditi kada je domaći kulturni prostor u pitanju.
Malić je, kako sam kaže, na knjizi radio nešto preko dve godine, ali je ona, zapravo, proizvod znatno dužeg posvećenja ovoj temi i interpretacije građe koja je sakupljana i proučavana gotovo tri decenije.
– Naime, istorija srpske fotografije nema proučene pojedine oblasti, mi ne znamo kako je tekao razvoj portreta, a ni kako su se razvijale druge teme i motivi dok ni posle sedamnaest decenija trajanja fotografije u Srbiji nemamo ni osnovni, makar i sažeti, imenik autora, niti znamo njihove biografije. Kod nas se pominje večitih desetak do petnaest imena, pa se tako stiče utisak da su istoriju naše fotografije gradili samo Anastas Jovanović, Milan Jovanović, Rista Marjanović i pet-šest savremenika iz druge polovine 20. veka. Iz tako skučene interpretacije ispada da je istorija naše fotografije siromašna. Nastojao sam da, srazmerno doprinosima nekih autorskih ličnosti, ispravim nepravdu i rehabilitujem mnoge zaboravljene stvaraoce, poput Petra Veljkovića, Ratimira Stefanovića, Svetozara Grdijana, Vladimira Zalenskog, Čedomira Kuševića, Julija Brežana, Petra Vraneša, Dragutina Grbića ili Predraga Pećinara – objasnio je Malić na predstavljanju knjige u galeriji „Artget” Kulturnog centra Beograda.
Da podsetimo, Malić (1947)jeistaknuti istoričar srpske fotografije, autor više samostalnih izložbi fotografije i većeg broja studijskih i kustoskih projekata, problemskih ili monografsko-biografskih, opšte i srpske fotografske istorije 19. i 20. veka.
M. Dimitrijević

Šekspir ispričan tangom i stepom
Novi Sad – Da li je ljubav greška, ili je ponekad samo grešna? Da li je, samo ako je grešna, ljubav prava? Jesu li greška u ljubavi tek poneki ljudi kad se u grešnoj ljubavi nađu? Ja volim tebe, a ti njega. On, pak, voli njega, a ne nju... Ups! Koja je moja srodna duša?Je li sve, ipak, moguće, kad magija svoje prste umeša? 
Odgovore na ova (večna) pitanja pokušaće da dočara glumački ansambl Novosadskog pozorišta (Ujvideki sinhaz) koji će večeras od 19 časova izvesti premijerupredstave „San letnje noći” u režiji Zoltana Puškaša. Zašto dočara? Pa čuveni komad Vilijama Šekspira biće ispričan bez teksta, samo pokretima, kao takozvana koreodrama, ili približnije – mjuzikl, sa bogatstvom stepa, tanga i savremenog plesa... 
U svakom slučaju, interesantno i za stručnu i za laičku publiku, za šta su se, pored glumaca i Puškaša, još potrudili mađarski koreografi – dvostruki svetski prvak u stepu Laslo Bobiš, svetski prvak u tangu Laslo Budai i Ildiko Đeneš, koja jepre tri godine osvojila Sterijinu nagradu za predstavu, takođe Novosadskog pozorišta „Roki horor šou”, i autor muzike – mladi argentinski kompozitor Andres Mariano Ortega. 
–Nema ljubavi u ovom našem vremenu, iščezava sa lica zemlje, a ako je negde i ima, ona je tek u naznakama… Sve se kupuje i prodaje… Nema čak ni seksa, i on se pretvorio u robu, trgovinu... Probao sam, ipak, da napravim predstavu o tome kako jemoguće i drugačije... Da sve može biti bitno drugačije, da mi možemo da budemo bitno drugačiji – kaže za „Politiku” reditelj Zoltan Puškaš. 
U ovoj urnebesnoj fantazmagoriji igra 16 glumaca: Aron Balaž, Ištvan Kereši, Zoltan Širmer, Atila Nemet, Gabor Pongo, Daniel Husta, Šandor Laslo, Tamaš Hajdu, Tamaš Varga, Livia Banka, Emina Elor, Andrea Jankovič, Agota Ferenc, Terezia Figura, Julia Kokrehel i Gabriel Crnković.Aron Balaž i Andrea Jankovič su nedavnona Sterijinom pozorju dobili nagradu za glumu. 
–Sa nekim od glumaca već sam sarađivala u protekloj deceniji. Dosadašnji zajednički rad omogućio mi je da upoznam njihovu scensku pokretljivost, ali i njihovu ličnost. Svaka koreografija ima svoju dramaturgiju, uvek mora da govori o nečemu. Ako su pokreti tačni, oni prenose informacije i osećaje koje hoćemo da stignu u svest publike, u njihovu dušu, i tu reč nije neophodna, ističe Ildiko Đeneš, koja je bila koreograf predstava „Starmejkers”, „Kosa”, „Čikago”, „Vrli novi svet”... 
Kompozitor Andres Mariano Ortega kaže da je potpuno svestan da muzika nikad ne može biti bolja od reči, ali može da se kaže da jedna reč može da se prikaže sa hiljadu zvukova. Otkriva da je komponovao eksperimentišući sa manje-više neodređenim melodijama, trudeći se da postigne mnogo jače, grublje zvukove, sa puno kontrasta, između svetlosti i tame.
----------------------------------------------
Šareni đavolak Emina Elor
Jedini „šareni lik”, ostali su u crnim ili belim kostimima, po zamisli reditelja Puškaša, u predstavi je šumski đavolak Puk, koga igra Emina Elor. Mladoj glumici leže ovakve podele, što je pokazala u„Čovekovoj tragediji”, Imrea Madača, kada je suvereno vladala scenom,u jako zahtevnoj glavnoj ulozi Lucifera. 
– Puk je malo šizofren, ima jako puno lica, i puno ličnosti. Ujedno, on je prozračan, ne može se uhvatiti i opipati, i zato ga je fizički dosta teško igrati. Kada su nam saopštili uloge, nisam očekivala da će baš toliko naporno da bude. Išla sam nekoliko meseci na gimnastiku, da naučim zvezdu, salto..., objašnjava Emina Elor. 
Miroljub Mijušković
</div>
<div id="ekonomija">
Nicović tuži Agenciju
Biznismena Đorđija Nicovića kao da je poterao maler jer mu Agencija za privatizaciju oduzima jedno po jedno preduzeće. Upravo je saopšteno da je raskinut kupoprodajni ugovor s tekstilnom industrijom „Prvog maj” iz Pirota, a samo pre nešto više od mesec dana takođe su raskinuti ugovori o prodaji tekstilnih preduzeća „Niteks” iz Niša i „Rudnika” iz Gornjeg Milanovca. Prošlog leta oduzet mu je „Građevinar” iz Niša.
Sva je prilika da će „Prvog maj” izbeći stečaj jer je, kako se nezvanično saznaje, Agencija za privatizaciju donela hitnu odluku o njegovom restrukturisanju.
Inače, Privredni sud u Nišu pokrenuo je predstečajni postupak zbog dugova, a prvo ročište zakazano je za 6. jul. „Prvi maj” je u blokadi od 1. aprila 2008. godine, a dugovi preduzeća su oko 330 miliona dinara, od čega je 150 miliona dug po osnovu poreza i doprinosa. Velika potraživanja imaju i radnici koji traže isplatu razlike između minimalca i plate koju su dobijali, što je oko 3,5 miliona evra.
Razlog za raskid ugovora je kako saopštavaju u Agenciji za privatizaciju to što kupac i pored toga što su mu data četiri naknadna roka da investira milion evra, koliko je po ugovoru trebalo u drugoj godini, to nije učinio. Nicović, prema njihovim kontrolama, nije dokazao ni da je preduzeće nastavilo delatnost, ali to zvanično nije razlog za raskid ugovora, jer naknadni rokovi koji su i za to dati još nisu dospeli.
Nekada čuvenu tekstilnu fabriku iz Pirota Nicović je kupio u martu 2007. godine za 1,75 miliona evra, uz investicije od četiri miliona evra.
Inače, Nicović je, prema dostupnim podacima, vlasnik oko 25 preduzeća u Srbiji. Između ostalog, trgovinskog preduzeća „Jabuka”, ugostiteljskog preduzeća „Višnjica”, Rentakar „Autotehne” , PIK Bečej”, „Agrobanata” iz Plandišta, „Žitostiga” iz Požarevca, „Mačkatice” iz Surdulice…A jedan je od većih akcionara „AIK banke”.
Nicović je za pirotski Radio „Sport plus” izjavio da će tužiti Agenciju za privatizaciju zbog toga što je raskinula ugovore o prodaji tri preduzeća koja je on kupio – „Rudnik” iz Gornjeg Milanovca, „Niteks” iz Niša i „Prvi maj” iz Pirota.
On tvrdi da je od Agencije tražio dodatni rok da ispuni ugovorene obaveze za „Prvi maj”, da se to preduzeće reorganizuje i da se sve obaveze vlasnika prema državi i radnicima zamene za vlasničke uloge.
Agencija je krajem prošle nedelje raskinula ugovor o prodaji „Prvog maja” jer Nicović nije ispunio investicione obaveze za drugu godinu u iznosu od milion evra.
– Ostavljamo „Prvi maj” sa punom upošljenošću kapaciteta i sa perspektivom. Bili smo na korak da potpišemo sporazum o poravnanju sa radnicima – rekao je Nicović i dodao da je „posebno bilo teško u zadnjem kvartalu 2009. godine kada je veliki broj klijenata bankrotirao, smanjio narudžbine ili raskinuo ugovore”.
Predsednik opštine Pirot Vladan Vasić rekao je Beti da će sutra razgovarati sa predstavnicima sindikata „Prvog maja”. „U ovom trenutku najvažnije je da se nastavi proizvodnja i da se nađe strateški partner. Svakom ko želi da bude na čelu ove firme postaviće se dva pitanja – koja je dalja vizija razvoja preduzeća i sa kojim će timom to da uradi”, istakao je Vasić. Za opstanak tog preduzeća najvažnije je, kako je rekao, da se ne pokreću sudski procesi i ne prodaje njegova imovina, odnosno da se reprogramiraju dugovi.
J. Rabrenović

Uzajamno kvarenje posla nije rešenje
Za uvođenje reciprociteta u ekonomskim odnosima Srbije i Hrvatske prošlih godina zalagali su se mnogi privrednici, ali i čelnici pojedinih stranaka u Srbiji. Smatrali su da je to najefikasnija mera za otklanjanje neravnoteže u razmeni robe na štetu Srbije, a naročito da bi se obezbedila prohodnost za srpsku robu i kapital u Hrvatskoj. Dejan Jovović, savetnik u Birou za regionalnu saradnju Privredne komore Srbije, smatra da bi uvođenje reciprociteta verovatno uravnotežilo ekonomske odnose Srbije i Hrvatske, ali na znatno nižem nivou.
Privredama dve zemlje nije u interesu da se sužava međusobna saradnja, već da se obostranim naporima što više povećava, kaže naš sagovornik.
– Jasno je da se mora se obezbediti prohodnost za srpsku robu i kapital u Hrvatskoj – ukazuje Jovović. – To se teško može ostvariti pojedinačnim apelima, već prvenstveno na visokom državnom nivou, za šta očekujemo punu podršku hrvatskih državnih struktura. Deficit u razmeni na srpskoj strani nije samo posledica tržišnih mehanizama, nego još prisutne negativne percepcije proizvoda iz Srbije na hrvatskom tržištu. Pored toga,postoje i razne necarinske prepreke u trgovini, kako na hrvatskoj, tako i na srpskoj strani, koje otežavaju međusobnu razmenu, na čijem otklanjanju treba stalno raditi.
Struktura srpske robe u razmeni s Hrvatskom je nepovoljna, napominje naš sagovornik. Dominiraju sirovine i repromaterijal, kao i proizvodi nižih faza obrade. Na hrvatsko tržište iz Srbije može više da se izvozi sveže voće, meso i mesne prerađevine, vino i alkoholna pića, građevinski materijal, metalna žica i mreža, proizvodi crne i obojene metalurgije, metalske i mašinske industrije, farmaceutski i proizvodi i auto industrije. Međutim, Jovović naglašava da su obe zemlje na velikom gubitku zato što je još malo primera viših oblika poslovno-tehničke saradnje preduzeća.
– Još nema zajedničkih ulaganja, kooperacije ili zajedničkih nastupa na trećim tržištima – veli Jovović. – Tehnološka povezanost preduzeća u prošlosti omogućava obnavljanje viših oblika saradnje u mašinogradnji, elektroindustriji, energetici, proizvodnji telekomunikacione opreme, tekstilnoj i kožarsko-prerađivačkoj industriji, drvnoprerađivačkoj industriji, poljoprivredno-prerađivačkoj i u oblasti IT tehnologija.
Privrednici dve zemlje znaju da ima prostora za dalje unapređenje saradnje, a pravni okvir za to od juna 2009. godine je i Sporazum o ekonomskoj saradnji Srbije i Hrvatske, koji su u Zagrebu potpisali predstavnici vlada. Sporazum predviđa zajednički nastup i saradnju na tržištima u regionu, Rusiji i drugim tržištima. Tome u prilog idu i teritorijalna bliskost, nema jezičke barijere, pre je reč o kompatibilnim, a ne konkurentskim privredama i državama koje teže članstvu u Evropsku uniju.
----------------------------------------------
Nova liberalizacija trgovine
Srbija je, kao i većina zemalja CEFTA sporazuma, u potpunosti liberalizovala trgovinuindustrijskim proizvodima. Za poljoprivredneproizvode određen stepen zaštite ostao je samo u trgovini sa Hrvatskom, Albanijom i Moldavijom.
U 2009. godine obavljeni su pregovori o daljoj liberalizaciji poljoprivrednih proizvoda između članica CEFTA. Sa Albanijom i Moldavijom dogovorena je potpuna liberalizacija, a između Srbije i Hrvatske fazno sniženje ili ukidanje preferencijalnih carina i povećanje kvota u okviru dvogodišnjeg vremenskog perioda.
U prvoj godini predviđeno je snižavanje preferencijalnih carina za polovinu i povećanje obima kvota za 100 odsto. Od toga su izuzeti duvan, cigarete, šećer i šećerni sirup.
U drugoj godini carine u okviru kvota treba da budu ukinute, a da se udvostruči obim kvota. Privreda očekuje da primena dodatne liberalizacije trgovine poljoprivrednim proizvodima počne što pre, kaže Jovović.
A. Mikavica

Parama od „Telekoma” regionalni autoputevi
Kruševac – Premijer Srbije Mirko Cvetković postavio je juče kamen temeljac za gradnju carinskog kompleksa u Kruševcu, na lokaciji koja je kupljena od IMK „14. oktobar”, pored regionalnog puta Kruševac – Jasika – Kragujevac. Izgradnjom tog kompleksa na oko dva hektara površine stvoriće se uslovi za značajno smanjenje troškova privrednih preduzeća, koja su sada, u uslovima postojanja carinske ispostave u Kruševcu, prinuđena da poslove carinjenja obavljaju u Kraljevu.
Svečanom otvaranju radova prisustvovali su i državni sekretar u Ministarstvu finansija Miodrag Đidić, zadužen za poslove carine, i direktor „Jugoimport SDPR” Stevan Nikčević.
– Ovaj objekat sam po sebi predstavlja neku vrstu mini lokalne infrastrukture i imaće veliki značaj za grad i okolinu. Njegovom izgradnjom smanjiće se troškovi privrede, a važno je da će taj kompleks uposliti određen broj ljudi na samoj izgradnji, kao i nakon toga, prerastanjem ove ispostave u carinarnicu. Vlada Srbije je posvećena izgradnji infrastrukture, jer je to jedna od najslabijih karika kada se radi o našoj konkurentnosti, zbog čega smo velike snage angažovali u izgradnju osnovnih koridora, koji prolaze kroz Srbiju, ali i na izgradnji poprečnih autoputeva. Ukoliko budemo uspešno prodali „Telekom”, a nadamo se da ćemo ga prodati za dobru cenu, u plan smo uključili izgradnju i puta koji će spajati Pojate – Kruševac – Požegu, a zatim Užice – Višegrad i Republiku Srpsku – najavio je premijer Cvetković.
Plan izgradnje horizontalne infrastrukture kroz Srbiju radi povezivanja glavnih koridora treba da „povuče” najveći deo sredstava od prodaje „Telekoma”. Premijer je najavio da je planirano da Vlada Srbije već u četvrtak usvoji nova dokumenta koja su vezana za međunarodni aranžman MMF, uz očekivanje da će biti dobijena i četvrta pozitivna revizija, a time zvaničnu potvrdu za „vođenje ispravne i dugoročno održive socijalne i ekonomske politike”.
Državni sekretar u Ministarstvu finansija Miodrag Đidić potvrdio je da je izgradnja carinskog kompleksa izraz opredeljenja vlade za decentralizaciju i objasnio da se radi o objektu sa carinskim terminalima za kamione, automobile u carinskom postupku i veoma savremenom opremom. Vrednost radova je 2,7 miliona evra.
– Važno je što vlada, pored ovog objekta, planira da uloži više od sto miliona dinara u putnu infrastrukturu i elektroprivredu. Izgradnja autoputa Pojate – Kruševac – Požega, međutim, predstavljaće temelj obnove privrede Kruševca, koji je nekada bio industrijski centar, a mi želimo da to ponovo postane. U okviru toga, imamo i velike planove za angažovanje Industrije „14. oktobar”, zbog čega je ovde i direktor „Jugoipmport SDPR” Stevan Nikčević – rekao je Miodrag Đidić.
Premijer je potom razgovarao sa rukovodstvom „14. oktobra”, pa se očekuje da kruševački metalci budu više angažovani u oblasti namenske industrije, pozivajući se na rezultate koje su imali u proizvodnji čuvenog jugoslovenskog tenka M-84. U krugu „14. oktobra” održana je prezentacija mogućnosti građevinskih mašina te industrije.
R. Stanković
</div>
<div id="vesti">
Zemunci imali bazu u Zagrebu
Miloš Simović i Sretko Kalinić uspeli su da se godinama sakrivaju uglavnom na teritoriji Hrvatske, koristeći slabosti tamošnje policije i vezu lokalnih kriminalnih grupa u hrvatskom MUP-u, kažu za „Politiku” dobro obavešteni izvori, upućeni u potragu za odbeglim članovima „zemunskog klana”.
„Njihova baza bio je Zagreb i okolina. Imali su zaštitu mafijaških krugova, koji su duboko infiltrirani u zagrebačku policiju. Prema onome što znamo, Simović i Kalinić bavili su se isključivo plaćenim ubistvima. Iz Zagreba su odlazili na takve poslove u gradovima Zapadne Evrope kao i u našem regionu”, priča naš sagovornik.
Da li su dvojica „zemunaca” imala i podršku obaveštajnih službi neke od zemalja bivše Jugoslavije, može samo da se nagađa. Izvori „Politike” kažu da je to malo verovatno.
„Dok Miloš Simović ne počne da govori, to nećemo sa sigurnošću znati. Treba imati u vidu da su oni, žargonski rečeno, visoko školovani kriminalci i njihovo sakrivanje ne podrazumeva da su morali imati obaveštajnu zaštitu stranih službi. Oni umeju da se kriju sami, posebno ako ih policija ne traži. Falsifikovane pasoše mogli su da nabave kriminalnim kanalima, nije im bila potrebna pomoć obaveštajnih službi”, kaže naš izvor.
Prema procenama naših istražitelja, velike su šanse da će Miloš Simović početi da se otvara, kao što je to Kalinić uradio u Hrvatskoj. On je u mogućnosti da se posredstvom medija upozna sa Kalinićevim priznanjem više ubistava i jedino mu preostaje da i on počne da priča. Za sada, kako saznajemo, policija nije saslušavala Simovića.
„Simović još nije dao nikakvu izjavu, ali čitavi štabovi sada razmatraju kako da na njega utiču”, tvrdi sagovornik našeg lista i dodaje:
Dok Simović ćuti, Kalinić uveliko sarađuje sa hrvatskom policijom. Posle priznanja da je učestvovao u ubistvima više ljudi u Hrvatskoj i drugim zemljama, jasno je da Kalinić na sve načine pokušava da spreči da bude izručen Srbiji.
„Njegov život, čak ni u zatvoru, ne vredi mnogo posle takvih priznanja. On se nada da će ostati u Hrvatskoj i biti osuđen, na primer, samo za ubistvo Cvetka Simića na 15 godina zatvora, ako kaže da ga je ubio Simović, a da je on isekao delove tela na komade. Sva njegova priznanja ništa ne vrede u postupcima koji se vode u Srbiji, čak ni kao svedočenja, dok o tome ne progovori neko ko je ovde”, objašnjavaju naši izvori.
U krugovima bliskim nedovršenim istragama protiv „zemunskog klana” podsećaju da Simovićeva eventualna ponuda da postane svedok saradnik ne bi bila prvi pokušaj da neki osuđeni „zemunac” pokuša da se priznanjima domogne manje kazne.
Prošle jeseni, jedan pripadnik grupe koji je u zatvoru, ponudio je svoje svedočenje o ubistvu Zorana Vukojevića Vuka i još nekim likvidacijama iza kojih je stajao „zemunski klan”. Za taj zločin za sada je osumnjičen jedino brat Miloša Simovića, Aleksandar Simović, koji je uhapšen u jesen 2006. godine i osuđen na 35 godina zatvora. Njegovi otisci prstiju nađeni su na lisicama kojima je Vukojević bio vezan.
Početkom aprila ove godine, policija je pored autoputa našla zakopano oružje ove kriminalne grupe, koje je oteto iz policijske stanice u Ulici majke Jevrosime, 5. oktobra 2000. godine. Ministar policije Ivica Dačić potvrdio je tada da je informacija o mestu gde se krije naoružanje potekla od jednog pripadnika „zemunskog klana”. Oružje je nađeno pored preduzeća „Ikarbus”, u neposrednoj blizini kuće gde su nekada živeli Miloš i Aleksandar Simović.
Dorotea Čarnić
</div>
<div id="kolumna">
KRIZA „PREDSTAVNIČKE DEMOKRATIJE” U (SRBIJANSKOM) KAPITALIZMU
Predstavništvo građana neke zemlje u „predstavničkoj demokratiji” treba da obavlja nekolike funkcije.
Na prvom mestu, to je zakonodavna, gde se podrazumeva da će „narodni predstavnici” organizovani u političke stranke i poslani od građana zastupati njihove interese. Pretpostavlja se u normativnoj političkoj nauci ne samo da će najbolje argumentovani predlozi dobijati većinu već i da će skupština biti mesto stvarnog odlučivanja.
Naravno, norme su jedno a praksa nešto sasvim drugo, i ne samo u Srbiji. Vlada je ta koja ima legitimnu zakonodavnu inicijativu, i ona podnosi predloge zakona, a skupštinska većina je tu da ih što veštije opravda i usvoji.
No, ni vlada nije jedini činilac, već najčešće, npr. u Nemačkoj, upošljava različite advokatske kancelarije i konsalting agencije da urade posao za nju. Ako se to ima u vidu, onda je jasno da „narodni poslanici” zapravo služe pravdanju i donošenju zakonskih predloga koje su oblikovali neizabrani činioci, tj. advokatske kancelarije, konsalting agencije i druga od javnosti skrivena tela koja mogu biti pod manjim ili većim uticajem krupnog kapitala, baš kao i sama vlada.
Drugo, skupština treba da kontroliše izvršnu vlast, tj. vladu, upravo zbog toga što su narodne poslanike građani poslali da ne daju izvršnoj vlasti da vlada ne obazirući se na interese građanstva.
No, pošto je vidljivo da neizabrani činioci presudno utiču na izgled zakona, poslanici, uprkos institucije poslaničkih pitanja i ne tako davno usvojene institucije interpelacije, ne mogu kontrolisati vladu, jer nemaju nadzor nad neizabranim činiocima koji je u stvari nadziru.
Umesto toga, vlada kontroliše poslanike većine. Svuda je to tako u manjoj ili većoj meri, a Srbija je najdrastičniji slučaj, jer tu nečuvena institucija „blanko ostavke” (treba se podsetiti, uveo ju je Šešelj, najveći zagađivač političke kulture u Srbiji) omogućava žalosno narušavanje dostojanstva ne samo ličnosti, već i same institucije poslanika. Stranački vrhovi pomoću nje drže u pokornosti poslanike. U drugim zemljama, pak, vlada i stranke na elegantniji i perfidniji način obezbeđuju slične posledice.
Treće, opozicija u parlamentu ima priliku da kritikuje vladine i oblikuje alternativne predloge. Problem je, međutim, što poslanici neretko nisu dovoljno stručni, jer strankama nisu, usled dejstva prethodno navedenih činilaca, potrebni u skupštinskim klupama najsposobniji profesionalni političari ili stručnjaci dokazani u svojim profesijama, već tek najposlušniji stranački vojnici. Otuda stranke u Srbiji katkad ističu kako su npr. ekonomski program radili ovi ili oni ekonomisti koji u strankama najčešće nisu, ali zato u blizini krupnih kapitalista svakako jesu.
Četvrto, funkcija skupštine jeste i vaspitno-obrazovna. U praksi britanskog parlamentarizma je uočeno da se upravo u parlamentu obrazuju i kale budući partijski vođi.
Oni se uče kako oratorstvu i veštoj argumentaciji stavova, tako i radu u skupštinskim odborima i parlamentarnoj tehnici koja se da usvojiti isključivo iskustvom.
Osim toga, šira javnost se prosvećuje, politički socijalizuje, praćenjem intelektualno izazovnih rasprava i duhovitih doskočica poslanika. Nažalost, ako je tako u britanskoj političkoj kulturi, nije u našoj.
Ovde se pojedini poslanici neretko najužasnije međusobno kleveću i vređaju, vodom polivaju, pa čak i cipelama gađaju, a gomila, na koju su građani svedeni, voajerski se naslađuje primitivizmom (ne)slavnih ličnosti. Rečju, prenos sednica skupštine prethodio je ,,Velikom bratu” i ,,Farmi”.
Elem, „predstavnička demokratija” svuda u svetu nalazi se u krizi, a ova je najdublja tamo gde je tradicija takvog sistema vlasti najplića, te na (polu)periferiji svetskog kapitalističkog sistema.
Utoliko, kriza u Srbiji nije onoliko duboka kao u Crnoj Gori ili u BiH, ali je još dublja nego u Italiji i Grčkoj (u kojima je dubina zastrašujuća), a da ne pominjemo Nemačku, Francusku ili Veliku Britaniju, u kojima je zabrinjavajuća.
Naposletku, ako su kapitalizam i demokratija nesaglasni onako kako su nesaglasni interesi veoma bogate manjine, s jedne strane, i onih koji se smatraju nedovoljno bogatom ili siromašnom većinom, s druge, onda je i kriza tzv. predstavničke demokratije neizbežna.
Tako ni peta funkcija skupštine, razrešavanje društvenih sukoba mirnim putem, ne može biti u potpunosti ostvarena, jer na periferiji kapitalističkog sistema „predstavnička demokratija” teško može postojati, na poluperiferiji može nedostatno i uz velike muke, dok u centru ciklične krize kapitalizma izazivaju rast nepoverenja u nju.
</div>
<div id="magazin">
Još 24 monaha napustila manastire
Još jedna grupa monaha juče ujutru napustila je nekoliko manastira Eparhije raško-prizrenske. Otišlo je ukupno 24 monaha, među kojima je četiri-pet iskušenika, rekao je u izjavi za naš list jeromonah Benedikt, doskorašnji nastojatelj manastira Sveti arhangeli kod Prizrena. Bez kanonskog otpusta celo bratstvo ovog kao i manastira Devine Vode kod Zvečana otišlo je iz manastira, a pridružilo im se i nekoliko monaha iz Sopoćana, Dubokog Potoka, kao i nastojatelj manastira Sočanica.
– Upravu nad Svetim arhangelima preuzeo je otac Mihailo iz Prizrena i on je, dakle, sada sam u manastiru. Prizrensku svetinju napustilo je celo naše bratstvo, odnosno nas sedmorica monaha, ali nismo svi krenuli u isto vreme. Neka braća su krenula ranije, a mi smo im se pridružili – kaže otac Benedikt.
On je potvrdio da su monasi dobili odgovor od administratora Eparhije raško-prizrenske mitropolita crnogorsko-primorskog Amfilohija da ne mogu dobiti otpust jer nema kanonskih razloga da napuštaju Eparhiju raško-prizrensku.
– Mi mislimo da su naši crkveni razlozi za napuštanje manastira i te kako valjani i zato smo to i učinili. Još ne znamo gde ćemo sada otići, rano je govoriti o tome jer to tek treba da odlučimo – rekao je otac Benedikt.
Grupa monaha okupila se u manastiru Devine Vode, odakle su zajedno krenuli za, kako su objasnili, svojim duhovnim ocem. U poslednjem saopštenju za javnost monasi iz nekoliko manastira naveli su da je „sasvim suvislo da u eparhiji gde nema mesta za njega (vladiku Artemija), a time prevashodno za sve ono čemu nas je učio i zbog čega je u velikoj meri gonjen, nema mesta ni za nas“.
U Eparhiji raško-prizrenskoj ističu da nijedan manastir neće ostati pust ni zatvoren, kao i da se radi o manjoj grupi monaha koji su napustili svoje svetinje. U zvaničnom saopštenju ističe se i da manastir Bogorodica Brainska kod Medveđe, iz kojeg je, takođe, otišlo celo bratstvo, ne pripada Eparhiji raško-prizrenskoj, već niškoj. Osim protosinđela Mihaila, kojeg je juče po podne u Svetim arhangelima posetio vikarni episkop lipljanski Teodosije, novu „upravu“ dobio je i manastir Sočanica, u kojem će vršilac dužnosti biti jeromonah Damjan, dok će o malom manastiru Devine Vode, iz kojeg su otišla dva monaha i dva iskušenika, za sada brinuti sveštenik Nenad Našpalić.
„Prema podacima Eparhije i Ministarstva vera Republike Srbije u Eparhiji živi 176 monaha i monahinja (ne računajući iskušenike koji još nemaju zvaničan status monaških lica). Od ovoga broja najveći deo monaha i monahinja i dalje žive u svojim manastirima, u poslušanju nadležnom Episkopu Mjestobljustitelju Visokopreosvećenom Mitropolitu Amfilohiju i redovno obavljaju svoje monaške dužnosti u skladu sa svojim monaškim zavetima“, navodi se u saopštenju.
Iz eparhijske informativne službe navode i da nijedan monah nije dobio kanonski otpust od mitropolita Amfilohija, osim četvorice „crnorizaca“ koji su po odluci Svetog arhijerejskog sabora i Sinoda napustili eparhiju zajedno sa vladikom Artemijem i boraviće s njim u njegovom novom mestu prebivališta.
----------------------------------------------
Vladici Irineju pozlilo na liturgiji
(/slika2)Vladici bačkom Irineju pozlilo je juče tokom liturgije u manastiru Ćelije kod Valjeva, gde se prvi put proslavljao praznik Prepodobni Justin Ćelijski, prenela je juče agencija Beta. Po ukazivanju lekarske pomoći, vladika Irinej se oporavio, pa je kraj liturgije i pričešće posle nje dočekao na terasi manastirskog konaka.
Liturgiju je služio mitropolit crnogorsko-primorski Amfilohije, jedan od učenika svetog Justina, koji je kanonizovan na poslednjem zasedanju Svetog arhijerejskog sabora SPC. Mitropolitu je sasluživalo osam episkopa: vladike valjevski Milutin, kanadski Georgije, bački Irinej, zvorničko-tuzlanski Vasilije, osečko-poljski i baranjski Lukijan, šumadijski Jovan, vranjski Pahomije i budimljansko-nikšićki Joanikije.
U manastiru Ćelije bilo je prisutno oko 2.000 vernika, kao i delegacije nekoliko pravoslavnih pomesnih crkava, ruske, grčke, rumunske. Posle liturgije usledila je litija do groba svetog Justina, gde je osveštano žito i presečen slavski kolač. U Ćelijama je obeležen i dan Valjevske eparhije, koja je obnovljena na Saboru SPC 2006. godine, a održan je i četvrti Sabor pravoslavnih hrišćanskih zajednica.
J. Čalija
</div>
<div id="zdravlje">
Na sunce sa šeširom i naočarima
Mnogo je onih koji su jedva dočekali toplo vreme kako bi na kupalištima „nabacili” preplanulu boju, ali stručnjaci upozoravaju da treba biti oprezan i izbegavati sunčanje u vreme kada je zračenje najizraženije.
Indeks UV zračenja ovih dana u Beogradu iznosi sedam, što predstavlja upozorenje građanima da se ne izlažu sunčevim zracima od 11 do 17 sati.
Ovaj indeks predstavlja količinu ultravioletnog zračenja koje je očekivano da stigne na zemljinu površinu u trenutku kada je sunce na nebu najveće, a to zapravo znači da što je veći indeks – moguća su veća i oštećenja kože i očiju.
Stručnjaci kažu da je UV indeks od nula do dva minimalan, da je od tri do četiri mali, da je od pet do šest umeren, da se od sedam do devet smatra visokim, a ako je veći od 10 znači da je veoma visok.
Prema rečima dr Snežane Matić-Besarabić, iz beogradskog Zavoda za javno zdravlje, neophodno je da ljudi povedu više pažnje o zaštiti tela čim indeks UV zračenja pređe četiri, a debela hladovina se posebno savetuje deci, trudnicama i starijim osobama.
– Mislim da je bespredmetno ljudima stalno govoriti koliki je indeks UV zračenja, jer mnogo veći uticaj ima to kada se obaveštavaju kako se treba ponašati i kad treba izbegavati direktno izlaganje sunčevim zracima. Pravilno postupanje kada je visok indeks UV zračenja znači da treba sedeti u zelenilu i hladovini, okupati se i opet se skloniti sa sunca – istakla je dr Matić-Besarabić.
Područje naše zemlje nalazi se već nekoliko godina u zoni takozvanog ekvatorijalnog zračenja, a na posledice po stanovništvo utiče i kakav fototip kože imaju, jer nisu svi ljudi podjednako osetljivi na UV zračenje zbog različite sposobnosti samozaštite kože. Stručnjaci kažu da su najugroženije osobe za tipom jedan i dva, da treba imati na umu da loši UV zraci utiču na oštećenje kože i da su jedini faktor rizika za dobijanje malignih oboljenja kože. Posledice prekomernog sunčanja u detinjstvu vide se tek u starijim godinama.
Dr Aleksandar Adamović, direktor Zavoda za kožne i venerične bolesti u Beogradu, naglašava da indeks UV zračenja zavisi od temperature, ali i nadmorske visine, geografske širine, vlage vazduha i drugih faktora. Što je sunce bliže, ovaj indeks je veći, smatra dr Adamović.
– U junu, julu i avgustu je najveći. Često ljudima ne možete da objasnite da sunčevi zraci mogu da budu štetni, jer svi vole da budu crni. Postoje istraživanja koja kažu da vitamin De koji organizam dobija sunčanjem štiti od brojnih bolesti i podiže imunitet, ali to ne znači da osoba ceo dan treba da bude na suncu – rekao je dr Adamović.
Činjenica je da su osetljiviji i oni koji imaju veliki broj mladeža, pa se zato svima onima koji se često izlažu „čvarenju” savetuje da odlaze na redovne preglede mladeža dermatoskopom, da bi se u samom začetku otkrilo najopasnije oboljenje. Dr Adamović ističe da je neophodno da se kreme sa visokim zaštitnim faktorom namažu pre izlaska iz kuće, kao i da se njihovo nanošenje ponavlja na svakih sat, dva. Koliki će zaštitni faktor kreme osoba koristiti, zavisi od tipa kože. Tamnopute osobe su prirodno otpornije, pa im je dovoljan zaštitni faktor oko 10, za osetljivije se savetuje korišćenje krema sa faktorima od 15 do 35, a za osobe veoma svetle puti oni na kojima piše da je zaštita 40 i više. Pred svaki izlazak napolje, obavezno je staviti naočare sa UV zaštitnim faktorom, obući laganu garderobu i staviti šešir na glavu.
D. Davidov-Kesar
</div>
<div id="vesti">
Kovanice „Politike” AD za najbolje đake Srbije
Akcija nagrađivanja učenika generacije srednjih i osnovnih škola koju je pokrenula „Politika” AD u saradnji sa Ministarstvom prosvete počinje danas svečanim dodeljivanjem nagrada u Nišu. Album „Znamenite ličnosti Srbije” sa kovanicama i knjigom, posle ovog grada, dobiće najbolji učenici Novog Sada i Beograda, ali i oni u drugim opštinama. Ukupno će biti nagrađeno 1.711 učenika generacije, od čega 1.163 đaka osnovnih i 548 đaka srednjih škola u Srbiji. Žarko Obradović, ministar prosvete, kaže za „Politiku” da je ovu ideju prihvatio sa zadovoljstvom i podsetio da se đaci generacije razlikuju od drugih odličnih učenika, „jer su malo više radili na različitim poljima i dobili po neku nagradu”.
– Biti đak generacije uopšte nije jednostavno i drago mi je što se utemeljuje poštovanje i nagrađivanje pravih vrednosti. Mi ćemo se potruditi da ovo darivanje budu tradicionalno i pozivamo i druge da nam pomognu – rekao je Obradović.
Ministru prosvete svidelo se i što je na kovanicama 25 ličnosti koje su obeležile svoje doba, a budućim naraštajima ostavili vredno kulturno, umetničko, naučno i duhovno nasleđe.
– Voleo bih da Ministarstvo prosvete može mnogo više da nagrađuje odlične đake, ali trudimo se da im pomažemo koliko možemo. Našim mladim takmičarima, na primer, dajemo deo sredstava za njihove pripreme, deo sredstava dajemo za putovanje na takmičenja, a kad god možemo i nagradimo ih. Talentovane đake pomaže i Fond za mlade talente Ministarstva omladine i sporta, ali i veliki broj lokalnih samouprava obrazovanju posvećuje veliku pažnju, pa i oni dodeljuju brojne nagrade. Toga, dakle, ima, ne u meri u kojoj bismo svi to želeli, ali se trudimo sa onim što imamo da budemo što racionalniji i nagradimo što veći broj dece – ističe Obradović.
Sonja Liht, predsednica Upravnog odbora „Politike” AD, rekla je da je vrlo zadovoljna što je naša kuća uz pomoć Ministarstva prosvete uspela da materijalizuje ovu ideju.
– Za Srbiju je važno da prepoznaje mlade ljude koji u radu nalaze satisfakciju, ali i svoju perspektivu. Nadam se da ćemo ovako promovisati značaj obrazovanja i značaj kreativnosti. Neophodno je podržati pozitivnu selekciju u ovoj zemlji na svim nivoima, pa tako i na nivou osnovne i srednje škole – naglasila je Sonja Liht.
Nagrađivanje najboljih đaka podržao je niz preduzeća.
– Ova akcija je, kao i svaka koja za cilj ima nagrađivanje odgovornog ponašanja mladih, veoma korisna za naše društvo, a pre svega za decu koja se na taj način uče da poštuju prave vrednosti – kazala je Jelena Krstović, direktor koorporativnih komunikacija „Delta holdinga”.
Sandra Barjaktarović, direktor sektora za pi-ar i marketing „MK grupe” ove kompanije, naglasila je da je „odgovornost svake nacije i svakog društva da na najbolji način brine o svojim pokolenjima”.
Goran Milićević, izvršni direktor za marketing Komercijalne banke, kao razlog podrške ove akcije naveo je to da su oni uvek podržavali ono što je najkvalitetnije, odnosno ono što je budućnost i perspektiva Srbije. Ispred „Elektroprivrede Srbije”, Momčilo Cebalović, direktor sektora za odnose s javnošću, naglasio je da je potrebno još dosta toga da bi ovi učenici bili srećni, i to ne samo danas, već da tu sreću vide i sutra u svojoj zemlji.
– Naš osnovni cilj je da Srbija postane stožer znanja, ideja i inovacija, a to nije moguće bez konstantnog ulaganja u razvoj i obrazovanje – kaže je Milica Amidžić, direktor pi-ar sektora „Telekoma”.
Naglasivši da „Srbija gas” ima svest o tome da se ulaganje u znanje i u mlade uvek isplati, Dušan Bajatović, generalni direktor ovog preduzeća, dodao je da ova akcija treba da bude satisfakcija za uloženi trud i napor, ali i podsticaj za dalje napredovanje i usavršavanje. Ana Radonjić, direktor sektora za razvoj, strategiju i marketing „Simensa”, mišljenja je da je ova kompanija, koja kreira budućnost svojim tehnologijama i rešenjima, dužna da doprinese opštem dobru.
– Mi u „Metalcu” nemamo dilemu da je ulaganje u znanje uvek najbolja investicija, ali ne samo u znanje već u oblikovanje mlade generacije i njenog sistema vrednosti – objasnio je Petrašin Jakovljević, generalni direktor „Metalca AD”.
Snežana Teodorović, direktor marketinga „Soko Štarka”, poručila je da ovi đaci svojim talentom i kreativnošću donose novu energiju i stvaraju temelje budućeg razvoja. Tijana Anđelić, generalni direktor Državne lutrije Srbije, kaže da su ovakve akcije korak ka ponovnoj izgradnji sistema vrednosti „koji je, nažalost, u godinama za nama, bio prilično uzdrman”.
A akciju je podržao, kako kažu sasvim prirodno, i Zavod za udžbenike. Jelena Ivanović, pi-ar pomoćnika direktora za strategiju i razvoj u Zavodu za udžbenike, navela je da oni u okviru svojih mogućnosti vrlo spremno ulažu u znanje mladih. I u „Ju-es stilu Srbija”, ističe direktor komunikacija Nemanja Brković, slažu se da nije lako biti đak generacije i da taj uspeh treba nagraditi.
– Moramo da pokažemo koje vrednosti cenimo i da nastojimo da te mlade ljude zadržimo u zemlji – istakla je Jelena Zečar, direktorka za marketing i odnose s javnošću „Dunav osiguranja”.
J. Č. – V. M. D.
</div>
<div id="magazin">
Život može da bude lepši
Centar za integraciju mladih je nevladina organizacija pod čijim patronatom je osnovano i funkcioniše Svratište za decu koja žive na ulicama Beograda. Ona ne žive bezbrižno poput vršnjaka koji imaju krov nad glavom i roditeljsku negu. Osnovni cilj postojanja Svratišta jeste da doprinese socijalnoj integraciji dece, tako što najpre utiče na otklanjanje ili umanjenje štete koju deci donosi život na ulici. Vremenom, razvijanjem odnosa poverenja, postupno osnažuje decu i uključuje u zvanični sistem institucija.
Jedna od veoma važnih stavki u radu Svratišta jeste uključivanje dece u proces neformalnog obrazovanja, sa ciljem da im približi školu i radne navike, kako bi se deca motivisala da se uključe u sistem obrazovanja, koji je neophodan za ravnopravni život u zajednici.
Prilikom realizacije ideje da se pomogne deci koja žive na ulicama velegrada pošlo se od sledećeg:
*DECA ULICE SE NEREDOVNO HRANE...
*DECA ULICE NEMAJU GDE DA SE OKUPAJU...
*DECA ULICE NEMAJU NIJEDAN DOKUMENT...
*DECI ULICE ZDRAVSTVENA ZAŠTITA NIJE DOSTUPNA...
*DECA ULICE NE IDU U ŠKOLU...
*DECA ULICE SPAVAJU NA ULICAMA..
*DEVOJČICE ULICE SU POSEBNO RANjIVE...
U Svratištu koje je menjalo lokacije i za sada se smestilo u Krfsku, inače mirnu ulicu na Zvezdari neposredno uz Centar za socijalni rad ove opštine, dolaze deca koja su, kao i sva deca uostalom, željna da neko brine o njima. Potrebno im je mnogo jer u Svratište svakodnevno dolazi veliki broj dece kojima treba pomoć jer su uskraćena za sve one stvari koje su mnogi od nas imali u detinjstvu.
Čarape za muškarce i devojčice uzrasta od sedam do osamnaest godina, donji veš za isti uzrast kao i sve vrste slatkih proizvoda sa važećim rokom trajanja. Dobro bi došle i igrice za soni plej stejšn 2 koji im služi da se razonode i zabave ali i dokumentarni i crtani filmovi sa edukativnim karakterom, kako bi usvojila znanja i informacije koje im drugačije nisu dostupne.
Inače, na pitanje šta bi volela da imaju, uglas, bez mnogo premišljanja rekli su – kompjuter.
Njima nije neophodan samo kompjuter u koji se, kako rekoše, razumeju, a problem je u prostoru i u infrastrukturi prostora koji ne može da podržava korišćenje više električnih uređaja jer su instalacije stare. Potrebno im je i više prostora, stotinak sadašnjih kvadrata je malo, posebno u toku jeseni i zime kada se sklanjaju od hladnoće jer nemaju gde da se ogreju: dve sobe su tada tesne da ih sve prime, ali stisnu se i ne bune. Važno im je da su na suvom, toplom i sigurnom mestu gde mogu da se druže, posavetuju sa vaspitačima ako imaju neku muku, urade domaće zadatke, sklone se od akutne opasnosti kada su joj izloženi....
Pomoć deci ulice, kako ih mnogi nazivaju, a nažalost ulice našeg grada su im jedino stalno prebivalište, dragocena je da bi se deca odlučila za korenite promene u odnosu na budućnost koja treba da im donese bolje uslove za život. Uvek treba imati na umu da deca koja dolaze u Svratište imaju emocije, da umeju da ljubav uzvrate ljubavlju, osmehe –osmesima.
Ova deca nisu izabrala da žive na ulici. Tu su ostavljena. Preživljavaju praznih stomaka, bez ljubavi.
Ne idu u školu i nikada nisu bila kod lekara. Odrastaju pre nego što postanu deca. Potrebno je malo dobre volje da se njihov život promeni nabolje.

Toplina i sigurnost
Do sada smo bili medijska podrška humanitarnim akcijama namenjenim deci oboleloj od raka, deci lišenoj roditeljskog staranja koja žive u Domu Užicu, akciji „Pravo na osmeh“ i podržali smo pomoć Narodnoj kuhinji u Vranju.
Ovoga puta list „Politika“ je inicijator humanitarne akcije koja je namenjena deci i mladima koji dolaze u Svratište u Krfskoj ulici u Beogradu, gde nalaze sve što im je neophodno da bi promenili način razmišljanja o životu.
Kada dete dođe u Svratište, gde je uvek dobrodošlo, prilikom prijema dobije informacije o svemu što mu ovde sleduje, ali i o pravilima ponašanja. Uzimaju se osnovni podaci, kako bi dete bilo u evidenciji Svratišta. Prilikom svakog prijema posebno se vodi računa o tome da li korisnik predstavlja opasnost po sebe, druge i zaposlene. Važno je napomenuti da je dolazak u Svratište zasnovan na dobrovoljnosti.
(/slika2)
Uvažava se dečja ličnost, njegove potrebe i interesovanja, što je doprinelo izgradnji međusobnog poverenja korisnika Svratišta i zaposlenih.
Usluge koje se nude u Svratištu kreirane su u saradnji s decom i terenskim radnicima, uz konsultacije s partnerskim organizacijama kao i partnerima iz Gradskog centra za socijalni rad u Beogradu.
Danas je Svratište mesto na kome deca mogu da se odmore i provedu prijatne sate pod nadzorom vaspitača, a kroz aktivnosti kao što su kreativne i edukativne radionice provode vreme na koristan način.
Deca ovde redovno dobijaju obroke: doručak, ručak, večeru i užine, a termini za obede unapred su određeni i ne menjaju se (osim kada je reč o nekom od hitnih slučajeva) i deca ih znaju. Treba reći da vaspitači asistiraju kod uzimanja hrane, jer ima i dece koja ne znaju da koriste pribor za jelo, a ovde to vrlo brzo nauče. Ovde steknu i naviku da operu ruke pre svakog obroka i raspremaju prostorije posle obroka.
U Svratištu uvek ima tople vode tako da deca u svakom trenutku mogu da se okupaju, presvuku u čisto i da budu negovana uprkos činjenice da im je najčešće ulica – dom. Njihovo detinjstvo nije bilo ni najmanje ružičasto pre dolaska u Svratište. Ono je bilo puno siromaštva i predrasuda, posebno ako je reč o romskoj deci, a rane iz detinjstva, nažalost, veoma teško zarastaju. Zato se svi zaposleni u Svratištu trude da deca koja ovde dođu osete da ima ko da misli na njih.
U Svratištu je tim koji zajedno s detetom ili mladom osobom nalazi najbolje načine da se sve ono bolno prevaziđe i shvati da život ima i vedriju stranu od one na koju su svikli.
Uče se odgovornosti prema sebi i prema drugima. Usvajaju radne navike i uz podršku nastavljaju da pohađaju školu. I, ono što je možda i najvažnije a najmanje moguće izmeriti, postaju aktivni učesnici odnosa sa odraslim osobama koji je negujući i koji za cilj ima njihov najbolji interes.

Sklonište od kiše i žege
Beograd je, prema grubim procenama, gotovo tromilionski grad. U njemu žive i bogati i siromašni. Tu žive deca koja imaju bezbrižno detinjstvo, ali i ona čiji život samo prolazi između beogradskih zgrada, trgova i ulica. Nisu beskućnici, ali kao i da jesu jer provode najveći deo vremena na otvorenom, i zimi i leti, tražeći srećnu zvezdu koja bi im se osmehnula...
Deca beogradskih ulica, među kojima su najbrojniji romski dečaci i devojčice, utočište pronalaze u Svratištu. Sama reč kaže da je to mesto na kome su deca suštinski prepuštena sama sebi i pronalaze zamenu za pravi dom, onakav kakav sanjaju otvorenih očiju, dok posmatraju drugu nasmejanu decu koja žive u porodici.
Za decu koja su svakodnevno u Svratištu ili dolaze s vremena na vreme to je jedino mesto gde su – dobrodošla. Dočekuju ih osmesi vaspitačica, medicinskih sestara i volontera.
Da bi Svratište nesmetano radilo potrebno je nabaviti mnogo toga, a da bi se to postiglo neophodni su ljudi dobre volje koji mogu da pomognu da se ovo mesto trajno sačuva za decu koja nemaju gde da se sklone od kiše, vetra, snega, vreline beogradskog asfalta i nemaštine.
Zato list Politika pokreće kampanju za pomoć ovoj deci i ustanovi u kojoj nije ni najmanje lako biti dobar domaćin za više od 500 dece, koliko ih je u toku dvogodišnjeg postojanja prošlo kroz ovu ustanovu.
Sve firme, privatnici i pojedinci koji žele da budu donatori mogu da uplate novac na žiro-račun Centra za integraciju mladih Svratišta. Postoji mogućnost da se u ovaj projekat uključe i svi korisnici MTS mreže jer slanjem SMS poruka na broj 1019 koji se tarifira sa 25 dinara pomažu deci koja ovde dolaze da bi privremeno našla sklonište od tuge, bez adekvatne odeće i obuće. Na njihovu sreću to sve dobijaju ovde zahvaljujući donacijama ljudi dobre volje, ali je to isuviše skromno u odnosu na rastuće potrebe ove ustanove.
Politikina akcija za pomoć Svratištu doprinos je boljem životu dece koja dolaze u u Krfsku ulicu. Zgrada je na skrovitom mestu i nije uočljiva. Ima stotinak kvadrata, ali ovde je uvek veselo jer deca koja inače ne bi imala šta da pojedu ovde dobijaju obrok. Povremeno su na stolu voće i kolači. Mnoga su se ovde prvi put okupala i presvukla. Za ovogodišnji Božić bilo ih je oko sedamdeset sa vaspitačima, ali nikome nije smetala gužva. To pamte i prepričavaju.
Često se dešava da ovi dečaci i devojčice nisu upisani u matične knjige rođenih. Zato, na pitanje kada su počela da borave na ulici od jutra do sutra, sležu ramenima...
Živimo u teškim vremenima kada je kriza uzela maha i mnoge ljude ostavila bez posla i plata, ali uvek ima gore. Postoje deca koja ne znaju za drugo osim nemati. Njima je Svratište jedini put do sticanja radnih i kulturnih navika. Ne odbijaju da sarađuju sa vaspitačima i svaki trenutak proveden sa njima za sve je pravo uživanje.

Život na ulici
Svratište za decu ulice na teritoriji Beograda realizuje Centar za integraciju mladih. Reč je o nevladinoj organizaciji nastaloj 2004. godine. Avgusta 2007. godine na Dorćolu otvoreno je prvo Svratište za decu koja žive na ulicama velegrada. Posle samo tri nedelje na evidenciji je bilo sedamdesetak mališana, što je potvrda da je ovakvo mesto neophodno, ali je samo posle četiri meseca prestalo s radom. Do proleća 2008. godine bilo je smešteno u kulturnom centru Reks, takođe na Dorćolu, a s proleća te godine useljava se u Krfsku ulicu na Zvezdari gde je i danas.
– Program za rad sa decom i mladima koji žive i rade na ulici započeli smo 2005. godine sa terenskim radom na centralnim opštinama u Beogradu. Specijalni pedagozi, defektolozi i socijalni radnici, koji su angažovani na programu, veruju da je rad na integraciji i uključivanju posebno osetljive grupe dece jedino moguć ukoliko je utemeljen na principima dobrovoljnosti, poverljivosti, neosuđivanja, individualnosti u pristupu, jasnoći u pružanju informacija, postupnosti u planiranju zaštite, participativnosti i zaštiti prava deteta – kaže Milica Đorđević, koordinatorka Svratišta.
Prema njenim rečima u poslednje četiri godine realizuje se program koji ima za cilj uspostavljanje integrativnog modela zaštite za decu i mlade ulice. Na evidenciji Svratišta nalazi se maloletnici koji, zbog različitih životnih prilika, za život radije biraju ulicu. Centar za integraciju zajedno sa njima menja sistem zvaničnih institucija, razbija predrasude vezane za takvu decu.
– Mi se radujemo njihovim uspesima u kreiranju budućnosti kakvu zaslužuju. Prioritet u našem radu ima razvijanje dugoročnog partnerstva, najpre sa decom i mladima. To činimo formiranjem odnosa baziranog na poverenju i iskrenosti prema odraslima, koji je ujedno i prva takva veza koju su iskusili. Zatim radimo na razvijanju poverenja u institucije sistema povezujući ih sa našim partnerima – reči su koordinatorke Svratišta.
Decu koja dolaze u Svratište često nazivaju nevidljivom jer ne poseduju dokumenta, bez pouzdanih su podataka gde i kada su rođena, a ne nalaze se ni na evidenciji nadležnih organa. Međutim, kada jednom dođu u Svratište njihov status se menja.
– Nadležni organi se obaveštavaju o tome da je Svratište primilo još jednog korisnika i proces evidentiranja, što je preduslov za sistematsku pomoć države i institucija. Zatim se trudimo, uz saradnju sa drugim institucijama da poboljšamo situaciju u kojoj se nalaze. Gradimo odnos poverenja i težimo da u saradnji sa prijateljima i donatorima učinimo sve da ova deca shvate da je pred njima budućnost koja može da bude lepša nego što je to bila prošlost – objašnjava Milica Đorđević.
</div>
<div id="politika">
Ukinuti administraciju u opštinama bez Srba
Kako komentarišete tuču poslanika iz Podujeva, zar to ne može da se spreči?
To je bruka i sramota i zbog toga smo i doneli odluku da se sazove nova skupština, da budu prisutni predstavnici Ministarstva za KiM i da se utvrde činjenice i pravo stanje.
Šta će ministarstvo preduzeti da se ova situacija reši?
Posle ovoga ćemo morati ozbiljno da se zapitamo o statusu ne samo izmeštenih opština nego i drugih lokalnih samouprava na KiM gde Srbi ne žive. Ja ću već na prvoj sednici vlade u četvrtak izaći sa inicijativom da za sedam-osam opština u kojima Srbi ne žive, uvedemo veća ili koordinatore.
Za koje ćete opštine tražiti veća ili koordinatore? 
Đakovicu, Dečane, Prizren, Uroševac, Podujevo, Suvu Reku, Klinu, u kojoj, iako je povratnička opština, takođe imamo ogroman problem.
Po zakonu vi možete da raspustite opštinu i uvedete privremene mere. 
Raspuštati te opštine, pa raspisivati nove izbore bila bi katastrofa: to su ogromni troškovi, imali bismo ponovo istu situaciju i ne bismo nikada izašli iz tog vrzinog kola.
Ali već ste raspustili izvestan broj opština i uveli privremene mere.
To su opštine u kojima živi do 10.000 Srba. U Leposaviću živi 20.000 Srba. Raspuštanje takvih opština jednostavno ima smisla.
Šta će promene doneti?
Smanjenje administracije i smanjenje troškova. Mi tamo plaćamo sedam-osam funkcionera koji žive u centralnoj Srbiji ili su izmešteni negde na Kosovu. Za ovakvu reakciju nije povod samo ovo što se desilo u Podujevu. Mi smo nekoliko puta smanjili opštinska veća. Po zakonu je predviđeno od 5 do 11 članova tih veća, ali mi smo u tim lokalnim samoupravama ostavili samo po jednog. Do mog dolaska u ministarstvo imala su po pet članova, koje mi nismo mogli da plaćamo.
Zašto do sada nije urađeno više da se situacija promeni?
Nijedan zakon nije regulisao status lokalnih samouprava na KiM nego su one izjednačene sa svim ostalim samoupravama u centralnoj Srbiji. Ali, bez obzira na sve to, mi moramo nešto da uradimo.
Na osnovu nakaradne odluke 2008. godine su raspisani lokalni izbori na KiM i izabrani su organi vlasti i u opštinama u kojima nema Srba. I dobili smo apsurdnu situaciju da u Đakovici, Dečanima, Suvoj Reci, Prizrenu, dakle, u opštinama u kojima ima vrlo malo Srba imamo punu administraciju kao da ih je 10.000. Neprihvatljivo je da mi tamo plaćamo neke predsednike, potpredsednike, predsednike skupština, a da ljudi bukvalno ništa ne rade.
B. Mitrinović

Tuča za vlast, a u Podujevu nema Srba
Iako u opštini Podujevo živi tek pokoji Srbin (stanovništvo 1999. proterano i raseljeno), u izmeštenom opštinskom sedištu u Kuršumliji u istoj kancelariji na radnim mestima od juče sede dva predsednika opštine, dva predsednika skupštine i svi ostali funkcioneri dveju suprotstavljenih opštinskih administracija.
Posle preksinoćnje tuče odbornika opozicije i vladajuće koalicije, koja se završila intervencijom policije i privođenjem rukovodstva i svih odbornika u policiju, kriza vlasti je nastavljena. Obren Anđelković nije hteo da preda vlast novoizabranom rukovodstvu koje predvodi Ivica Marković, pošto smatra da je preksinoćnja sednica neregularna.
„Odluka nije legalna, jer za moju smenu treba da glasa 18 odbornika, s obzirom na to da ih je u skupštini 35. Imali su 16 odbornika, a toj sednici prisustvovala su i dva odbornika kojima su pre tri meseca aktivirane blanko ostavke, što znači da nisu imali pravo da glasaju”, rekao je Anđelković.
„Novi” predsednik opštine Ivica Marković kaže da su juče u kancelariju došli kako bi sredili dokumentaciju sa sinoćne sednice i prosledili je Ministarstvu za KiM, jer je sednica i održana po njihovom nalogu, ali da to ne mogu da učine pošti ih „bivši čelnici ove opštine ometaju i neće da izađu iz kancelarije”.
Direktor Foruma za etničke odnose Dušan Janjić kaže za „Politiku” da se cela tuča odigrava zbog novca iz budžeta. „Pored problema da vladajuća koalicija nastoji da u kosovskometohijskim opštinama preslika republičku vlast, stoji i to da opštinsko rukovodstvo podujevske opštine niti vrši ikakvu vlast niti simbolički predstavlja Podujevo, jer je ta opština uvek imala albansku većinu”, kaže Janjić.
Incident između dva rukovodstva u Podujevu dogodio se i pre mesec i po kada je novoizabrano rukovodstvo zauzelo kancelariju predsednika opštine, pa su se sukobili oko stolica u kancelariji. Na lokalnim izborima u Podujevu 2008. godine pobedila je koalicija SRS i SPS, koja je dobila 21 odbornika, koliko je i bilo kandidata na listi, a u opoziciji je ostao SDP Nebojše Čovića sa 14 mandata.
Vlast su formirali radikali i socijalisti, a imenovanjem predsednika i njegovog zamenika vladajuća koalicija je ostala bez dva odbornika, koje nije mogla da zameni jer nije bilo drugih kandidata na listi. U međuvremenu je jedan odbornik sa liste umro, pa su tri odbornička mesta vladajuće koalicije popunjena sa liste opozicionog SDP, koji je tako došao do 17 mandata.
Potom je još jedan odbornik prešao u opoziciju, pa je tako SDP dobio većinu i izabrao novo rukovodstvo opštine Podujevo izmeštene u Kuršumliju, koju ono, koje predvodi Anđelković, ne priznaje, jer su u glasanju, kako je rekao za Tanjug, učestvovali i odbornici kojima su bile aktivirane blanko ostavke.
Biljana Mitrinović
</div>
<div id="vesti">
Belgija bliže razlazu
Od našeg stalnog dopisnika
Brisel, 14. juna – Rezultati jučerašnjih izbora u Belgiji potvrdili su strepnje i očekivanja – najviše glasova (28,3 odsto) dobili su flamanski separatisti okupljeni oko Barta de Vevera u Novoj flamanskoj alijansi. Pobednici su osvojili 27 od 150 poslaničkih mesta u Donjem domu saveznog parlamenta, a prvi iza njih sa 26 poslaničkih mandata su valonski socijalisti koje predvodi Elio di Rupo. Dvojica lidera obaviće danas prve konsultacije sa kraljem Albertom Drugim i započeti razgovore o formiranju nove belgijske vlade za koju će im biti potrebno još partnera.
Pregovori o formiranju vlade u Belgiji tradicionalno su komplikovani i neizvesni, ali za ove predstojeće se veruje da će biti najteži dosad, jer dolaze posle „izbornog zemljotresa”. De Vever je već jutros najavio da je došlo vreme za „novi veliki konsenzus”. Iako je on govorio o reformi sporne izborne jedinice Brisel–Hale–Vilvord i o nepovredivosti belgijske teritorije (jer ne želi da otvara „Pandorinu kutiju”) mnogi su to protumačili kao pripremu za razgovore o konfederalnom državnom modelu. Di Rupo, čija je partija osvojila čak 20 mesta više nego posle izbora 2007. godine, ocenio je da su birači u Flandriji poslali snažan politički signal koji mora biti predmet ozbiljne analize. On je najavio da će svoju politiku ravnati prema iskazanoj izbornoj volji.
Upravo na pitanju pomenute izborne jedinice kojoj pripada glavni grad Brisel pala je pre nepuna dva meseca vlada flamanskog demohrišćanskog premijera Belgije – Iva Leterma. Iz nje su se povukli flamanski liberali koje predvodi Aleksander de Kro, a on je prethodno mesecima upozoravao Leterma da će oboriti vladu ukoliko ne bude postignut dogovor o izbornoj reformi. Frankofoni su njegove namere uporedili sa igranjem „ruskog ruleta” imajući u vidu kakve mogu biti posledice političke nestabilnosti u Belgiji, koja 1. jula preuzima šestomesečno predsedavanje EU.
Nesporazum oko izborne jedinice, koju čine frankofoni glavni grad i flamanske opštine koje ga okružuju, stari je politički problem u čijoj suštini je odbijanje većinskih Flamanaca koji žive u okolini Brisela da prihvate gradsku frankofonu administraciju, zajedničke sudove i izborni sistem. Izborna jedinica BHV, kao treći region, ustanovljena je 1960. godine upravo sa idejom da spreči cepanje Belgije, odnosno podelu Flandrije i Valonije. Ako bi došlo do podele BHV, Flamanci bi praktično ostali „svoji na svome” i veza između regija bi se istanjila do pucanja.
Zbog toga De Veverovo insistiranje na „novom velikom konsenzusu” pre početka zvaničnih razgovora o formiranju savezne vlade mnogi vide kao korak prema cepanju Belgije. Uostalom, njegova partija i birači očekuju od De Vevera da ne okleva, nego da beskompromisno vuče poteze koji će voditi prema suštinskom osamostaljenju Flandrije. De Vever naglašava da nije za teritorijalnu podelu, već za razdvajanje budžeta i poreskih prihoda, što bi samo produbilo jaz između bogate Flandrije na severu i južne Valonije koja ekonomski profitira od zajedničke kase.
Kako će se valonski socijalisti i flamanski separatisti usaglasiti oko najmanjeg zajedničkog imenitelja neophodnog za formiranje koalicione vlade, još je teško predvideti. Prema postizbornoj računici koja se sama nameće, najjasnije se nazire šestočlana koalicija. U njoj bi se uz izborne pobednike mogli naći flamanski demohrišćani i socijaldemokrate, s jedne, i frankofone demokrate i zeleni s druge strane. Ova koalicija zadovoljila bi preduslove – da ima prostu većinu na regionalnom nivou i dvotrećinsku većinu u saveznom parlamentu. Ali to je samo jedan od mogućih scenarija.
Šta je Belgija posle 13. juna? Ovo je jedno od pitanja koje postavlja današnji „Soar”, vodeći belgijski dnevnik na francuskom jeziku, u poslednje vreme poznat po političkim naslovima koji se završavaju upitnikom. Na ovo pitanje odgovaraće narednih dana mnogi političari i javne ličnosti, ali građani su juče već dali svoj odgovor – to je država u kojoj su se pod uticajem globalne ekonomske krize naizgled bezazlene jezičke i kulturne podele produbile do netrpeljivosti.
Zbog toga je ovoj zemlji zaista potreban „novi veliki konsenzus”, ali o očuvanju zajedničke države. Ukoliko ipak ovaj konsenzus bude postignut o razgraničenju flamanskih prigradskih opština i frankofonih opština Brisela, sledeće o čemu će se raspravljati verovatno će biti suštinska podela na Flandriju i Valoniju.
Vladimir Jokanović

Dvostruka igra Pakistana
Od našeg stalnog dopisnika
Vašington, 14. juna – Prošle sedmice Amerika je iz Avganistana dobila znatno veću porciju loših vesti od uobičajene: 26 njenih i NATO vojnika je poginulo, a dugo već najavljivana ofanziva na glavno uporište talibana se odlaže za „nekoliko meseci”.
Domaći komentatori su već počeli da postavljaju pitanje nije li vreme da se već najduži (devet godina) američki rat jednostavno „preseče” i vojska se odande povuče, pošto dosad nijedna tamo primenjena strategija, ma kako uverljiva bila na papiru, ne uspeva u praksi. Gde god je u Avganistanu pokušala da stvori funkcionalnu državu ili upravu, u Kabulu ili na lokalnom nivou, Amerika nije ostvarila ono što je naumila.
Jedno od objašnjenja je da, koliko god se trudila, Amerika nikad neće moći da shvati svu složenost avganistanskog društva, njegovih međuplemenskih odnosa, pri čemu je glavna prepreka sumnjičavost Avganistanaca prema stranoj vojsci koja nastoji da ih „civilizuje”.
Prevrtljivi Karzai
Najočigledniji primer za ovo je predsednik Hamid Karzai, pripadnik većinskog plemena Paštuna, iz kojeg su regrutovani i talibani. Karzai, koji bi Americi trebalo da bude glavni oslonac, na momente se ponaša tako kao da je najveći protivnik. Sa njim je teško, ali bez njega se ne može.
Karzai je, kako piše današnji „Njujork tajms”, nedavno u poverljivom krugu rekao da sumnja da Zapad može da porazi tlibane, a na nedavnoj plemenskoj skupštini izneo i pretpostavku da raketni napad na lokaciju gde se održavala nije bio akcija pobunjenika već Amerikanaca.
On očigledno želi da se obezbedi za vreme posle povlačenja zapadnih vojski, pa flertuje i sa talibanima i sa Pakistanom, nastojeći pri tom da ipak previše ne isprovocira svoje današnje pokrovitelje, pa je tako juče posetio Kandahar i izneo javnu podršku predstojećoj akciji zapadnih snaga – pažljivo, kao uostalom i Amerikanci, izbegavajući da pomene reč „ofanziva”.
Slična situacija je i sa njegovim bratom, Ahmedom Valijem Karzaijem, koji je glavni autoritet u južnoj pokrajini Kandahar, gde Amerikanci imaju najviše problema, a talibani najveće uporište. Optuživan za veze sa pobunjenicima i lokalnim narkobosovima kao i za korupciju „industrijskih razmera”, drugi Karzai je uspeo da se izbori za status neophodnog partnera – jer bez njega malo šta tamo može da se završi.
Interesi Islamabada
Ali čini se da je najveći udarac američkim planovima iznošenje na videlo činjenice koja je Amerikancima sigurno poznata, ali prećutkivana – da glavni partner u regionu za pacifikovanje Avganistana, Pakistan, sve vreme vodi „dvostruku igru zapanjujućih razmera”, vodeći pre svoga brigu o sopstvenim strateškim interesima, što Ameriku i Zapad „košta milijarde”.
Ovo uverljivo argumentuju upravo objavljena studija ugledne Londonske škole ekonomije i višemesečna istraživanja dnevnika „Tajms” (intervjui sa talibanskim komandantima i pakistanskim obaveštajcima). Zajednički zaključak je da su talibani u stvari marionete ozloglašene obaveštajne službe pakistanske armije (ISI), koja u vrhovnom političkom i vojnom savetu talibana od 15 članova ima čak sedam svojih ljudi. „ISI avganistanskim pobunjenicima pruža skloništa, značajnu finansijsku, logističku i vojnu pomoć, a ima i jakih dokaza da orkestrira, održava i oblikuje celokupnu pobunu”, kaže se u studiji Londonske škole koju potpisuje analitičar sa Harvarda Met Voldman. Pri tome nije reč o aktivnostima pojedinih delova ove službe, nego o njenoj zvaničnoj politici.
Navodi se tako da je pakistanski predsednik Zardari nedavno lično posetio pritvorene vođe talibana u jednom pakistanskom zatvoru, među njima i čoveka broj dva u komandnoj hijerarhiji talibana Abula Ganija Baradura, da bi im tim činom pokazao da imaju zvaničnu podršku (što je njegov spoksmen kategorički opovrgao). Posle tog susreta jedna grupa uhapšenih je oslobođena. Prema pomenutoj analizi, Baradur je pritvoren da bi se minirali talibanski mirovni pregovori sa vladom u Kabulu.
Procena je da ovakvom politikom Pakistan želi da se osigura da će u Kabulu, posle raspleta, imati svoje ljude. Islamabad je inače bio među tri prestonice koje su svojevremeno priznavale talibansku vladu u Kabulu (druge dve su bile Saudijska Arabija i Ujedinjeni Arapski Emirati), pre nego što je ona posle 11. septembra 2001. svrgnuta američkom invazijom.
ISI je inače stari partner Amerike: CIA je ovu službu obilato koristila za logističku podršku mudžahedinima tokom sovjetske okupacije Avganistana u osamdesetim, što se naknadno pokazalo odlučujućim i poslednjim hladnoratovskim okršajem između dva svetska bloka.
Posle sovjetskog povlačenja, pakistanski cilj je bio da u Kabulu instalira sebi naklonjenu vladu, pa je podržao talibane u borbi za prevlast sa međusobno zavađenim vođama mudžahedina. Talibani su, uostalom, „izum” ISI: pokret je nastao u verskim školama na pakistanskoj strani pograničnog područja sa Avganistanom.
----------------------------------------------
Ogromno rudno blago
Vašington – Na teritoriji Avganistana nalazi se ogromno rudno blago, potencijalno vredno i bilion (hiljadu milijardi) dolara, utvrdili su američki geolozi u specijalnoj misiji pod pokroviteljstvom Pentagona, piše „Njujork tajms”. Reč je o velikim „žilama” bakra, kobalta, zlata i sve važnijeg litijuma, sirovine za baterije koje se koriste u kompjuterima, telefonima i automobilima. „Avganistan bi mogao da postane Saudijska Arabija litijuma”, kaže se u internom dokumentu Pentagona, koji procenjuje da bi eksploatacija rudnog blaga zemlje mogla da „fundamentalno promeni” avganistansku ekonomiju i sam rat. Bruto nacionalni proizvod Avganistana je inače samo 12 milijardi dolara.
Milan Mišić
</div>
  </body>
 </text>
</TEI>