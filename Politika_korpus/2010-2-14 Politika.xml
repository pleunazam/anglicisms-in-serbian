<TEI version="3.3.0" xmlns="http://www.tei-c.org/ns/1.0">
 <teiHeader>
  <fileDesc>
   <titleStmt>
    <title>Politika 2010-2-14</title>
   </titleStmt>
   <publicationStmt>
    <p></p>
   </publicationStmt>
   <sourceDesc>
    <p>https://www.politika.rs/sr/articles/archive/2010/2/14/page:1?url=</p>
   </sourceDesc>
  </fileDesc>
 </teiHeader>
 <text>
  <body>
    <div id="sport">
Treći trijumf Simona Amana
Povratak na severnoameričko tlo prijao je najuspešnijim skakačima iz Solt Lejk Sitija 2002. godine. Dvostruki pobednik Švajcarac Simon Aman trijumfovao je na maloj skakaonici u Olimpijskom parku Vistler skokovima od 105 i 108 metara sakupivši 276,5 bodova i osvojio prvo zlato na Igrama u Vankuveru.
Trećeplasirani iz 2002. Adam Mališ, 32-godišnji Poljak, ovog puta osvojio je srebro za skokove od 103,5 i 105 m i ukupnu ocenu od 269,5 poena, nadmašivši 20-godišnjeg Austrijanca Gregora Šlirenzauera, po mnogima najboljeg skakača današnjice. Austrijanac, debitant na olimpijskim igrama, je podbacio u prvom skoku – samo 101,5 m, a u drugom sa 106,5 m, drugom dužinom dana uspeo je da izbori treće mesto sa 268 bodova i da osvoji prvu olimpijsku medalju.
Iskusni Finac Jane Ahonen, koji se skokovima vratio baš zbog Vankuvera posle jednogodišnje pauze, treći put na Igrama zauzeo je četvrto mesto sa 263 boda (102 i 104 m), Nemac Mihael Urman je bio peti sa 262,5 (103,5 i 102 m) a na 6. i 7. mesto plasirala su se dva Slovenca – iskusni Robert Kranjec sa 259,5 (1002 i 102,5 m) i najprijatnije iznenađenje dana, 17-godišnji Peter Prevc sa 259 bodova (100 i 104,5 m). Osmi je bio olimpijski šampion iz Torina sa velike skakaonice Austrijanac Tomas Morgenštern – 258,5 (102 i 101,5 m).
Na prošlim igrama u Torinu Mališ i Aman su zauzeli tek 15. i 16. mesto, a sada su najavili borbu za medalje i na velikoj skakaonici. Šlirenzauer će im opet biti najveći rival, a Aman ima posebnu motivaciju – novim trijumfom postao bi najuspešniji skakač u individualnoj konkurenciji na olimpijskim igrama svih vremena. Trećim zlatom, dostigao je legendarnog Finca Matija Nikenena, s novim, četvrtim, on bi postao legenda...
„Ovo je moje treće olimpijsko zlato. Nemam reči, to je ludo! Bio je to neverovatan dan. Evo, posle osam godina, došavši ovde sa koncentrisanom energijom, snagom i iskustvom sakupljenim tokom karijere i ponovo pobedio. Znao sam da to mogu da učinim”, govorio je posle pobede 28-godišnji Simon Aman, koji je zbog dečačkog izgleda i čuda koje je izveo pre osam godina u glavnom gradu Jute dobio nadimak Hari Poter.
Ako pobedi i na velikoj skakaonici zaslužiće novi nadimak.
Ž. B.
-----------------------------------------------------------
Hana Kerni srušila nade Kanađana
Kanada je već dva puta bila organizator olimpijskih igara – 1976. letnjih u Montrealu i 1988. zimskih u Kalgariju i ni na jednim ni na drugim nisu osvojili ni jednu zlatnu medalju.
Očekivali su da će im prvu doneti Dženifer Hejl, olimpijska šampionka u slobodnom skijanju u disciplini moguli iz Torina 2006, ali nadmašila ju je Amerikanka Hana Kerni koja je osvojila a 26,63 boda. Hejlovoj je pripalo srebro (25,69), a bronza drugoj Amerikanki Šenon Berki (25,43).
-----------------------------------------------------------
Neočekivana podela medalja u bijatlonskom sprintu
Olimpijski park Vistler, centralno mesto 21. zimskih olimpijskih igara u Vankuveru po svemu sudeći i narednih dana donosiće glavobolju učesnicima i organizatorima. Juče temperatura je dosegla četvrti podeok iznad nule, a vetar sa Pacifika doneo je kišu. Prognoze za naredne dane pokazuju da će temperatura rasti i do 9 stepeni iznad nule i to će, svakako biti veliko iskušenje za sve, za ljude koji pripremaju staze, za organizatore koji moraju da odlažu takmičenja i treninge i nalaze nove termine, za olimpijce koji s nestrpljenjem očekuju svoj start...   
Drugog dana takmičenja u Olimpijskom parku Vistler, kao i u takmičenju bijatlonki u sprintu, gde je Slovakinja Anastazija Kuzmina iznenadila favorite i osvojila zlatnu medalju, i u muškom sprintu na 10 kilometara postignuti su gotovo sasvim neočekivani plasmani. Vankuver će, čini se, promovisati mnoge nove šampione, podosta zahvaljujući i sasvim neočekivanim vremenskim uslovima.
Bijatlonce je dobrim delom trke pratila kiša, koja je potpuno pokvarila stazu i otežala im posao, tako da su oni sa manjim startnim brojevima imali nešto povoljnije uslove, ali ipak na kraju o medaljama odlučivale su preciznije oko i mirnije ruke. U tome nenadmašni su bili – bez ijednog promašaja iz deset hitaca, do Vankuvera gotovo nepoznati Francuz Vinsent Žaj i Hrvat Jakov Fak. Ni jednom nisu promašili centar mete, a bili su i zavidno brzi tako da je između njih uspeo da se ubaci samo Norvežanin Emil Hegle Svendsen, koji je zbog jednog promašaja dobio 150 metara kazne.
Dvostruki svetski prvak iz Ostersunda 2008, inače šestoplasirani na Igrama u Torinu 2006. uspeo je, uprkos kaznenom poenu, da nadmaši Hrvata za 1,8 sekundi i osvoji srebro. Raspoloženi 24-godišnji Francuz Vinsent Žaj u čijem učesničkom kartonu nije zapisan ni jedan značajniji plasman postao je novi olimpijski šampion sa 24:07,8 minuta i 12,2 sekunde prednosti pred Svendsenom. Zaostatak od 14 sekundi doneo je 22-godišnjem Hrvatu Jakovu Faku bronzanu medalju i najveći uspeh u karijeri.
Od osvajača medalja u sprintu u Torinu 2006. startovao je samo srebrni Norvežanin Hanavald i, iako je imao samo jedan promašaj, stigao je tek do 24. mesta. Njegov zemljak Ole Ejnar Bjorndalen, najuspešniji bijatlonac svih vremena i najuspešniji učesnik zimskih igara uopšte, osvajač devet olimpijskih medalja (pet zlatnih), zauzeo je tek 17. mesto. Ali, 36-godišnjeg Bjorndalena izdale su ruke. Imao je četiri kaznena poena zbog promašaja, pa bolje od 17. mesta zaista nije mogao.
Isti broj promašaja imao je i 22-godišnji Milanko Petrović, prvi predstavnik Srbije na zimskim olimpijskim igrama. U Torinu takmičili su se reprezenativci SCG, a ranije predstavnici Jugoslavije. Petrović, s obzirom da nema veliko bijatlonsko iskustvo ni prave mogućnosti za trening u Srbiji (dobar deo priprema proveo je vozeći bicikl), nije uspeo da nadoknadi četiri kaznena poena. Na kraju sa 28:38,9 minuta zauzeo je 81. mesto u konkurenciji 88. takmičara, zaostavši za pobednikom 4:31,1 minuta.
Borbeni Petrović pokušaće da popravi utisak u trci na 20 km 18. februara.
Danas, trećeg dana takmičenja startovaće naši trkači na skijama Belma Šmrković (10 km) i Amir Garibović (15 km).

-----------------------------------------------------------
Pad sprečio trostruku pobedu Korejaca
Jung-Su Li (J. Koreja) trijumfovao je u brzom klizanju na 1.500 metara, a nade i prognoze da će Južnokorejci osvojiti sve tri medalje u ovoj disciplini istopile su se kada su se sudarili i pali Ho-Suk Li i Si-Bak Sung i izgubili šansu za medalje. Jung-Su Li je izbegao pad i sa 2:17,611 minuta osvojio prvo mesto ispred Amerikanaca Apola Antona Onoa (2:17,967) i Džona Kelskog (2:18,053).
-----------------------------------------------------------
Prvo zimsko zlato za Slovačku
Najveće iznenađenje prvog bijatlonskog dana u Vankuveru priredila je Slovakinja Anastazija Kuzmina. Iako nije bila ni u širem krugu favorita i iako je zbog jednog promašaja dobila kaznenih 150 metara, uspela je da osvoji zlatnu medalju u sprintu na 7,5 km, ujedno prvu zlatnu za Slovačku na zimskim olimpijskim igrama.
Kuzmina je pobedila sa 19:55.6 minuta ispred najmlađe pobednice u istoriji Svetskog kupa Nemice Magdalene Nojner (19:57,1) i drugog iznenađenja dana Francuskinje Mari Dorin (20:06,5).
-----------------------------------------------------------
Prvi olimpijski rekord
Prvog dana takmičenja u Vankuveru postavljen je jedan novi olimpijski rekord. 
Trostruki prvak sveta Sven Kramer (Holandija), vicešampion iz Torina 2008, pobedio je u brzom klizanju na 5.000 m postigavši novi olimpijski rekord – 6:14,60 minuta.
Seung-Hun Li (Južna Koreja) osvojio je srebrnu medalju (6:16,95), a Ivanu Skobrev (Rusija) bronzanu (6:18,05).
-----------------------------------------------------------
Pomeren start na sankaškoj pisti
Pogibija 21-godišnjeg sankaša Gruzije Nodara Kumaritašvilija dovela je do izvesnih prepravki na 100 miliona dolara vrednoj olimpijskoj sankaškoj stazi. Pored prepravki na zidu i nagibu leda u 16 krivini iz koje je sa staze izleteo Kumaritašvili i poginuo, odlučeno je da se pomeri i mesto starta. Muškarci su juče u prvoj vožnji startovali sa startne pozicije namenjene ženama, a olimpijke će startovani sa takozvanog juniorskog starta.
Među njima neće biti Rumunka Violeta Stramaturaru, koja je dan pre no što je nastradao Kumaritašvili i sama doživela nesreću na treningu. Tom prilikom dobila je potres mozga, kratko vreme bila je i u nesvesti, pa je prihvatila savet lekara i odlučila da odustane od takmičenja.
Takmičari, međutim, smatraju da im odluka o promeni starta na najbržoj stazi na svetu nije olakšala posao. Prva i to oštra krivina nalazi se odmah posle starta što znači da takmičari moraju da uspore da bi je savladali, a kako je rekla Amerikanka Megan Svini, to nije bezbedno, jer bezbednost donosi brzina...
-----------------------------------------------------------
Superkombinacija odložena za 18. februar
Takmičenje u superkombinaciji za žene, koje je trebalo da se održi juče, dobilo je novi termin – 18. februar. Start spusta u Vistler Kriksajdu 10, a slaloma u 13 č po lokalnom vremenu. Razlog odlaganja bio je jak vetar i prava snežna vejavica, a takmičarke pre borbe za medalje moraju da odrade trening, da svaka prođe stazu za spust. Prvi termin za trening bio je sinoć po našem vremenu.
-----------------------------------------------------------
OSVAJAČI MEDALjA





DISCIPLINA


ZLATO


SREBRO


BRONZA




Skokovi, mala skakaonica


Simon Aman (Švajcarska)


Adam Mališ (Poljska)


Gregor Šlirenzauer (Austrija)




Bijatlon, 7,5 km, Ž


Anastazja Kuzmina (Slovačka)


Magdalena Nojner (Nemačka)


Mari Dorin (Francuska)




Brzo kliz. 5.000 m, M


Sven Kramer (Holandija)


Seung-Hun Li (J. Koreja)


Ivan Skobrev (Rusija)




Kratka staza, 1.500 m, M


Jung-Su Li (R. Koreja)


Apolo Anton Ono (SAD)


Džon Robert Kelski (SAD)




Slobodno skijanje, mogul, Ž


Hana Kerni (SAD)


Dženifer Heil (Kanada)


Šenon Barki (SAD)
    </div>
    <div id="vesti">
Svečana akademija povodom Dana državnosti
BEOGRAD – Dan državnosti Srbije obeležen je u Narodnom pozorištu svečanom akademijom kojoj su prisustvovali predsednik Republike Boris Tadić, premijer Mirko Cvetković, predsednica Skupštine Srbije Slavica Đukić-Dejanović i članovi vlade.
Akademija je počela intoniranjem himne „Bože pravde” u izvođenju hora Jevrejske opštine u Beogradu „Braća Baruh” pod dirigentskom upravom Stefana Zekića.
Svečanosti su prisustvovali i patrijarh srpski Irinej, predstavnici ostalih verskih zajednica, Vojske Srbije, diplomatskog kora i međunarodnih organizacija i institucija i predsednik i premijer Republike Srpske, Rajko Kuzmanović i Milorad Dodik.
Premijer Cvetković je u svečanom obraćanju istakao da Evropski put Srbije više niko ne dovodi u pitanje, sve bliže smo članstvu u EU, a sa svetom se uspostavljaju veze koje su godinama bile prekinute.
On je podsetio da građani sada mogu da putuju bez prepreka, kao i da je osiguran nesmetan protok robe i kapitala sa Evropom, što je potvrda, kako je naglasio, da je Srbija ekonomski i politički stabilna zemlja.
Srbija postaje lider regiona, ne ugrožavajući nikoga, uvodeći evropske i civilizacijske standarde u ostvarivanju pravnog poretka i poštovanju ljudskih i manjinskih prava svih građana, rekao je Cvetković.
„Kosovo i Metohiju, kao najvažnije i najosetljivije pitanje ne samo naše, već i regionalne i evropske bezbednosti i politike, rešavamo sa čvrstim opredeljenjem da svoja legitimna prava, na svojoj teritoriji branimo u skladu sa međunarodnim pravom, mirnim sredstvima, strpljivo i uporno”, naveo je on.
Premijer je kazao da nema ni razloga ni smisla da bilo ko posumnja da Srbija može popustiti u odbrani svojih legitimnih interesa kada je u pitanju teritorijalni integritet i suverenitet.
(/slika2)Cvetković je ponovio da niko ko je počinio krivično delo ne sme biti pošteđen i dodao da Srbija sarađuje sa najmoćnijim bezbednosnim sistemima sveta na suzbijanju narkomafije, uz nastojanje da se obezbedi čvrst sistem regionalne saradnje.
„Okrenuti evropskoj budućnosti, čuvamo svoj suverenitet, integritet i dostojanstvo i gradimo zdravu, jaku i stabilnu Srbiju, poštovanu u svetu”, kazao je on, istakavši da Srbija danas nikome nije pretnja, već partner i prijatelj, stub regionalne stabilnosti, koji svoje interese brani isključivo mirnim putem.
„Ambicija ove vlade je da Srbija postane stub stabilnosti regiona. Imamo šansu i na nama je da je iskoristimo”, poručio je premijer Cvetković i čestitao građanima Srbije dan državnosti.
U umetničkom programu izveden je komad „Sretenje”, rađen po tekstu Nikole Matića, u režiji Miloša Tanaskovića i Jovana Ristića, a u produkciji Beogradske kulturne mreže.
U programu su učestvovali dramski umetnici Lepomir Ivković, u ulozi vožda Karađorđa, Milorad Mandić (Jakov Nedeljković), Branislav Trifunović (hajduk Veljko), Vujadin Milošević (Stanoje Glavaš) i Nenad Maričić (knez Teodosije Maričević).
Na Sretenje Gospodnje izbio je Prvi srpski ustanak u Orašcu 1804. kojim je počela „srpska revolucija” za konačno oslobođenje od Turaka, a istog dana 1835. u Kragujevcu, tadašnjoj prestonici Kneževine, donet je prvi Ustav kojim su udareni temelji moderne srpske države.
Srbija je Sretenje kao Dan državnosti počela da slavi 2002. godine, ali tek od 2007. i odvajanja Crne Gore, prvi put posle 89 godina ponovo nacionalni praznik slavi kao samostalna država.

Ruse brinu iznenađenja SAD na Balkanu
Od našeg dopisnika
Moskva, 14. februara – Sergej Lavrov, ministar inostranih poslova Rusije izrazio je zabrinutost zbog „učestalih iznenađenja iz Vašingtona”, misleći pri tome na planove Amerike da postavi elemente protivraketne odbrane (PRO) prvo u Rumuniji, a onda i u Bugarskoj.
Da podsetimo, bugarski premijer Bojko Borisov nedavno je najavio „preliminarne” pregovore sa SAD o mogućnosti da se na teritoriji Bugarske postave elementi sistema PRO. Odgovarajući na pitanje da li će Bugarska prihvatiti ponudu Amerike, Borisov je dogovorio da njegova zemlja, kao članica NATO, ima obavezu da pokaže solidarnost.
Nešto ranije, 4. februara, predsednik Rumunije Trajan Basesku objavio je da se Rumunija složila se na njenoj teritoriji postave rakete presretači, predviđene novim sistemom američke PRO. Vašington je potvrdio planove da postavi rakete u Rumuniji, istakavši pri tome da su one neophodne zbog „moguće opasnosti od Irana”, i da nisu usmerene protiv Rusije.
Madlen Olbrajt, koja je kao rukovodilac „Saveta mudraca” severnoatlantske alijanse ovih dana boravila u Moskvi, izjavila je u više navrata da NATO ne predstavlja opasnost za Rusiji i da je „nikad neće napasti”.
Sergej Lavrov je rekao novinarima da je Rusija dobila obećanje bugarskog premijera da će „uslediti detaljnije objašnjenje”, pa zato nije želeo da komentariše stav Bugarske. „Ne mogu da komentarišem zato što smo tek sinoć dobili izjavu bugarskog premijera”.
Ruskom ministru uopšte nisu jasni motivi poslednjih postupaka Obamine administracije u vezi sa tako ubrzanim planovima za postavljanje sistema protivraketne odbrane u Rumuniji i Bugarskoj. Nije jasna takva brzina donošenja odluka o približavanju sistema protivraketne odbrane NATO-a zapadnim granicama Rusije, bez obzira na izjave predstavnika administracije američkog predsednika o tobožnjoj realizaciji plana o modifikaciji sistema protivraketne odbrane NATO-a u Evropi.
„Mi smo se već interesovali kod naših američkih partnera kako sve to da shvatimo i zašto je posle „rumunskog iznenađenja”, usledilo i „bugarsko iznenađenje”, dodao je Lavrov. Odgovor se očekuje.
Ministar je još jednom podsetio da su se predsednici Dmitrij Medvedev i Barak Obama dogovorili da zajednički rade na analizi rizika i pretnji od širenja raketnog naoružanja. „Taj posao je već započet, prva runda konsultacija je završena, planirana je još jedna”, rekao je Lavrov.
On je objasnio da je ruskoj strani stavljeno do znanja da sve to nije ništa drugo do realizacija modifikovanog plana PRO u Evropi, koji je objavio američki predsednik Barak Obama kad je odlučio da odustane od postavljanja trećeg pozicionog rejona u Poljskoj i Češkoj, i da se odnosi isključivo na rakete srednjeg i malog dometa, pa ne treba da se posmatra kao opasnost ruskim strateškim snagama.
Prema svemu sudeći, SAD se nisu odrekle postavljanja elemenata PRO u Evropi, već su samo odložili planove do 2015. godine. A dok se ne pojave prvi takvi objekti na teritoriji, prema svemu sudeći, balkanskih zemalja, pored evropskih obala patroliraće američki vojni brodovi naoružani raketama presretačima.
-----------------------------------------------------------
Novi START
Novi Dogovor o smanjenju arsenala raketnog naoružanja (START) neće davati nikome prednosti, on može biti samo paritetan, izjavio je ruski šef diplomatije. On je istakao da se pregovori bliže karaju i da je usaglašeno oko 97 odsto dokumenta. Potpisivanje se očekuje u prvoj polovini godine.
Lj. Milinčić

Tadić: Nema izbora do 2012. godine
Pančevo – Predsednik Srbije Boris Tadić izjavio je da do 2012. godine neće biti novih parlamentarnih izbora jer tako smatra većina građana Srbije.
„Građani vrlo dobro znaju šta je ko radio i zato nema većine građana za izbore, već ima većine samo pripadnika opozicionih stranaka. Ovog trenutka Srbija ima važnije zadatke od organizovanja izbora”, rekao je Tadić, a preneo Tanjug. Povodom prikupljanja potpisa za raspisivanje vanrednih izbora, koje organizuju opozicione stranke, Tadić je rekao da „opozicija radi svoj posao, a vlada radi svoj posao i to je dobro za društvo”.
U ovom trenutku, prema njegovim rečima, prioritet Srbije je borba protiv organizovanog kriminala i da u toj borbi očekuje odgovarajući doprinos država regiona. „Za mene je indikativno u ovom trenutku da iz Evropske unije ne stižu jasne reakcije na činjenicu da ne učestvuju sve zemlje u regionu istim intenzitetom u borbi protiv organizovnog kriminala. Ja ću to pitanje otvoriti sa svojim evropskim sagovornicima”, istakao je Tadić.
Predsednik Srbije je poručio i da do kraja mandata vlade neće biti menjana skupštinska Deklaracija o vojnoj neutralnosti Srbije i da neće biti pokretano pitanje učlanjenja u NATO. On je ocenio da su zato izlišni i svi zahtevi za održavanje referenduma o učlanjenju Srbije u NATO i dodao da je ta tema nepotrebna jer, kako je objasnio, „niko i nigde u svetu ne organizuje referendum o tome šta se neće, već o tome šta neko hoće”.
Tadić je izjavu novinarima u Pančevu dao posle prisustva delu vežbe u kasarni „Rastko Nemanjić”, kojom je juče počelo obeležavanje Dana Vojske Srbije, 15. februara. Pripadnici elitne jedinice Vojske Srbije, Specijalne brigade u Pančevu, na ovoj vežbi su prikazali prepad na bazu terorista i oslobađanje talaca, a posebnu pažnju privukle su aktivnosti specijalnih padobranskih jedinica.
Srbija je, istakao je Tadić, pouzdan partner međunarodnoj zajednici, nije prekršila nijednu tačku bilo kog međunarodnog sporazuma i to neće učiniti ni u budućnosti.
Predsednik je naveo i da je „to jedini način da smanjimo bezbednosne rizike po našu zemlju, da podignemo međunarodni kredibilitet Srbije u svim domenima – i u domenima odbrane i spoljne politike”. Tom kredibilitetu, rekao je, doprinosi i Vojska Srbije koja je postala suštinski neodvojiva komponenta državne spoljne politike.
Pored predsednika Srbije, manifestaciji su prisustvovali i ministar odbrane Dragan Šutanovac, načelnik Generalštaba VS general-potpukovnik Miloje Miletić, kao i strani vojni izaslanici akreditovani u Beogradu.
Sl. K.
-----------------------------------------------------------
Dan državnosti i Dan Vojske
Srbija danas proslavlja Dan državnosti i Dan Vojske, čije su temelje pre 206 godina udarili srpski ustanici, kada su pod vođstvom vožda Karađorđa krenuli u borbu za konačno oslobođenje protiv gotovo četiri veka robovanja pod Otomanskom imperijom. Dan državnosti i Dan Vojske slavi se na veliki hrišćanski praznik Sretenje, zato što je na taj dan buknuo Prvi srpski ustanak 1804. godine a istog dana 1835. godine donet je prvi ustav tadašnje srpske kneževine.

DSS za vanredne izbore
Raspisivanje vanrednih parlamentarnih izbora je prvi cilj Demokratske stranke Srbije, izjavio je lider DSS-a Vojislav Koštunica, koji je naveo da „vlast koju su napravili domaći tajkuni i strani ambasadori pustoši našu zemlju” i da to mora što pre da se zaustavi.
Na vanrednoj, desetoj, skupštini DSS-a Koštunica je poručio da ta stranka ima snage da preporodi Srbiju i predstavio načela nacionalne politike DSS-a za budućnost Srbije, kao i deklaraciju o ekonomskoj budućnosti Srbije.
U okviru 12 načela nacionalne politike, Koštunica je naveo, pored ostalog, podršku Republici Srpskoj, poštovanje Ustava, vojnu neutralnost Srbije. Ističući da je drugo načelo „srpska državnost kao osnov i merilo državotvorne politike”, Koštunica je rekao da u evropskim integracijama posle jednostranog proglašenja nezavisnosti Kosova osnovno pitanje predstavlja stav Brisela o pristupanju celovite Srbije u EU.
U okviru ovog načela ističe se da „i pored činjenice da nema mnogo izgleda da će SAD, kao velika svetska sila, u dogledno vreme biti spremna na promenu svoje politike prema regionu, Srbija treba da se zalaže za rešavanje otvorenih pitanja u dijalogu sa SAD”.
Kritikujući aktuelnu vlast, Koštunica je, između ostalog, rekao da je ugrozila i dovela u opasnost Srbiju „ekonomski, socijalno, politički i moralno” i da je vreme za izbore, odnosno da je vreme da se „zaustavi agonija i uništavanje Srbije”.
„Vreme je da Srbija dobije novu vladu koja će čuti glas naroda, da narod traži posao i da živi od poštenog rada. Vreme je za novu srpsku vladu koja će zaustaviti separatizam i dalje rastakanje države, koja će sačuvati jedinstvenu i celovitu zemlju i graditi snažnu državu”, rekao je Koštunica.
Navodeći da Vladu Srbije moraju da biraju isključivo i samo građani Srbije, on je optužio vladu da se s međunarodnim faktorima dogovara kako da prevari sopstveni narod. On je nazvao tajnim „međunarodni sporazum između vlasti Srbije i Euleksa o uspostavljanju granice između Srbije i Kosova”. U istom kontekstu, Koštunica je istakao da je vlada uverila NATO da će Srbiju „zakulisnim i tajnim radnjama uvući” u Alijansu. Prema njegovim rečima, Beograd „sadašnja vlast u Srbiji svojom antinacionalnom politikom i diskriminacijom nevinih žrtava u vezi s raspravom o skupštinskoj deklaraciji o Srebrenici direktno podriva Republiku Srpsku”.
Skupštini, koja je održana pod sloganom „Narod hoće promene”, prisustvovalo je više od 500 članova delegata, koji su usvojili nova partijska dokumenta i izabrali rukovodstvo. Među najvišim funkcionerima stranke bili su i Nenad Popović, Rade Bulatović, Dejan Mihajlov, Aleksandar Nikitović, Siniša Kovačević i Bora Đorđević, ali među prisutnima nije viđen potpredsednik Aleksandar Popović. Vanredna skupština u stranci se objašnjava pripremom za vanredne parlamentarne izbore.
-----------------------------------------------------------
Novo rukovodstvo
Vojislav Koštunica je, kao jedini kandidat, ponovo izabran za predsednika DSS-a, na čijem je čelu od osnivanja stranke 1992. godine. Izabran je i novi Glavni odbor, a izmenom statuta stranke potpredsednike nije birala skupština, nego ih je predsednik odabrao kao svoje najbliže saradnike.
Iz prethodnog potpredsedničkog sastava ostali su Dragan Jočić, Aleksandar Popović, Miloš Aligrudić, Slobodan Samardžić, a novi su: Nenad Popović, Miloš Jovanović, Miroslav Petković i Milica Radović. Niko od potpredsednika nije iz Vojvodine i s Kosova i Metohije, a uoči skupštine spekulisalo se da bi jedan od potpredsednika mogao biti i Dragan Maršićanin.
    </div>
    <div id="magazin">
Kosovski Srbin se oženio Albankom
CRKOLEZ – Žikica Belošević (42), iz sela Crkolez na severu Metohije, dugo je tražio ženu u srpskoj zajednici na Kosovu. Pošto su mu svi pokušaji propali, suprugu je 2008. godine pronašao na Skadru u Albaniji i sada žive na Kosovu gde su srpsko-albanski brakovi retkost.
Žikica je za agenciju Beta kazao da je njegova mlada supruga Vitore Belošević (24), pre šest meseci, odnosno godinu dana nakon venčanja, rodila sina Danijela. Prema njegovim rečima, žena i sin konačno su vratili vedrinu u njegov dom.
„Tražio sam životnu saputnicu među našim ženama ovde na Kosovu i Metohiji, u našim selima, kao i u centralnoj Srbiji. Neće, međutim, naše žene na selo, a kad još čuju da treba da žive ovde u Crkolezu odbijaju svaki razgovor”, rekao je Belošević.
Dodaje da je dugo tražio ženu pre rata 1999. godine, ali da su mu svi pokušaji propali. Posle rata, 2000. godine, ubijen mu je otac Vojin dok je čuvao stoku na svom imanju u Crkolezu.
„Provodio sam usamljen mnoge besane noći. Pre dve godine ponuđeno mi je da idem u Skadar u Albaniju da tražim devojku. Odlučio sam da tako i uradim”, rekao je Belošević. Čak četiri puta je 2008. godine putovao u Albaniju.
Prvi put je, kaže, išao da vidi devojku, a već drugi put je sa svojom budućom izabranicom išao da kupe prstenje i sve što treba za svadbu. Treći put je, kaže, otišao u Skadar da ugovore datum svadbe, dok je poslednji put sa sobom iz Skadra doveo Vitore.
U međuvremenu, priča Žikica, rodbina njegove izabranice dolazila je nekoliko puta u Crkolez da upozna prijatelje i druge seljane, da vidi selo, porodicu i kuću gde njihova Vitore treba da se uda i provede život.
I Vitore i Žikica kažu da već godinu i po žive u srećnom braku. Viki, kako u Crkolezu zovu Vitore, rekla je da se nije pokajala što je došla u Crkolez.
„Svideo mi se kada sam ga u Skadru prvi put ugledala. Prvo sam primetila njegove oči, a posle sam zapazila da je Žikica lep i energičan čovek. Jednostavno, sada znam da je to ljubav na prvi pogled”, priča na srpskom jeziku Vitore.
Ona kaže da je u Skadru radila u jednoj fabrici. „Sviđa mi se ovde u Crkolezu. Radim po kući. Posle radim u bašti. Naučila sam da muzem krave, da pravim sir, hranim svinje i kokoške. Žikica i ja radimo za našu kuću, za našeg sina Danijela, a biće još dece”, priča ona uz osmeh.
Žikica je dodao da sa ženom često odlazi u Skadar kod njenih roditelja, kao i da su tamo proslavili katolički Božić. Navodi da za sada imaju samo nekih birokratskih prepreka.
„Venčali smo se u opštini Zubin Potok. Viki se posle godinu dana porodila u bolnici u Kosovskoj Mitrovici. Imamo Izvod iz knjige venčanih, a sin Danijel je dobio Izvod iz knjige rođenih i državljanstvo Srbije. Viki, međutim, još nema ni srpska ni kosovska lična dokumenta. Ona ima samo dokumenta Albanije”, rekao je Belošević.
Prema njegovim rečima, zbog tih prepreka njegova porodica ne može da ostvari pravo na materinski dodatak, a uz to Vitore i Danijel nemaju ni socijalno ni od Srbije ni od Kosova. No, Žikica ipak očekuje da će ovi birokratski problemi biti uskoro prevaziđeni.
Srbi u Crkolezu o snajki Viki govore sa poštovanjem, a više neženja u selu kaže da će, takođe, ići u Skadar po mladu. Meštani Crkoleza navode da u srpskim selima severne Metohije, u kojima ima nekoliko desetina Srba neženja, postoji više brakova koji su lokalni Srbi sklopili sa devojkama iz Albanije.

Praznik zaštitnika hrišćanske ljubavi
BEOGRAD – Praznici Sveti Trifun, koga slave pravoslavni vernici, i Sveti Valentin koji je deo zapadne tradicije, obeležavaju se danas istovremeno kao zaštitnici iskrene ljubavi svih hrišćana.
Srpska pravoslavna crkva Svetog Trifuna slavi kao velikomučenika koji je postradao za hrišćansku veru, ne isključujući njegov značaj kao zaštitnika bračne ljubavi i vernosti, koje su deo hrišćanske propovedi.
Prema hrišćanskom učenju, bračna ljubav je u ravni ljubavi prema Bogu, o čemu svojim delima najbolje svedoče Hristovi velikomučenici, među kojima je i sveti Trifun.
U SPC kažu da današnja proslava svetog Valentina pripada više zapadnom marketingu, nego istinskoj veri i da taj način slavlja nije baš blizak našoj i tradiciji pravoslavnih naroda, već nekom drugom duhovnom prostoru.
Žitija i hrišćansko stradanje oba svetitelja našli su mesto u „Ohridskom prologu” vladike Nikolaja Velimirovića, prema kome je velikomučenik Trifun poginuo 250. godine u Nikeji od mača hristobornog rimskog cara Dakija.
Vladika Nikolaj govori o skromnosti i isceliteljskoj moći svetitelja Trifuna, koji je „u detinjstvu čuvao guske i jedini mogao pomoći ludoj kćeri cara Gordija”. Sahranjen je skromno, na sopstveni zahtev, u selu Kampsadi u Frigiji, gde je i rođen.
Sveštenomučenik Valentin, kako piše vladika Nikolaj, bio je episkop u italijanskom gradu Interamni, gde se proslavio kao iscelitelj brata rimskog tribuna Frontana i Herimona, sina poznatog filosofa Kratona, čime je mnoge preobratio u hrišćansku veru.
Valentin je sa svojim sledbenicima posečen mačem 273. godine, zapisano je u „Prologu”.
SPC dan Svetog Valentina obeležava 30. jula, odnosno 13. avgusta, ali ne kao zaštitnika zaljubljenih.
Iz kalendara Katoličke crkve 14. februar je izbrisan kao dan posvećen svetom Valentinu, zbog, kako kažu, želje za smanjenje broja svetih dana kod onih svetaca o kojima nije bilo jasnih istorijskih činjenica.
Običaj da se polovinom februara slavi praznik zaljubljenih potiče iz vremena antičke Grčke i Rima, kada su slavljena božanstva plodnosti i zaštitnici svetosti braka.
Na Dan zaljubljenih, ili Valentinovo, običaji su različiti i sve više se vezuju za potrošacko društvo, dok se u pravoslavnim hramovima i u pravoslavnim domovima na Trifundan poštuje pretežno vekovna tradicija crkve.
Svetog Trifuna slave mnogobrojni esnafi, vinogradari, meandžije, a na liturgijama se pominju stradanje svetitelja Trifuna.
Srpski narod u okolini Zaječara posvećuje mu čak tri dana slavlja, nadajući se njegovoj zaštiti u zimsko vreme kada vukovi nanose ogromne štete u tim krajevima, gde je ovčarstvo važna privredna delatnost.
    </div>
    <div id="kolumna">
Iluzija spasonosnog evra
Srbija može pobeći od dinara i preći na evro, ali ne može time prevariti krizu, niti od nje može uteći. Prelazak na evro neće spasiti ni srpske dužnike. Dinar nije izvorište domaćih ekonomskih problema, već je pad dinara samo vidljiva manifestacija slabosti domaće privrede i sinteza višegodišnjih promašaja ekonomske politike – monetarne, fiskalne i razvojne.
Nacionalna valuta nije prepreka ekonomskom prosperitetu. Najuspešnije zemlje u razvoju zadržale su domaću valutu, vešto koristeći svoj monetarni suverenitet u okvirima koje globalizacija dopušta. Politika kursa je važan razvojni instrument kojim nerazvijene zemlje mogu da poprave svoju konkurentsku poziciju. Za razvijene zemlje sopstvena valuta je važan sigurnosni ventil u slučaju krize, i to se sada jasno vidi. Grčka i Španija, na primer, mnogo bi lakše izašle iz krize da nisu taoci jakog evra.
Kada imaju svoju valutu, nerazvijene zemlje mogu potceniti njenu vrednost i time sebi stvoriti šansu na surovom svetskom tržištu. Potcenjena valuta podstiče izvoz, destimuliše uvoz, obara domaću potrošnju, podstiče proizvodnju i investicije. Domaća valuta omogućava i vođenje samostalne kamatne politike i, kroz tu politiku, podsticanje investicija. To jeste težak razvojni put, ali lakog nema.
Prelaskom na evro, Narodna banka Srbije bi izgubila mogućnost da obezbeđuje likvidnost i sigurnost finansijskog sistema, jer ona ne može emitovati evre. Van Evropske unije i van evrozone, Srbija ne bi imala monetarnu zaštitu Evropske centralne banke. U sistemu koji bazira na tuđoj valuti, finansijski sistem bi bio potpuno bespomoćan i prepušten nemilosti drugih, čak više nego što je to danas.
Prelazak Srbije na evro ne bi previše nasekirao Evropsku uniju, naprotiv. Ona time profitira i ostvaruje indirektnu emisionu dobit. Svoju raznobojnu hartiju na kojoj piše evro, ona može prodati, ili je uz kamatu pozajmiti državi koja, iako nije u evrozoni, uvodi evro. Ta hartija zatim kruži na unutrašnjem tržištu, domaći privredni akteri njome obavljaju međusobna plaćanja, ali papir ostaje u domaćem finansijskom sistemu. Za taj papir Srbija neće dati nekakav svoj papir, već će u konačnom ishodu dati realna dobra – robu i usluge.
Drama dinara je posledica deficita trgovinskog i tekućeg bilansa. Srbija troši više nego što ekonomija stvara i ta razlika je pokrivana pre svega prodajom državne imovine i kreditima. Kako je priliv po tim osnovama drastično pao, ravnoteža se može uspostaviti samo smanjenjem potrošnje – države, privrede i građana. Ovaj proces je u toku i pad dinara je njegov integralni deo.
S padom dinara došlo je do porasta vrednosti indeksiranih kredita i do pogoršanja unutrašnje dužničke krize. S te strane i stižu ideje o prelasku Srbije na evro. Deo privredne i stručne javnosti veruje da se unutrašnja dužnička kriza može izbeći uvođenjem evra. To je puka iluzija.
Ako bi se konverzija u evro izvršila na nivou kursa na kome je dinar danas, svi uzroci ekonomske krize bi ostali netaknuti – previsoke domaće cene, nekonkurentna privreda, investicije okrenute samo domaćoj potrošnji. U takvom ambijentu deficit trgovinskog bilansa bi i dalje bio ogroman i odliv evra bi bio mnogo veći od priliva. Ukupna količina evra u opticaju bi se stalno smanjivala, što bi dovelo do nelikvidnosti, do pada cena, nadnica i penzija. Ovaj proces usklađivanja „nadole“ bi se odigrao brzo i neizbežno. Prihodi preduzeća bi opadali, plate bi se smanjivale, a dužnicima bi ostajalo sve manje evra za otplatu kredita. S malim zakašnjenjem, dužnici bi se našli u identičnoj situaciji u kakvoj se danas nalaze s padom dinara. Prelazak na evro ne bi ništa promenio niti popravio.
Srbija mora prestati da se bavi besmislenim hamletovskim dilemama poput ove, a ekonomisti (bar oni) moraju prestati da stimulišu samoobmane. Iz platnobilansne krize u kojoj se Srbija davi, može se izaći samo bolnim depreciranjem dinara, a ne prelaskom na evro. Potrebna je promena ekonomske politike i privredne strukture, a ne promena valute. I sa evrom i sa dinarom, sa funtom, jenom ili juanom, Srbiju čeka ista, nevesela sudbina i suočavanje sa greškama poslednje decenije. Država mora radikalno da menja ekonomsku i razvojnu politiku. U tom procesu svi vidovi potrošnje osim investicione se moraju smanjivati. Što se ranije to spozna, kriza će trajati kraće, nažalost ne i kratko.
*Finansijski konsultant
www.nkatic.wordpress.com
    </div>
    <div id="kultura">
Dodeljene nagrade Autobest za 2010. godinu
Specijalno za „Politiku”
Moskva, februara – Završnom svečanošću pred velikim brojem zvanica u Moskvi su uručene tradicionalne godišnje nagrade najuspešnijim kompanijama koje dodeljuje međunarodni žiri Autobest, sastavljen od članova iz 13 zemalja jugoistočne Evrope, među kojima je i Srbija.
U ovom, desetom jubilarnom ciklusu, za izbor najboljih kompanija u raznim oblastima auto industrije priznanja su pripala Dženeral motorsu za automobil 2010. godine, modelu ševrolet kruz.
Ovaj model dobio je najbolje ocene za odnos cena - kvalitet i predstavlja veliki iskorak kompanije na evropskom tržištu, posebno jugoistočnom.
Za najbolju kompaniju proglašen je Hjundaji, za izuzetne prodajne uspehe u godini koja je proglašena godinom najveće krize u auto industriju u periodu od Drugog svetskog rata.
Za inovaciju u oblasti konstrukcije motora priznanje je dobio Fijat, za dizajn novih modela Ford, za ekološki najuspešnije vozilo Micubiši i za doprinos bezbednosti Volvo.
Nagrade su uručene G. Vejnu Brenonu, direktoru Dženeral motorsa za Evropu, Džonu Flemingu, direktoru Forda za Evropu, Hakanu Svensonu predstavniku Volvoa, kao i predstavnicima Fijata, Micubišija i Hjundajija.

Tiho, tiho, Šarlota
Ne može da se pobegne od sopstvene biografije. Psiholozi i psihijatri znaju ponešto o tome. U njoj se nalazi ono što određuje ličnost. Slučaj glumice i pevačice Šarlote Genzbur u skladu je sa ovom tvrdnjom.
Ona je ćerka Serža Genzbura i Džejn Birkin. Otac joj je bio francuski šansonjer, skandalmajstor i provokator bez presedana, bezočni konzument alkohola, duvana i žena. Kada je umro 1991. godine, tadašnji francuski predsednik Fransoa Miteran je njegov doprinos francuskoj kulturi uporedio sa onim koji su imali Prust i Bodler.
Majka je engleska glumica, ikona nove seksualnosti – njena dečačka silueta došla je namesto zanosnih oblina nekadašnjih lepotica.
Šarlota je, kao odana ćerka, sebi stavila u zadatak da nastavi umetničku misiju svojih roditelja. Kao glumica posebnog senzibiliteta pojavljuje se u filmovima koji nikog ne ostavljaju ravnodušnim. Najnoviji je primer njena uloga u kontroverznom filmu Larsa fon Trira „Antihrist” za koju je dobila nagradu na Kanskom festivalu.
Kao pevačica pokušava da nastavi putem kojim je išao njen otac. Za saradnike bira muzičare koji su njegovi poštovaoci. Na prethodnom albumu „5.55” to su bili Džarvis Koker i duet „Er”. Na najnovijem to je američki muzičar Bek. On je napisao sve pesme, uradio produkciju i odsvirao ono što je trebalo.
Naslov albuma „IRM” je francuska skraćenica za magnetnu rezonancu. Naime, 2007. godine Šarlota je doživela tešku povredu glave. Život joj je visio o koncu. Pre operacije na mozgu bila je ispitivana spomenutom metodom. U naslovnoj pesmi Bek je semplovao zvuk, odnosno šum, koji proizvodi aparat kojim se taj postupak obavlja. Na taj način određen je afektivni ton ovog albuma i nagovešten tematski okvir. Na njemu se nalazi utišana, introspektivna, klaustrofobična muzika u kojoj se peva o smrti, usamljenosti, izolovanosti i otuđenosti. 
Na albumu „IRM” izmenjen je proces stvaranja muzike. Može se reći da nastaje kao rezultat naučne procedure. Traga se za zvukovima i odgovarajućom formom koji bi trebalo da izraze promene koje u ličnosti proizvodi susret sa smrću. Zadihani, šaputavi vokal, gitarski krici, nervozne udaraljke i enigmatični šumovi složeni su u pesme čija hladna i distancirana priroda donosi emociju sličnu onoj iz ranih Kronenbergovih filmova. Muzika zvuči kao da dolazi sa one strane ogledala.
U napevu„La Collectionneuse” korišćeni su stihovi Gijoma Apolinera iz pesme „Most Mirabo”. Čini se da to nije samo zbog njihovog kultnog statusa. Apoliner je, naime, kao i Šarlota, potomak jednog glamuroznog para sklonog skandalima. Takođe je bio podvrgnut trepanaciji odnosno otvaranju lobanje. Zbog toga se nalazi na ovom albumu. To, pak, sa svoje strane govori da su muzika i umetnost uopšte za Šarlotu Genzbur načini za snalaženje u mraku koji se nalazi iza njenog lepog lica.
Žikica Simić
    </div>
    <div id="moda">
Ćao, Galijano
Dubai, februara – Umesto raskošnih vatrometa, modnih revija, faca sa crvenog tepiha, najveći šoping festival na svetu, u Dubaiju, ovih dana je ostao bez – najezde kupaca iz sveta! Svake godine od 1996, kada je održan prvi, od 28. januara pa do sredine februara snižena je i ona najskuplja brendirana roba, i to čak 70 posto! Ipak, kažu nam u radnji „Luja Vitona” u molu hotela „Atlantis”, „Luj Viton” nikad nije na rasprodaji. Mali novčanik košta 600 evra, kao zainteresovani pitamo prodavačicu, dok dobre kopije svih ovih originala možete za samo sto evra da kupite u Zlatnom suku. Pa ko voli fejk, nek izvoli.
U „zlatnom gradu”, kako Dubai zovu zbog najvećeg suka ovog plemenitog metala sa više od 200 radnji, čiji se izlozi gotovo povijaju od kilograma grivni, ogrlica, prstenja, nečega što više liči na oklope nego na nakit, ima oko 80 šoping molova sa fensi radnjama!
Ogromna svetilišta kupoholičara i dalje se šire. Uspela sam da obigram čak pet, među njima najveće: Emirate mol sa najvećim skijalištem u zatvorenom prostoru, Dubai mol u kome su zapravo molovi u molovima, nedavno otvoren Vafi mol sa arhitektonskim i enterijerskim reminiscencijama na stari Egipat ... Ispod prepoznatljive piramidalne kupole sa vitražom od niza egipatskih frizova nalaze se najskuplje radnje, butici „Šanela”, „Armanija”, „Kavalija”, „Mikimoto” bisera, ali i Džona Galijana. Iako sam pročešljala i losanđeleske i lasvegaske i njujorške mega šoping centre, u Dubaiju šoping molovi su jedino mesto zabave i provoda u nedostatku galerija, muzeja i kulturnih događanja.
Ipak, i tako sniženo, nije jevtino. Impresivna je mogućnost izbora, ali ne i cena, iako je ceo Dubai bescarinska zona. Tehnika je čak skuplja, pa tako GPS navigator „germin” staje čak tri stotine evra, i to samo onaj koji pokriva arapsko područje. Kod nas ga možete nabaviti upola te cene. „Kavalijeva” majica tunika sa printom iz nove kolekcije je 500 evra, firmirane tašne po nekoliko hiljada evra, na sniženju. Nisam ni ušla u „Šanelov” butik, jer i sami modeli u izlogu su toliko mali i uski da verujem da se teško u njih uvlači i – madam Sarkozi.
Odmah do „Šanela”, sa livrejisanim prodavcima u praznoj radnji, uđoh, prvi put u životu, kod mog omiljenog kreatora sa Fešn Ti-Vija, Džona Galijana. Ljubazna mlada prodavačica, poreklom Ruskinja, pokazala nam je „prvu liniju” haljine visoke mode, i „drugu liniju”, onu dnevnu. E ta jedna glamurozna haljina „Galijana”, sa 8.000 evra, sada staje 3.000 evra. U model bih se i uklopila, u cenu polovnog automobila, nikako. Onda nas vodi u „drugu liniju”. Majica sa kreatorovim logom staje 700 evra, gledamo nakit u vitrini pod ključem. Možda tu nađem nešto na sniženju. Ali, avaj. Efektne crne viseće minđuše, 400 evra, i to od – čiste plastike! Ćao, Galijano! Ipak, našla sam jednu trendi zlatnu tašnu, podnošljive cene, ali nefirmiranu. Zbogom, Dubai, zbogom Šoping festival i molovi, imamo mi i naše.
    </div>
    <div id="kolumna">
Samba greje krv
Najveća ulična zabava na planeti, karneval u Rio de Žaneiru, izmamio je milione posetilaca već tokom prvih dana, ali su i druga mesta širom Latinske Amerike takođe opijena vrelim karnevalskim duhom.
Šareni kostimi preplavili su ulice Rija. Sve vrvi od učesnika i posetilaca koji plešu uz brze zvuke sambe.
Sa svih strana dopire vesela muzika i, kako prenose svetske agencije, svako deluje kao najsrećnija osoba na svetu.
Mnogi učesnici su tokom cele godine šili kostime za ovu priliku, a najupadljiviji su imitatori američkog predsednika Baraka Obame.
Vrhunac tek sledi kada na scenu stupe čuvene igračice sambe. Tada će se mnogi sjatiti kako bi uživali u povorci lepotica  obnaženih poprsja.
(/slika2)Na aerodromima većih brazilskih gradova vlasti i ove godine besplatno dele kondome jer veruju da će veselje i razbibriga tokom četiri dana trajanja karnevala omamiti sve goste.
U Salvadoru se učesnici karnevala tradicionalno trude da se poljube sa što više neznanaca. Muzika i boje ovih dana vladaju i u Sao Paolu i drugih mestima u Brazilu.
A u Oruru, u Boliviji, karneval je pozornica folklornih kostima.
Stopili su se latino i predkolumbijanski duh pa posetioci uživaju u živopisnim kostimima starosedelaca i veseloj muzici koja tera na pokret.
Oko 40.000 plesačica ispunilo je ulice ovog drevnog bolivijskog grada.
(/slika3)Igrači i zabavljači su stigli i u Barankilju u Kolumbiji pa su svi tokom karnevala veseli i spremni na šalu.
Iz Barankilje stižu vesti da je ovo jedan od najveselijih karnevala, a drugi je po veličini posle onog u Riju.
Organizatori su stranim novinarima objasnili da ovih dana svi u Barankilji imaju samo jedan cilj – da se ludo zabave.
J. S.
    </div>
    <div id="kolumna">
Naš jezik u EU
Godinama sam iz Pariza pisao za splitski „Globus“, čiji urednik beše dalmatinski novinarski vuk Joško Frančeski. Jednom nedeljno u listu se pojavljivala i kolumna Mire Kučića, inače rukovodioca fabrike ribljih konzervi „Postira“ na Braču, nadaleko poznate po ukusnim sardinama. Sardine koje smo nekada bacali mačkama, krcate „omegom 3“…
Budući da su Kučićevi tekstovi bili bez dlake na jeziku, jedva sam čekao da vidim kakvu će strelicu odapeti sledeće sedmice. Tukao je on i levom i desnom šakom, nogama takođe. Jednom prilikom napisao je da su hrvatski i srpski – isti jezik. Razlika je u tome što ga Srbi zovu srpskim jezikom, a Hrvati hrvatskim.
Ruku na srce, pišući za „Globus“ nisam se morao truditi da moj jezik iz Sarajeva prešaltam na neki drugi jezički kolosek. Doduše, pazio sam da ne regulišem, nego da reguliram. Tako je u futuru Arsen Dedićeva „Bit ćeš uvijek moja“, a ne „Bićeš uvijek moja“.
U mojoj gimnazijskoj svjedodžbi u Sarajevu stajalo je „srpsko-hrvatski/hrvatsko-srpski jezik“, a sa strane bi i ocena brojkom.
Svaki avgust provedem u Splitu. Obožavam venecijansku lepotu, prozračnost, opojni miris, plavetnilo Dalmacije. Ovo leto ne prođe bez jednog korpulentnog sredovečnog Splićanina u legendarnoj Šarl de Gol „Sitroenovoj“ „žabi“ kako savija okuku nasred ulice obujmivši volan svojim snažnim ručerdama. Auto za kojim se s uzdahom okreću Parižani, cvili li, cvili. „Budite nežni s mitskim automobilom“, dobacih mu nežno kad prođe pored mene. „Ma ko ga j…“, odgovori mi tipično mediteranski. Ne reče „tko“, nego „ko“. „Tko“ se upotrebljava i dolazi više sa severa. Ovde je Balkan, tektonski poremećaji, ovde žive žilavi, čistokrvni Mediteranci. Muškarčine. Splićani su definitivno – specijalni ljudi.
Ponekad uz kafu razglabam s jednim splitskim urednikom u penziji o našem jeziku. Od konobara on traži kavu, a ne kafu. Otkud kava? Velim mu da je u francuskom jeziku „le café“. Slovo „v“, veli, verovatno je preko planine došlo iz BiH jer neki tamo kažu „ka(h)va“. I, zaista, neke stare Sarajlije bi rekle „ispeci mi kahvu“.
 „Zašto kažete čitatelj, a ne čitalac?“, pitam. „Možda zato što čitatelj studioznije čita novine, zastajkuje na određenim pasažima u tekstu, razmišlja“, odgovori mi.
Budući da odmah shvati da me nije uverio, s jezika pređosmo na lagane letnje teme.
Odbor za spoljne poslove Evropskog parlamenta raspravljao je ovih dana o pedeset odborničkih amandmana na predlog Rezolucije o napretku Hrvatske, čiji je izvestilac Hanes Svoboda. Među ovim amandmanima bi i onaj koji su podnele zastupnice „zelenih“, Nemica Franciska Katarina Brantner i Holanđanka Marije Kornelisen, kojim se Evropski parlament upozorava da je izvorni s-h jezik sada podeljen na niz službenih jezika. Imajući u vidu više mogućih kandidata za ulazak u EU s područja zapadnog Balkana, neumitno se nameće trošak oko poslova prevođenja.
Kakvog li to, sad, „prevođenja“?
Kad se najzad i prvi put susretnu novi hrvatski predsednik Ivo Josipović i srpski predsednik Boris Tadić, hoće li im, možda, biti potreban prevodilac? Ili kad se u Briselu sastanu srpski, hrvatski, bosanskohercegovački i crnogorski predsednik, hoće li im zatrebati prevodilac? Kad ovde u Parizu na rejonu za literaturu u glomaznom FNAC-u potražim prevode književnih dela s našeg područja, u uvodu knjiga fino stoji da je knjiga prevedena sa „serbo-croate“ jezika.
U našem malom i rečima siromašnom jeziku prisutno je „na tone“ francuskih reči. Postoje i tragovi turskih reči, ali i onih germanskog, te italijanskog porekla (Istra, Dalmacija).
U novinarskim tekstovima novinar će i dan-danas pre posegnuti za nekom francuskom reči smatrajući da ona deluje „jače i čvršće“ na čitaoca (čitatelja) od neke naše reči. Cenim to jezičko htenje i volju Hrvata da za „tuđice“ traže zamenu. No, ne treba pri tom ići u drugu smešnu krajnost, pa u tome zastranjivati, to jest za hrvatski na prostorima s-h/h-s jezika (na stranu makedonski i slovenački) tražiti prevodioca kad je ovaj apsolutno nepotreban.
Siguran sam da ljudi od jezičke struke – a za koje se zalaže gospodin Hanes Svoboda –znaju da se radi o jednom jedinom jeziku koji je, kao i svaki drugi, sklon mutacijama čim se pređe planina i nađeš se u dolini.
Čekam te na „nogostupu“ pred kinom…
slobodni novinar, Pariz
    </div>
    <div id="sport">
Zimonjić i Nestor opet najbolji u Roterdamu
Nenad Zimonjić i Kanađanin Danijel Nestor i ove godine su najuspešniji par na turniru s dugom tradicijom u dvorani u Roterdamu (prvi odigran 1972, a od 1974. se održava neprekidno).
U finalu su kao prvi nosioci savladali Šveđanina Simona Aspelina i Australijanca Pola Hinlija sa 6:4, 4:6, 10:7.
To im je drugi trofej ove sezone, pošto su pobedili i u Sidneju, a 17. zajednički. Finalisti su, podsetimo, bili i na Međunarodnom prvenstvu Australije, ali su poklekli pred najljućim rivalima blizancima Bobom i Majkom Brajanom iz SAD, koji su u San Hoseu ispali već u drugom kolu.
Zimonjić (33 g) sada ima 34 titule u igri parova, a polovinu je, dakle, osvojio s Nestorom (37). Kanadski teniser je kudikamo uspešniji.
žSa 66 trofeja je vodeći među aktivnim igračima (sledi Majk Brajan s 59, pa Bob Brajan s 57), a četvrti u takozvanoj eri profesionalizma (od 1968), s velikim izgledima da s našim junakom dubla završi karijeru iza neprikosnovenog Australijanca Toda Vudbridža u čijoj su zbirci 83 pehara.
Drugi je na toj večnoj listi Amerikanac Džon Mekinro sa 71 trofejem, a slede Holanđanin Tom Oker sa 69 i Australijanac Mark Vudford sa 67.
-----------------------------------------------------------0
Trofej Šveđaninu Soderlingu
Najbolji švedski teniser Robin Soderling (osmi na svetskoj listi) zaista je bio najspremniji za osvajanje trofeja u dvorani u Roterdamu. U polufinalu je izbacio Nikolaja Davidenka (6), a i u finalu je bio uspešniji od ruskog igrača. Pobednik iz 2007. Mihail Južni (20), ruku na srce, predao je meč zbog povrede pri vođstvu Šveđanina sa 6:4, 2:0. Njegovu rovitost je očigledno dokusurio susret od 2:16 časova u polufinalu s prvim nosiocem Novakom Đokovićem (2) koga je pobedio sa 7:6 (7:5), 7:6 (8:6), a i prethodni mečevi mu nisu bili laki. Prethodni Šveđanin pobednik u Roterdamu bio je Anders Jarid još 1993.
-----------------------------------------------------------
Bez naših u finalu predtakmičenja na Gemaksu
U predtakmičenju na čelindžeru na Gemaksu u Beogradu učestvovalo je 12 naših tenisera. Trojica su prošli u drugo kolo, ali se ni jedan nije izborio da danas igra u trećem, poslednjem. Miljan Zekić (857. na svetskoj listi) izgubio je sa 6:4, 6:4 od petog nosioca u kvalifikacijama Gorana Tošića (278), Pančevca koji igra pod crnogorskom zastavom. Arsenije Zlatanović (858) poklekao je pred Rusom Jevgenijem Donskojom (440) sa 6:4, 6:4, a Marko Đoković (bez plasmana), srednji brat našeg najboljeg tenisera Novaka Đokovića (2), poražen je protiv Čeha Jana Mertla (436) sa 6:2, 6:3. Đokoviću je za učešće u predtakmičenju organizator dodelio takozvani poseban poziv.
Tošić se sastaje s Austrijancem Martinom Slanarom (684), Mertl igra s drugim nosiocem Nemcem Simonom Štalderom (227), a Donskojev protivnik je treći nosilac Čeh Jan Minar (242). Na glavnom turniru suparnike koji će doći iz kvalifikacija čekaju prvi nosilac Janko Tipsarević (37) i Nikola Ćaćić (1.202) – obojici je dodeljen poseban poziv, a sastaće se ako prođu prvo kolo – zatim sedmi nosilac Karol Bek (139), drugi „reket” Slovačke, i Aleksej Kuznjecov (193), finalista juniorskog „Rolan Garosa” 2004. i u singlu i u dublu, rođeni Kijevljanin, koji igra pod američkom zastavom.
Posebne pozive za glavno takmičenje dobili su i dva naša perspektivna igrača. Najdarovitiji u našem podmlatku Filip Krajinović (363. mesto, rođen 1992) igra u prvom kolu s osmim nosiocem Somdevom Devarmanom (141), najboljim indijskim teniserom, a Dušan Lajović (556, 1990) sastaje se s četvrtim nosiocem Štefanom Koubekom (125), trećim „reketom” Austrije. Naš četvrtplasirani teniser na svetskoj listi Ilija Bozoljac (170) srešće se s Ivanom Dodigom (168), Mostarcem koji je uzeo hrvatsko državljanstvo.
Najzanimljiviji susret prvog kola trebalo bi da bude između Hrvata Marija Ančića (196) i jedinog Luksemburžanina na listi Žila Milera (459), koji je pretprošle godine preko tri kola predtakmičenja prodro čak do četvrtfinala Međunarodnog prvenstva SAD, a Švajcarac Rože Federer ga je savladao na jedvite jade sa 7:6 (7:5), 6:4, 7:6 (7:5). Obojica žele da ponovo krenu ka vrhu. Mileru (26 g) najbolji plasman je 59. mesto (2005), a Ančiću (25) čak sedmo (2006).
Hrvatski teniser se vraća u Beograd posle osam godina. Te 2002, kada je turnir održan prvi put, iskazao je veliki talenat i pobedom u finalu protiv Nenada Zimonjića sa 6:2, 6:3.
G. A.

Partizan redom potapa
Vaterpolisti Partizana ne posustaju, iako se u već ispunili početni cilj u Evroligi – prvo mesto u svom skupu i ulazak među osam sastava koji će se boriti za prvaka Evrope.
U pretposlednjem kolu u grupi savladali su u Budimpešti Honved s 9:6 (3:2, 2:1, 3:1, 1:2) i kao tim koji nije izgubio nijedan bod dočekaće 3. marta, u poslednjem kolu, Budvu.
„Crno-beli” su i ovog puta odlično igrali u odbrani. Mađari su čak deset puta imali igrača više, a dali su samo jedan gol. Naš prvak je bio delotvoran i u napadu, pa je sve vreme utakmice vodio, tako da njegova pobeda nijednog trenutka nije dolazila u pitanje.
Bazen: Honveda. Gledalaca: 750. Sudije: Bok (Nemačka) i Moliner (Španija). Isključenja: Honved 9(4), Partizan 10(1). Peterci: Honved 1(1).
HONVED: Gergelj, Sekelj, Batori, Janšik, Šalamon, Matajs, Mecei 1, Sivoš 1, Marnic 1, Gor-Nađ 3, Pajan, Boršoš, Levai. Trener: Vad.
PARTIZAN: Soro, Mirković, Rađen, Korolija, Aleksić, Pijetlović 1, Prlainović 4, Gocić, Avramović 1, S. Mitrović, Vujasinović 2, Gak, Ćuk 1. Trener: Milanović.
S. R.
-----------------------------------------------------------
I Budvani u četvrtfinalu
Rezultati 
Budva – Olimpijakos            11:9
Honved – Partizan   6:9
Tabela

Vojvodina poklekla u poslednjoj četvrtini
Tri četvrtine su se vaterpolisti Vojvodine odlično držali protiv Jadrana iz Herceg-Novog. Međutim, poklekli su u poslednjem delu igre, pa su izgubili s 9:5 (2:2, 0:1, 2:1, 5:1). To je još jedna školarina koju početnik u Evroligi verovatno ne može da izbegne.
Rezultati
Barseloneta – Mladost        8:7
Vojvodina – Jadran (HN)      5:9
Tabela

Košarkaši Partizana ubedljivi u derbiju sa Zvezdom
BEOGRAD – Košarkaši Partizana savladali su u Beogradu domaću Crvenu zvezdu sa 84:74 (21:17, 12:13, 25:19, 25:26) i u 21. kolu Jadranske lige revanširali se večitom rivalu za poraz u prvom delu sezone.
Petorica igrača Partizana zabeležili su dvocifren košgeterski učinak, a najefikasniji je bio Jan Veseli sa 21 poenom, dok se sa 13 istakao i Aleks Marić, koji je zaigrao prvi put posle više od mesec dana pauze zbog povrede.
Važne koševe za crno-bele postizali su i Dušan Kecman i Lorens Roberts, koji je svom bivšem klubu ubacio 11 poena, sve u drugom poluvremenu.
Filip Videnov je ubacio 15, Nemanja Bjelica 13, a Majk Tejlor još 12 za Zvezdu, koja je, ipak, pretrpela 12. poraz u sezoni.
Utakmica je odlučena serijom Partizana od 13:3 u poslednjoj četvrtini kada je odbijen poslednji pokušaj Zvezde da se rezultatski vrati u meč.
Prethodno su crveno-beli uspevali da pariraju aktuelnom šampionu Jadranske lige i Srbije koga je na samom početku meča u igri održavao Čeh Jan Veseli, strelac prvih 10 poena za Partizan.
Celo prvo poluvreme tako je proteklo u izjednačenoj igri sa veoma čvrstim odbrana i lošim šutem oba tima, ali pre svega Zvezdinim. Crveno-beli su pogodili svega pet od 19 pokušaja za dva poena, a neprecizni su bili i sa penala.
Najveću prednost imao je Partizan, koji je u finišu druge četvrtine poveo sa 32:25, ali samo da bi Zvezda izjednačila već početkom treće deonice.
Košarkaši Zvezde su početkom te treće četvrtine pogodili tri trojke uzastopce, ali su potom upali u probleme sa organizacijom napada.
Partizan je to iskoristio i serijom 12:1, koju je trojkom završio Roberts kome su to bili prvi poeni, stigao do vođstva 54:42.
Zvezda je početkom poslednje deonice još jednom pokušala da završnicu meča učini neizvesnom i uspela da zaostatak smanji na pet poena - 53:58.
Ponovo su se, međutim, raspucali crno-beli i sa po pet poena Robertsa i Dušana Kecmana prednost uvećali na 68:54, a ubrzo i na 71:56 što je bilo previše za Zvezdu.
Partizan je prednost rutinski čuvao do kraja meča u kome je ostvario 15. pobedu u Jadranskoj ligi, a crveno-belima se revanširao za novembarski poraz od 73:76 čime je stekao psihološku prednost pred završni turnir Kupa Radivoja Koraća, koji će se sledećeg vikenda igrati u Nišu.
-----------------------------------------------------------
Vujošević jako zadovoljan, Trifunović priznao poraz
BEOGRAD – Trener košarkaša Partizana Duško Vujošević istakao je da je jako zadovoljan zbog večerašnje pobede nad Crvenom zvezdom, pošto je ona njegovom timu bila izuzetno važna.
„Ova utakmica je nama bila važnija i od one protiv Marusija u Evroligi, a ostvarili smo je i ako smo imali manje vremena za pripreme, jer smo se zbog štrajkova u Grčkoj kasnije vratili iz Atine”, rekao je Vujošević na konferenciji za novinare posle pobede od 84:74.
„Nisam zadovoljan svim segmentima igre, ali jesam borbenošću i željom mojih igrača. Hvala im što su pronašli dovoljno energije i smogli snage da se bore i dođu do pobede”, dodao je Vujošević.
Pojedini novinari su ocenili i da je Partizan do pobede stigao bez većih problema, ali se Vujošević nije složio sa tim.
„Uopšte nije bilo rutinski. I Zvezda je imala imperativ pobede, a njeni uspesi u Evrokupu nisu slučajni. Pri tom je i derbi uvek više od obične utakmice”, ocenio je Vujošević.
Trener Zvezde Aleksandar Trifunović čestitao je večitom rivalu na zasluženoj pobedi i dodao da se tokom meča video sistem koji Partizanu donosi trijumfe.
„Pobedila je ekipa koja je imala viši moral... Osim u pojedinim momentima mi nismo imali dovoljno energije. Na početku smo loše igrali odbranu na (Janu) Veselom, a u napadu nam je rotacija bila slaba. Moramo da naučimo da se ovakve utakmice rešavaju pre svega timskom odbranom”, kazao je Trifunović.
„Idemo dalje, verujem da ćemo ove sezone igrati još dosta mečeva sa Partizanom”, dodao je trener Crvene zvezde.
Beta

Greška sudije preokrenula karijeru
Jedna greška danas zvanično najboljeg sudije sveta Roberta Rozetija iz Italije značajno je uticala na karijeru fudbalera Milana Stepanova i okrenula je naglavačke. Od jednog od najboljih i najperspektivnijih mladih štopera Evrope, prešao je put od zvezda do trnja i gotovo pao u zaborav.
Na kontinentalnom prvenstvu mladih 2006. u Portugaliji proglašen je za najboljeg štopera i izabran u idealni tim šampionata, iako je tadašnja Srbija i Crna Gora zaustavljena u polufinalu. Za „A” reprezentaciju debitovao je 16. avgusta 2006. u pobedi Srbije protiv Češke 3:1 (s dva žuta kartona morao je da napusti teren u 76. minutu).
Kao kapiten Vojvodine i standardni mladi reprezentativac otisnuo se u inostranstvo. Prva stanica bila mu je turska luka Trabzon. U istoimenom klubu odmah su zavoleli mirnog i tihog, ali vrednog mladića s brojem 55 na leđima. Koliko su ga poštovali i kako je igrao pokazuje i činjenica da je svaki posetilac internet sajta Trabzona prvo mogao da vidi njegovu sliku, pa posle ostalo što ga je interesovalo o klubu.
– Turci me nisu zaboravili. I dalje me vole. Nema dana da mi ne stigne poruka od navijača da se vratim – rekao nam je Stepanov.
Uspon u karijeri nastavljen je prelaskom u redove dvostrukog evropskog prvaka Porta, gde je stigao na preporuku Žozea Morinja.
– Došao sam kao zamena za reprezentativca Pepea i odmah saznao da je trener Fereira bio protiv mog dolaska, jer je želeo da dovede kapitena Majorke Nunjesa. U klubu su, ipak, poštovali reč Morinja, ali je na terenu bilo drugačije. Već na početku rada trener mi je to i pokazao. Zadao nam je vežbu na portugalskom, ali nije znao da savršeno govorim slovački. Saigrač Slovak Marek Čeh preveo mi je šta treba da radim. Kada su Fereiru upozorili da ne znam jezik, samo se nasmejao i odgovorio da sam ga razumeo. Kasnije, kada sam igrao dobro nije govorio ni reč, kao da je jedva čekao grešku – priča Stepanov.
Posle perioda adaptacije trener Manuel Žezualdo Fereira pružio mu je šansu. „Vezao” je desetak utakmica u nizu, a onda mu se „desio Enfild”. Popularni „zmajevi”, sa obezbeđenom liderskom pozicijom u „A” grupi Lige šampiona, gostovali su u Liverpulu. Iako je domaćin, kome je bila neophodna pobeda, vodio s 2:1, Stepanov je igrao gotovo besprekorno. Njegova bajka trajala je do 83. minuta, kada je skočio nameran da glavom izbije loptu u polje, ali ga je Hipija faulirao, pa je Srbin pao. Lopta ga je u padu pogodila u ruku, a Rozeti je umesto prekršaja za goste dosudio penal za „crvene”. Liverpul je na kraju slavio s 4:1, a srpski igrač se preselio na klupu i tribine.
– Trener mi je kazao da su sudijske greške sastavni deo fudbala. Međutim, propustio sam naredni meč u prvenstvu i muke su počele. Ubrzo sam se povredio i posle oporavka zaigrao samo dva-tri puta u prvenstvu i nekoliko utakmica u kupu – kaže Stepanov.
Uz žuljanje neudobnih stolica naredne godine zadesile su ga i dve velike nesreće. U julu 2008. mu je umrla majka, a 18. septembra je preživeo stravičan saobraćajni udes:
– Rekli su mi da preživi jedan od milion. Automobil se vrteo, prevrtao, udario u stub… Potpuno je uništen, a ja sam srećom prošao samo ugruvan, sa otečenim kolenima i posekotinama po leđima.
Ni u narednoj sezoni nije bilo napretka. Igrao je samo u kupu i jedanput u šampionatu. Tražio je da ode iz kluba, jer je želeo da igra:
– Nikada nisam imao nikakav sukob ni sa kim, a kamoli sa trenerom. Godinu dana molio sam da me puste. Čelnici su me uveravali da sam im potreban i da je klub iznad Fereire. Kada je prošlog leta trener potpisao ugovor na još dve godine, bilo mi je jasno da moram da promenim sredinu, pošto on i dalje želi Nunjesa.
Sa oduševljenjem nam je letos pričao o prelasku u Malagu, klubu, gradu… Tvrdio je da su ga u Andaluziji oberučke prihvatili, da je prezadovoljan. U pripremnom periodu igrao je odlično. Na startu sezone protiv Atletika iz Madrida (3:0) povredio se u 67. minutu i pauzirao skoro dva meseca. Vratio se, odigrao tri meča i „nestao”. Potpuno neočekivano, bez ikakvog povoda i objašnjenja, ponovo je postao član grupe „TNT” (treniraš, ne igraš, treniraš):
– Neverovatno je da desni bek igra levog štopera, ili da zadnji vezni igra na mojoj poziciji, a mene zdravog i spremnog nema ni među 18.
I kao što je iznenada nestao, tako se iznenada i vratio. Posle tačno tri meseca zaigrao je protiv Deportiva (0:0) i po ocenama Španaca bio među boljima, čak i spasao gol, a igrom sudbine izbegao i težu povredu:
– Startovao sam na loptu glavom, a Alvarez iz Deportiva me je nogom udario u rame i bradu i nokautirao. Na kratko sam izgubio svest, ali sam se brzo oporavio i završio utakmicu.
Želja Milana Stepanova je da ga obasja sunce, da bude standardan prvotimac Malage. Uveren je da u tom slučaju srpski selektor Radomir Antić neće biti ravnodušan.
– Naravno da želim da se vratim u nacionalni tim. Celu deceniju proveo sam igrajući u svim nacionalnim selekcijama. Zato me više i boli. Trudim se da se ne opterećujem time i da se koncentrišem na obaveze u Malagi. Voleo bih da se vratim, ali neću da se namećem izjavama u novinama. Želim igrama na terenu da zaslužim poziv – zaključio je Milan Stepanov.
-----------------------------------------------------------
Na stubu srama
Posle autogola i poraza od Kazahstana (2:1) u Alma Ati, našao se u nemilosti mnogih naših medija.
– Stavili su me na stub srama. Ispalo je kao da sam ubio tri čoveka. Pokušao sam da blorima šut, a lopta me je pogodila u petu, promenila pravac i završila u mreži. Tadašnji selektor Klemente me je tešio i hrabrio, govorio da ne čitam novine. Igrao sam još samo u Jermeniji, a dolaskom Miroslava Đukića za selektora izgubio se iz reprezentacije. Niko me više nije pozvao, ni da pita kako sam – sa ogorčenjem priča Stepanov.
-----------------------------------------------------------
Šest puta reprezentativac
Milan Stepanov je rođen 2. aprila 1983. u Novom Sadu. Igrao je za Vojvodinu (105 prvenstvenih mečeva/6 golova), Trabzon (37/1) i Porto (10/0), a trenutno je pozajmljen Malagi. Za reprezentaciju Srbije odigrao je 526 minuta na šest utakmica, a samo je teren u Alma Ati napustio pognute glave. Iako nije mnogo igrao s Portom je osvojio dve titule prvaka i jedan kup Portugalije. Procenjuje se da vredi dva miliona evra, a ugovor sa portugalskim „zmajevima” traje mu do 30. juna 2011.
Đorđe Smiljanić

Lekić razuverio neverne Tome
Od našeg specijalnog izveštača
Antalija, 14. februara – Golgeter Zvezde i najbolji strelac tima u jesenjem delu sezone Dejan Lekić (25), u trećoj proveri na pripremama u Turskoj je dao vodeći gol protiv bugarskog Liteksa (2:0) i tako se još više rasteretio, ali i stekao dodatno samopouzdanje. Letos je na „Marakanu” stigao iz trećeligaša Zemuna, ali je veoma brzo od potpuno anonimnog igrača postao vođa Zvezdine navale, a nedavno je debitovao i za reprezentaciju Srbije.
– Protiv vodećeg kluba u bugarskom šampionatu smo pružili najbolju partiju, mada smo bili nadmoćni i u prethodna dva meča u Antaliji, protiv austrijskog Matersburga i japanske Hirošime, iako ih nismo pobedili. Nastavljamo da idemo napred. Sistem igre u kome sam najistureniji igrač mi odgovora, nekako mi je lakše. Ali, dobro se snalazim i kada je pored mene još jedan napadač – rekao je Lekić.
Dramatična revanš utakmica protiv gruzijskog Dinama, kada je posle autogola na početku meča postigao tri gola i postao junak Zvezdine velike pobede, predstavlja prekretnicu u Lekićevoj prilično neobičnoj fudbalskoj karijeri.
– Ta utakmica je promenila sve u mom životu, jer ništa više nije kao pre! Zasluge za to pripadaju naravno i meni, ali i svima klubu, kao i sjajnim navijačima, koji su nas na „Marakani” nosili do trijumfa. Kada sam došao u Zvezdu bilo je dosta sumnji, pa je čak posle prvih utakmica, bilo i poruka da me vrate u Zemun i proslede na pozajmicu u Sopot. Bilo je mnogo nevernih Toma, a ja sam bio pod ogromnim pritiskom, jer su se svaka moja greška i promašaj gledali kroz lupu. Pa i ja sam ne bih baš verovao da dojučerašnji trećeligaški igrač može da bude od velike koristi. I onda je došao Dinamo i sve se odjednom okrenulo. Bilo je i posle te utakmice ponovo sumnji u moje kvalitete, kada na četiri-pet utakmica nisam zatresao mrežu, ali sam na kraju ipak opravdao ukazano poverenje i razuverio „nevernike” – istakao je Dejan Lekić.
Odavno na našoj fudbalskoj sceni nije niko toliko napredovao kao Lekić, pa su se zimus za njega raspitivali i poznati inostrani klubovi. Prema informacijama iz Crvene zvezde, navodno je za Lekića stigla i ponuda vredna šest miliona evra!
– Moj menadžer i ljudi iz uprave kluba nisu me obavestili da je bilo konkretnih ponuda, ali su mi stalno govorili da nastavim da radim kao do sada. Iz novina sam saznao za te velike cifre i o tome više ništa ne znam – kazao je Lekić.
Kako kaže, uopšte se ne opterećuje da li će biti najbolji strelac lige, a sve svoje golove bi menjao za trofeje.
– Zvezda je na prvom mestu i glavni cilj svih nas je da budemo najbolji u prvenstvu i Kupu Srbije. Bio bih zadovoljan i da budem efikasan na jesenjem nivou, ali ću se naravno truditi da budem još bolji, što pokazujem na svakom treningu i utakmici. Imam podršku od svih u klubu, pa i predsednika Vladana Lukića – naglasio je Dejan Lekić.
Ovaj povučeni mladić rodom iz Kraljeva ne obazire se previše, kao uostalom ni većina zvezdaša, na dešavanja u taboru najvećeg rivala Partizana, pa ni na pretnje koje stižu pred nastavak sezone.
– Gledamo samo u svoje dvorište, a komšije nas ne zanimaju. Ne razmišljamo šta kaže neki njihov fudbaler. Ako misle da će biti prvi, to je njihova stvar. Za nas će svaka utakmica, bez obzira da li je derbi ili bilo koja druga, biti borba za život. Jedno je sigurno, bićemo spremni i za najveća iskušenja – poručio je Lekić.
-----------------------------------------------------------
Jevtić za pobedu protiv Slavije
Golom Aleksandra Jevtića u 54. minutu, kombinovani tim Crvene zvezde je juče u Antaliji pobedio Slaviju iz Istočnog Sarajeva s 1:0 (0:0). Trener „crveno-belih” Vladimir Petrović šansu je ukazao igračima koji su uglavnom u drugom planu. Slavija je trenutno na 13. mestu u Premijetr ligi Bosne i Hercegovine, a plasirala se i u polufinale domaćeg kupa, dok je ove sezone u kvalifikacijama za Ligu Evrope eliminidsala danski Alborg, ali je potom ispala od Košica iz Slovačke. Slavija, za koju nisu igrali dvojica fudbalera iz Srbije Darko Spalević i Branko Baković, imala je nekoliko povoljnih prilika, ali nije uspela da ostane neporažena.
Poslednju proveru na priprema u Turskoj fudbaleri Zvezde će imati danas, dan pre povrataka za Beograd, a rival će im biti poljski prvoligaš Leh. Početak utakmice je u 16.30 časova po našem vremenu (sat više po lokalnom).
Crvena zvezda je protiv Slavije igrala u sastavu: Pavlović, B. Đorđević, S. Reljić, Mikić, Savić, Nikolić, Mugoša, Kadu, Lazović, Jevtić, Perović. Igrali su još: Bajković, Jeremić, M. Reljić.
Lazar Delić

Partizan ne sme da se bruka
Portorož – U fudbalskim krugovima preovladava mišljenje da će na proleće naša dva najveća kluba Partizan i Crvena zvezda voditi bespoštednu borbu.
Večiti su glavni deo priprema proveli u Antaliji u blagodetima mediteranske klime, odličnih terena. Partizan se posle velikih klubova odlučio na još jedan korak napred time što se posle dugih niz godina ponovo vratio na Slovenačko primorje i u ovih nekoliko dana pokušaće da utvrdi novu strategiju pred nastupajuću sezonu.
Mnogo toga se u Humskoj dogodilo ove zime, od izbora nove uprave i novog predsednika do angažovanja novih igrača kojima će po svemu sudeći biti potreban jedan vremenski period kako bi se adaptirali na sportsku sredinu.
Pred svima njima je novi izazov koji se zove: odbrana duple krune.
Rešenost trenera Gorana Stevanovića da se uhvati u koštac sa problemima koji su jesenas pratili crno-bele naišao je na potpunu podršku čelnika kluba. Mladi trener je svestan da je to mač sa dve oštrice ali to je čini se bar u fudbalskoj Srbiji jedini način na koji vodi do uspeha.
– U ovom momentu jedino nam još svežina fali, imamo potrebnu agresivnost i ideju. Pokazali smo da možemo da igramo dobar fudbal i verujem da rezultati neće izostati.
Utorak crno-bele u Udinama protiv Udinezea očekuje najveći ispit pred početak šampionata.
– Tačno to je naš najveći ispit zrelosti u ovom trenutku. Utakmica je zahtevna pred nama je ozbiljan protivnik i utorak ćemo videti sa kakvim potencijalom dočekujemo start našeg prvenstva – kaže Stevanović.
Mnoge je iznenadilo što su Dijara i Moreira prekomandovani na klupu za rezervne igrače.
– Time smo pokazali da ni jednom pojedincu nije zagarantovano mesto u timu. Desilo se mnogo toga u ovih nekoliko sedmica. Meni je disciplina veoma važna i na terenu i van terena. Znam da se mnogima neće svideti to što sede na klupi ali mi od našeg sistema igre i načina razmišljanja i na kraju fudbalske filozofije koju pokušavamo da nametnemo nećemo odustati.
 Goran Stevanović priznaje da ima opasnu nedoumicu da li da Partizan igra sa jednim ili dvojicom napadača.
– Interesantno je da više šansi stvaramo kad igramo sa jednim špicem (Kleo). Na primer protiv Rumuna (Brašov) igrali smo sa dvojicom napadača a nismo stvorili ni jednu priliku.
Posle poraza od Kopra (2:1) Stevanović je sa stručnim štabom i igračima u svlačionici ostao punih 45 minuta. Bilo je otvorenog razgovora...
– Svlačionica nam je sve, na tom mestu jedni druge pogledamo u oči i znamo ko šta misli. Tražio sam dijalog a ne monolog. Moram da priznam da su igrači bili iskreni i to je ono što me posebno raduje.
Dragan Todorović
-----------------------------------------------------------
Stiže predsednik Đurić
Danas će se ekspediciji crno-belih u Portorožu priključiti predsednik Dragan Đurić koji će sutra u Udinama gledati prijateljsku utakmicu Partizana sa Udinezom. Kako saznajemo Đurić će sa Nađom održati sastanak sa igračima.
Jedna od tema predstojećeg razgovora mogla bi biti priprema za novi start drugog dela šampionata a igračima i stručnom štabu će biti predočeno da se u svakom meču moraju poštovati grb i dres kluba koji nose. Fudbalerima se ne zamera na porazu od Kopra ali će im se jasno staviti do znanja da se od njih pre svega traži rezultat.
-----------------------------------------------------------
Šoping u Trstu
U stara dobra vremena Trst je bio omiljena destinacija brojnim Jugoslovenima. S obzirom na blizinu Portoroža odlučeno je da se igračima posle današnjeg treninga da slobodno popodne kako bi se iskoristio odlazak do najbližeg italijanskog grada. Crno-beli su u Trstu proveli dva sata razgledajući brojne šoping molove.
    </div>
    <div id="magazin">
Šljiva je fiktivni srpski brend
Milosav Tešić (1947), pesnik, esejista, pripovedač, dobitnik je književne nagrade „Odzivi Filipu Višnjiću”, koju za rodoljubivu poeziju dodeljuje Zadužbinsko društvo „Prvi srpski ustanak” iz Orašca. Autor je zbirki pesama: „Kupinovo”, „Ključ od kuće”, „Blago Božije”, „Prelest severa”, „Prelest severa, Krug račanski, Dunavom”, „Sedmica”, „Bubnjalica u pčelinjaku”, „U krstu zemlje”, „U tesnom sklopu”, „Dar i kob”. Milosav Tešić je 2000. izabran za dopisnog, a 2006. godine za redovnog člana SANU.
Zadužbinsko društvo „Prvi srpski ustanak” iz Orašca upravo je objavilo Tešićevu knjigu, uslovno rečeno, rodoljubive poezije „Grom o Svetom Savi”, a nagrada će pesniku biti uručena danas, na Sretenje, u Orašcu.
Rodoljubiva poezija u klasičnom smislugotovo da se danas i ne piše. Odnos prema patriotizmu se, očigledno, promenio? 
Rodoljubiva lirika u klasičnom smislu danas deluje anahrono, osobito ona koja je sluškinja, medij određene ideologije, kao i ona glorifikatorski poneta, mada u toj može da bude i istinski vredne poezije ako se u poetski iskaz ugradi, na primer, oplemenjena retorika, univerzalnija viđenja i misaonost. Ne bi se moglo reći da je srpsko patriotsko pesništvo, shvaćeno netradicionalistički, danas zamrlo: iako se ne ispomaže reklamnim spotovima i sajtovima, iako je u domenu javnog delovanja najverovatnije i nepoželjno. Uostalom, neki od najistaknutijih savremenih srpskih pesnika već su zavredili priznanje „Odzivi Filipu Višnjiću”.
Snažni društveni lomovi, praćeni i različito motivisanim ratovima koji su raskomadali srpski narod u poslednjoj deceniji dvadesetog veka, izobličili su mnogo šta pa i patriotsko osećanje, neretko ga pretvarajući u nešto kontraproduktivno. Sa druge strane, u današnjoj Srbiji, i dalje izloženoj „prijateljskim” pritiscima, ucenjivanjima i poniženjima, živi se u klimi stalne i psihološki opterećujuće nacionalne neizvesnosti, korupcije i politikantstva. U takvim prilikama stradaju i ljudi i osnovne nacionalne vrednosti: moralne, duhovne, patriotske...
Deluju li danas, na primer, Đura Jakšić, Aleksa Šantić, Milan Rakić i Jovan Dučić, po svom rodoljubivom pesništvu, kao prevaziđeni pesnici? 
Srpsko rodoljubivo pesništvo, prolazeći raznolike stilske faze i tako se neprestano razvijajući, zaprema – istina u jedva održanom kontinuitetu – vremenske periode od propasti nemanjićke države do savremenog doba. Pomenuti pesnici pripadaju klasičnoj fazi u razvoju naše patriotske lirike. Oni su njeni stubovi. Njihove velike otadžbinske pesme odražavaju i sudbinu i karakter srpskog naroda, te su i dan-danji veoma vredne, dragocene estetske potvrde njegovog opiranja tuđinskom jarmu – što nam je, uzgred rečeno, i sada potrebno. To se, u celini uzevši, potvrđuje i u „Antologiji srpskog rodoljubivog pesništva (XIV–XX vek)” Zorana Gavrilovića, u njenim tugovankama i himničnim sazvučjima.
A Filip Višnjić? 
Filip Višnjić, red hroničar i red vizionar, sintetizujući mitsko i istorijsko nasleđe, opevao je ustaničku Srbiju i u raskošnom kosmičkom razmerju, oplemenivši je tako višim i višnjim smislom. On je, uz to, znao da je u Srba počesto bivalo „kad se ćaše po zemlji Srbiji”, a znao je dobro i to da se u takvim prilikama uvek pitalo ima li se dovoljno snage za to – ćaše. „Veliki je to duh bio”, rekao je za Filipa Višnjića, u jednom svedočenju, trgovac Sima Stanišić, njegov poznanik iz sremskog sela Grka (današnjeg Višnjićeva).
Šta je danas rodoljubiva pesma?
Aleksandar Jovanović je u podnaslov svoje knjige „Pesnici i preci” umesto očekivanog termina – rodoljubivo pesništvo (ili što slično) stavio odrednice: motivi jezika, tradicije i kulture u posleratnom srpskom pesništvu. To znači da je moderna rodoljubiva pesma prvenstveno odraz pesnikovog mnogostruko složenog odnosa prema kulturno-istorijskom nacionalnom nasleđu. U to se, uz emotivan pristup, uključuje i njegov odgovoran uvid u sferu kolektivnog pamćenja, u žive damare nečeg što se ukorenilo i iskristalisalo u tradiciji. To je ono što ne zastareva i što teži da se uklopi, makar to bila i iluzija, u viziju opšte humanosti.
Da li su rodoljubive i one Vaše pesme koje pevaju o ambaru, vajatu, vodenici, pčelinjaku ili uopšte o nekim drugim vrednostima srpskog sela? 
Ko bi pre pisao o tim seoskim građevinama nego onaj koji se rodio i odrastao među njima? Te pesme se ne mogu, prema književnoteorijskim merilima, smatrati rodoljubivim. U njihovim pejzažnim okvirima prepliću se mitsko-mistični i etnografski detalji, ali mora biti da su i one, makar i nesvesno, proistekle i iz kompleksnog osećanja patriotizma.
Vaša pesma „Šljiva srpska”, himna šljivi, našoj tradicionalnoj voćki, takođe je neka vrsta rodoljubive pesme?
Ta voćka je, ostajući još uvek srpski fiktivni brend, i simbol rodnosti našeg podneblja. Zaboravljeni pomolog Blagoje D. Todorović u knjizi „Voćke i voće”, objavljenoj 1899. godine u plavoj Zadruginoj ediciji, gotovo je zavapio rekavši da „nema smisla našu šljivu zvati mađarka (madžarka) već srpska šljiva”. Vanliterarno gledano, pesma „Šljiva srpska” pozitivan je odgovor, mada odocneo, na Todorovićev apel. Inače, himničnost u toj pesmi praćena je i odrazima ovozemaljske tuge kao egzistencijalne konstante. To se bolje razume ako se ona, recimo, čita i u kontekstu „Knjige propovjednikove”.
Ima li mladih pesnika koji pišu rodoljubive pesme? 
Takvu poeziju (uz podrazumevanje da je taj termin odavno prevaziđen) mladim ljudima danas i nije lako pisati. Naime, u ovovremenoj Srbiji, odnosno u nekim njenim odavno i svakojako moćnim krugovima, pod maskom demokratičnosti, otvoreno se, a čini mi se i osvetnički, podstiče i podržava i srpstvo i antisrpstvo. Taj samošovinizam, zaogrnut i maskom zaštite ljudskih prava, retko kad prećutkujući, omalovažava i žigoše sve što je izvorno patriotsko, dakle ono što je izraz jednog prirodnog, pozitivnog i plemenitog osećanja, kojim se niko drugi niti vređa niti ugrožava.
Koliko znam, u tekućoj mladoj srpskoj poeziji još nema dovoljno izdvojenih pesnika koji su na autentičan način zaokupljeni temama iz oblasti kulturno-istorijskog promišljanja srpske nacionalne kobi. Među pesnicima mlađe generacije koji osećaju da im nalog za pevanjem „potiče / Iz nekog dubljeg pozorja”,izdvajaju se Vladimir Jagličić i Dragan Hamović. Polazeći i od istorijskih i od savremenih podstreka, kao i od raznolikih kulturnotradicijskih određenja iz nacionalnog nasleđa, oni pevaju iz srži ovog podneblja.
Zoran Radisavljević

Avalski toranj dobija dozvolu u utorak
Avalski toranj će u utorak dobiti upotrebnu dozvolu, kada će i zvanično preći u ruke novoformiranog JP „Emisiona tehnika i veze”, potvrdila je juče Aleksandra Damnjanović-Petrović, pomoćnica ministra životne sredine i prostornog planiranja.
– Kolos je prošao sve testove, primedbe su otklonjene i u potpunosti je ispravan. Za 30 dana, koliko je potrebno da dozvola postane pravosnažna, zvanično će moći da otvori vrata – objasnila je Damnjanović-Petrović.
Kada potpiše toliko očekivanu dozvolu, resorni ministar Oliver Dulić organizovaće sastanak sa članovima Odbora. Jedina tačka dnevnog reda biće – svečano otvaranje, ističe Miloš Bato Milatović, urednik i inicijator akcije obnove Avalskog tornja. On nije mogao da precizira da li će se prvi posetioci popeti na vidikovac 29. aprila, na jedanaestu godišnjicu, kada su NATO projektili srušili simbol prestonice. Takva ideja zagovarana je u javnosti i prošle godine, uoči obeležavanja decenije od rušenja tornja.
– Datum zavisi i od meteoroloških prilika. Nema smisla da otvorimo toranj po snegu i magli, što bi onemogućilo dolazak brojnih sugrađana koji bi želeli da prisustvuju svečanosti. Više od milion građana kroz donacije i nagradne igre učestvovalo je u obnovi i sigurno će mnogi od njih pohrliti na otvaranje – procenjuje Milatović.
Građevina je dobila sve potrebne ateste i pozitivnu ocenu, a rešen je i problem spornog gromobrana.
– Gromobran je postavljen na 204. metru, a najviša tačka do koje će posetioci moći da se popnu je vidikovac na 125. metru. Ni ptice koje nadleću toranj neće moći da budu ozračene, a kamoli ljudi – slikovito objašnjava Milatović.
Otvaranje objekta, prema njegovim rečima, nije uslovljeno traženjem zakupca za panoramski restoran na 124. metru tornja. O tome će odlučivati Ministarstvo za telekomunikacije, koje će naknadno raspisati javni konkurs za zakup.
D. B. – D. M.
    </div>
    <div id="zdravlje">
Razgovorom protiv suicidnih misli
Vodeći uzrok prerane smrti u svetu – samoubistvo, može da bude sprečeno – razgovorom.
Tročlani tim prvog prestoničkog Telefonskog savetovališta za prevenciju suicida, koji će danas početi da radi, pokušaće da odagna crne misli potencijalnim samoubicamaserijom besplatnih razgovora.
Emotivne i psihološke poteškoće, osećanje tuge ili beznadežnosti građani će moći da podele sa stručnjacima pozivom na broj telefona 0800-201-200 svakog dana, vikendom i praznicima od 18 časova do osam sati ujutru.
– Osobe sklone suicidu radije će okrenuti broj za savete nego što će otići u ordinaciju na razgovor sa specijalistom, jer tako veruju da drže situaciju pod kontrolom, pošto vezu mogu da okončaju kad god požele. Svi ljudi koji su suicidalni nisu mentalno bolesni, a statistika pokazuje da svakom čoveku u nekom trenutku padne na pamet takva ideja. Znaci u većini slučajeva nisu vidljivi, to su samo očajni ljudi kojima se njihov problem čini nepremostivim – objašnjava psiholog Branka Kordić, direktor Centra za životne veštine.
Razgovor sa osobom koja ima ideju da digne ruku na sebe može biti krajnje delotvoran, poručuju u savetovalištu, jer takav tip ličnosti zapravo želi da se udalji sa „suicidne klackalice”.
– Tu smo da bespomoćnima pružimo ruku i osnažimo onaj deo njihovog bića koji želi da nastavi da živi.Oni koji se stide da pričaju o suicidu uvek šalju nekakve znakove, a malo ljudi ume da čita njihove signale. Slušanje sa razumevanjem, bez korišćenja izlizanih fraza kao što je čuvena „biće bolje”, veoma je delotvorno – ističe direktorka Centra za životne veštine.
Ideja vodilja članova ovog udruženja, osnovanog pre dve godine, jeste da svako ima pravo da bude u problemu.
– Podučavamo o kontroli besa, tugovanja, ljutnje, ali i kako da ne dođemo do fazu u kojoj želimo sebi da oduzmemo život... Planiramo da napravimo grupe za tugovanje u kojima će se raditi na procesu ohrabrenja osoba u čijoj je blizini bilo suicidnih slučajeva. Počećemo da posećujemo fabrike, kompanije, preduzeća sa više od 50 zaposlenih i pravimo jednoipočasovne tribine podučavajući kolege o tome šta da rade kada primete da je neko od zaposlenih očajan ili sklon samoubistvu. To bi trebalo da bude vrsta građanske hitne pomoći čiji je cilj da sugrađani nauče da postanu čuvari života, jer je prevencija samoubistva posao svih nas. Potencijalni samoubica uvek šalje barem jedan signal, a osobe iz njegovog okruženja treba da nauče da prepoznaju taj znak za uzbunu – zaključuje Branka Kordić.
Centar za životne veštine inicirao je otvaranje ovog besplatnog savetovališta. Iz kase gradskog Sekretarijata za zdravstvo izdvojeno je 395.000 dinara, a „Telekom Srbija” obezbedio je besplatnu telefonsku liniju.
-----------------------------------------------------------
Promene ponašanja
Potencijalne samoubice mogu se prepoznati po tome što mesecima ranije promene ponašanje, imaju poremećen san, ne druže se... U svetu se svakih 30 sekundi dogodi samoubistvo. Svake godine više od 900.000 ljudi sebi oduzme život, što je više nego što ih pogine u ratovima, upozorava Svetska zdravstvena organizacija (SZO). To je ujedno i vodeći uzrok prerane smrti koji je moguće sprečiti. Prema podacima SZO, broj samoubistava u svetu se u proteklih 60 godina povećao za 60 odsto, a svake godine ubije se dvostruko više ljudi nego što strada u oružanim sukobima. SZO navodi da dnevno 3.000 ljudi u svetu sebi oduzme život.
M. Brakočević
    </div>
    <div id="magazin">
Školska inspekcijo – upomoć
Ako se za kriterijum uzme broj pohvala pristiglih na adresu sektora za inspekcijske poslove Sekretarijata za obrazovanje – niko nije zadovoljan radom gradskih prosvetnih inspektora niti prosvetara u osnovnim i srednjim školama!
Kao da poštansko sanduče ove kuće ne može da „svari” pisma hvale, nezadovoljni prosvetari i sumnjičavi roditelji đaka hrane ga zahtevima za proveru valjanosti rada direktora, predavača, stručnih službi i tehničkog osoblja u školama.
Pokazalo se da je među osudama iz prve ruke ujednačen broj osnovanih i neopravdanih.
Ali i da pronalazači nepravilnosti nezadovoljni odgovorom prosvetne inspekcije ne odustaju od „isterivanja pravde”.
Neumorno se iznova žale i podebljanim slovima optužuju zaposlene u ovom sektoru da besposličare, štite škole i direktore, da su neodgovorni, nezainteresovani, osioni...
A između ostalog – moglo bi se reći razumnog – primetili su i da „nema dovoljno kubika vazduha” u učionicama.
Inspektore su pitali i „zašto deca piju vodu sa česme – a ruke im prljave”.
Tražili su i da utvrde najbolji razmeštaj zaposlenih po kancelarijama i đaka po smenama.
Našli su zamerku i Vazduhoplovnoj akademiji, školi u usponu: ne shvataju „zašto se fotokopiranje skripti naplaćuje”. Neupućeni ili bezobrazni roditelji usudili su se da od inspektora zatraže da Grafičkoj školi nalože da primi učenika iz škole za nove tehnologije „Politehnika”.
Pojedini su očekivali da oni mogu da im zakažu sastanak sa gradonačelnikom ili ministrom prosvete.
Sve ove predstavke samo su deo spiska intervencija gradske prosvetne inspekcije u toku prvog polugodišta koji je za „Politiku” sabrala Verica Kovačević, pomoćnik gradskog sekretara za obrazovanje.
U svojevrsnom preseku stanja pominjana su imena 81 osmoletke u 236 postupanja i 55 srednjih stručnih, umetničkih škola i gimnazija u 165 postupanja. Najviše žalbi, primedbi, osnovanih ili neopravdanih zahteva za proveru valjanosti rada vinulo je Osnovnu školu „Stefan Nemanja” i Medicinsku školu „Beograd” u vrh liste po pozivanju inspektora „u goste”.  
Među podnosiocima predstavki za kontrolu rada osnovnih i srednjih škola prednjače zaposleni u prosveti.
(/slika2)Trn u oku su uglavnom ponašanje i rad direktora, sekretara i stručnih službi škole i „poremećeni međuljudski odnosi u kolektivu”.
– Najviše se žale na status, proglašenje „tehnoloških viškova”, raspoređivanje učitelja u produženi boravak, zasnivanje radnog odnosa na određeno i neodređeno vreme, utvrđivanje punog i nepunog radnog vremena ili fonda časova. Brojni su primeri u kojima zaposleni smatraju da im i danas pripada radno mesto na kojem su radni vek počeli pre deset, 15 ili 20 godina – otkriva Verica Kovačević. 
Drugo mesto na skali zauzeli su roditelji zbog sažimanja odeljenja prvih i petih razreda s početka školske godine. 
„Isterivači pravde” ukazali su nepoverenje savetu roditelja, članovima nastavničkog veća i školskog odbora. Tražili su da se preispitaju „cena” đačkog dinara i potreba za izdavanjem školskog prostora. U moru zahteva samo četiri odnosila su se na vršnjačko nasilje, tuče i sukobe među osnovcima.
– Ocenjivanje je bolna tačka za roditelje. Od nas očekuju da procenimo da li je nastavnik postavio adekvatno pitanje ispitujući đaka, da li je dao primerenu temu i odgovarajuće zadatke na pismenom iz srpskog i matematike. Zahtevaju da proverimo da li je kontrolni rađen 35 minuta, kako tvrde, ili 45 kao što je predviđeno. Stižu nam i fotokopije testova. Takve zahteve prosleđujemo stručno-pedagoškom nadzoru. Inspektori ne ulaze na časove, niti su nadležni za proveru tog tipa, time se bavi Školska uprava – pojasnila je Kovačevićeva.
Na adresu sektora za inspekcijske poslove pristigli su i prigovori na organizaciju ekskurzija, lošu hranu i još gori smeštaj u kom su đaci bili prinuđeni da borave. Naša sagovornica razjašnjava da ni to nije posao za prosvetnu inspekciju, već za turističku.
Incident na ekskurziji u Pragu, kada su repertoarom etničkih provokacija trećake Matematičke gimnazije počastili vršnjaci iz Hrvatske, uvrstio je i školu od nacionalnog značaja u ovaj spisak. Tuča učenika i ubadanje nožem zapisale su imena Škole za brodarstvo, brodogradnju i hidrogradnju, Hemijsko-prehrambeno tehnološke i Trgovačke na nepopularnu listu.
Simptomatičan za srednje škole je bunt roditelja uverenih da postoje nepravilnosti u polaganju ispita, bili oni popravni, maturski ili prijemni.
– Najčešće proveravamo diplome koje su izdale srednje stručne škole, tako otkrivamo i lance falsifikovanih. Ovi zahtevi uglavnom stižu iz Ministarstva prosvete. Za sada smo utvrdili da dve nisu verodostojne. Ne znači da je uvek škola kriva. Događa se da svedočanstva o dokvalifikaciji i prekvalifikaciji budu poništena zbog diplome koju su đaci navodno ranije stekli pa priložili voljni da se doškoluju – objasnila je Verica Kovačević.
Osim novih predmeta, u presek postupanja inspektora u osmoletkama i srednjim školama, napominje ona, uključila je kontrolne posete, odgovore date upornim podnosiocima zahteva bez ponovljenog inspekcijskog nadzora jer je utvrđeno da su žalbe neosnovane, i prosleđivanje izveštaja ministarstvu. 
– Sve je manje anonimnih predstavki. U većini predmeta podnosioci su nam poznati po imenu, prezimenu i adresi. Jedni te isti se bune, nezadovoljni odgovorom bune se ponovo. A što se osnovanosti navoda tiče, nekada su u pravu, nekada nisu. Odgovor šaljemo na kućnu adresu, ne i na i-mejl jer kod nas još nije zaživeo elektronski potpis – zaključila je. 
M. Simić

Žitorađu prodrmao striptiz
Žitorađa – Ja sam za gradnju doma pedesetih godina, kao omladinac, gurao kolica sa peskom i ciglama. Sad samo volim da ispred, u bašti, popijem kafu, a šta se unutra radi – ne bih da pričam. Ovako kazuje živahan penzioner, kojeg srećemo u centru Žitorađe i koji nas odvodi preko puta, u kafić.
Tu upoznajemo Dragoslava Rajovića, direktora ovdašnje biblioteke, pod čijom je upravom i dom kulture. Oko tog doma u javnosti se digla velika buka. Navodno, iako je za njegovo renoviranje opština Žitorađa dobila pare iz Nacionalnog investicionog plana, kad je popravljen, upravnik je salu ustupio privatniku za disko-klub, ne pitajući ni upravni odbor ni opštinske čelnike.
– Tačno je da je NIP 2007. godine dao pare da se zgrada doma kulture renovira, jer nije popravljana od izgradnje. Ispred smo uredili i letnju baštu. Sve je to stajalo dve i po godine neiskorišćeno. Onda smo dobili ponudu jednog preduzetnika odavde da napravi letnju ugostiteljsku baštu. Krajem prošlog leta on je zatražio da mu ustupimo i salu da otvori diskoteku. Ja sam to prihvatio i u septembru sklopio ugovor na četiri meseca, jer je sala bila u jadnom stanju: zapuštena, bez svetla i slabo korišćena. A oko pet hiljada mladih ove opštine nije imalo nikakvu zabavu. Za njih je otvorena diskoteka, a sala je dobila ventilaciju, pojačanu instalaciju struje, uređen mokri čvor... Rok je istekao 31. decembra i čovek je sve u sali vratio u prethodno stanje. Ne znam zbog čega se digla tolika galama? – objašnjava nam Rajović.
Uvodi nas u salu. Jedan radnik pali svetla i reflektore. Primećujemo da je sala, za prilike u siromašnoj opštini, pristojno uređena, osvetljena, dekorisana... Na vratima toaleta, ipak, piše da nije u upotrebi.
Mladi direktor negira priče da je u diskoteci bilo tuče, a što se tiče večeri sa striptizom, koje su, priča se, pokrenule proteste građana, kaže da su ovde jesenas gostovali mnogi estradni umetnici i da je bilo mnogo posetilaca. I on je, veli, čuo od građana da je jedne noći neka umetnica imala i tačku sa svlačenjem. To se, tvrdi, više nije ponovilo. Priznaje Rajović da o ustupanju doma privatniku nije nikoga pitao, jer smatra da kao rukovodilac ima pravo da čini ono što, kako kaže, koristi ustanovi i meštanima.
Direktor Rajović nas upućuje da sve ovo proverimo i kod Milana Blagojevića, sa kim je imao ugovor o zakupu sale. Menjačnicu u kojoj Milan sada radi, međutim, zatičemo zamandaljenom.
Miodrag Petrović, predsednik opštine, tvrdi za naš list da niko od čelnih ljudi opštine nije znao za postupak direktora Rajovića, dok tamo nije došlo do tuče, pa je morala da interveniše i policija. „Na žalbe građana da se diskoteka pretvorila u noćni klub u kojem mladi ostaju do duboko u noć, sa incidentima, ja sam angažovao inspekcijske službe. One su izdavale i rešenja zbog nepoštovanja radnog vremena, ali to nije poštovano. Srećom da je ugovor bio samo na četiri meseca.”
Dobrivoje Mitić, pomoćnik predsednika opštine, kaže za „Politiku” da je u diskoteci u domu kulture već prve večeri došlo do tuče. „Tek smo tada saznali za ugovor o ustupanju sale privatniku i tražili smo da se odmah raskine. Nažalost, nismo uspeli dok rok nije istekao. Ovaj slučaj ne samo da je uzbudio javnost, nego je mogao da baci senku na našu saradnju sa ljudima iz NIP-a, od kojih imamo veliku pomoć. Samo u prošloj godini dobili smo više od 50 miliona dinara, a naš opštinski budžet je tek oko 170 miliona.“
Rade Radivojević, načelnik Opštinske uprave i čelni čovek DS, koja je na vlasti u Žitorađi, kaže da je Rajović, iako je njihov član, načinio veliku grešku. On je, veli, još vršilac dužnosti direktora biblioteke i neće zbog ovoga biti smenjen. Dodaje da će konkurs za ovo mesto uskoro biti raspisan.
Interesantno je da se direktori biblioteke u Žitorađi često smenjuju. Tako, priča se ovde, rekord drži Miroljub Vulić, koji je do sada četiri puta bio biran i smenjivan sa te funkcije. Iako tada nije bilo striptiz predstava, kao sada, koje su, izgleda, potresle malo mesto Žitorađu.
D. Borisavljević
    </div>
    <div id="ekonomija">
Izvozna ekspanzija FAS-a
Sombor – Fabrika akumulatora u Somboru (FAS) više od 70 odsto svojih proizvoda prošle godine plasirala je van granica Srbije, a snažnu izvoznu ekspanziju nastaviće i u 2010. FAS je već otvorio firmu u Milanu, uskoro bi trebalo bi da počnu rad predstavništva u Moskvi i Engleskoj, a planira se i širenje tržišta na zemlje Južne Amerike – ističe generalni direktor Radovan Mijailović, kome je Klub privrednih novinara dodelio plaketu „Menadžer godine”, upravo za rezultate u oblasti proizvodnje i izvoza.
Polovinom 2006. godine FAS je privatizovao šabački koncern „Farmakom MB”, koji je od tada u fabriku uložio više od 15 miliona evra. Najnovije investicije bile su u savremeniju kalcijum-kalcijum tehnologije, a investicioni trend biće nastavljen i u narednom periodu. U 2009. isporučeno je oko 1,5 miliona akumulatora, a zbog velike potražnje u poslednjem kvartalu u pogonima se radilo u tri smene, a mesečna proizvodnja dostizala je i do 250.000 jedinica.
– Naši proizvodi, a u paleti je čak 156 tipova akumulatora za sve vrste vozila, prisutni su na tržištima 50 zemalja u svetu. Izvozimo od Gvineje i Senegala do Sibira, i od Irske i Engleske do Irana. Od ukupnog izvoza, 36 odsto je u Evropsku uniju, jedna trećina ide na rusko tržište, a preostali deo u Afriku, države Bliskog istoka i bivše Jugoslavije. Na sva tržišta FAS isporučuje iste akumulatore, koji prethodno prolaze strogu kontrolu kvaliteta – kaže Mijailović.
Na domaćem tržištu somborska fabrika je lider, sa 80 odsto udela, dok se za ostatak bore oko 20 drugih robnih marki akumulatora. Ključna prednost FAS-a jeste što posluje u okviru koncerna „Farmakom MB”, koji proizvodi sve sirovine: olovo stiže iz sopstvenog rudnika u Zajači, pa je eliminisan uticaj berzanske promena cena, a kiselina i plastika za kutije su iz pogona u Šapcu. Poslovna politika „Farmakoma” upravo se temelji se na zaokruženom procesu proizvodnje.
– Dalji razvoj fabrika ići će u tri pravca: proizvodnja starterskih akumulatora za automobile i kamione, program trakcionih baterija i razvoj alternativnog programa. U ovoj godini planiramo proizvodnju trakcionih baterija za sve sisteme neprekidnih napajanja kao što su pošte, objekti za telekomunikacije, elektrodistribucije i računarski centri, koje bi u serijskoj proizvodnji trebalo da se pojave od polovine godine. Od alternativnog programa već je zaživala proizvodnja olovne sačme za lovačku municiju i pribor za pecanje. S velikim firmama iz Italije sklopljeni su ugovori o izvozu sačme od 1,2 do 9 milimetara u prečniku – naglašava Mijailović.
Fabrika u Somboru zapošljava oko 400 ljudi, a zbog povećanja proizvodnje najavljena su nova zapošljavanja. Poslednjih godina dobitnik je više priznanja, među kojima je i nagrada za najbolji robni brend.
M. Mijušković
    </div>
    <div id="politika">
Sretenjski – prvi ustav moderne Srbije
Kragujevac – Na livadi kraj crkve kneza Miloša Obrenovića, u Kragujevcu, uz prisustvo oko 10.000 znatiželjnika pristiglih iz svih krajeva od ustanaka još rovite Srbije i 2.400 narodnih poslanika izglasan je 15. februara 1835. prvi ustav Srbije. Po prazniku kada je skupština održana, ovaj najviši pravni akt, prvi u istoriji moderne Srbije, nazvan je Sretenjski.
Sretenjska skupština, najznačajnije okupljanje predstavnika srpskog naroda za vreme vladavine Miloša Velikog, trajala je tri dana, od 14. do 16. februara. Otvorena je zajedničkom molitvom i prizivanjem Svetog duha, a ostatak dana je bio predviđen za kneževu besedu. Ustav je izglasan drugog dana zasedanja, 15. februara. Treći dan je bio rezervisan za proslavu i vatromet, a poslanici su svome knezu predali poklone: sablju sa natpisom „Blagorodna Serbija Knjazu Svome Milošu Prvom“ i ukrašeni putir. Ceremonija je bila upriličena na utrini kraj Miloševe crkve, gde je bila podignuta tribina za kneza, njegovu porodicu, savetnike i crkvene velikodostojnike.
Iako su u sastavljanju teksta učestvovali najviđenije Srbi tog doba, najveće zasluge za donošenje ustava pripadaju učenom Dimitriju Davidoviću, novinaru, književniku i diplomati, osnivaču kragujevačkih „Novina serbskih“ i autoru prvog srpskog almanaha „Zabavnik“, koji je pokrenut u Beču, 1815. godine. Iako je bio čovek od najvišeg kneževog poverenja, Davidović je kasnije pao u nemilost vladara i njegovih saradnika. Umro je tri godine po donošenju ustava, 1838. u Smederevu.
(/slika2)Zaslugom Davidovića, Sretenjski ustav je dobio krajnje liberalne obrise, o čemu svedoči i beseda koju je knez Miloš Obrenović održao pred narodnim poslanicima, 14. februara 1835.
„Iz njega (Ustava) ćete videti da su opštenarodna prava koja će svaki Srbin uživati prostrano i onako opisana i razgranata kako ji samo čovečanstvo predpisuje. U njima ćete naći da je ličnost svakog Srbina slobodna, i da je svaki Srbin gospodar od svog imanja“ – govorio je srpski knez.
U Sretenjski ustav bila su inkorporirana zakonodavstva najrazvijenijih evropskih zemalja, a neke odredbe ukazuju i na Deklaraciju o pravima čoveka i građanina, tekovinu Francuske buržoaske revolucije. Ustav je imao 142 člana i bio je podeljen na 14 poglavlja. Njima je proklamovana podela vlasti na zakonodavnu, izvršnu i sudsku.
Sretenjska skupština, najavljena godinu dana ranije, na Svetotrifunskom zasedanju 1834, a zakazana na Savindan 27. januara 1835, izazvala je veliko interesovanje i stranih sila, pre svih Turske, Austrije i Rusije. Nijedna od ovih država, međutim, nije blagonaklono gledala na dešavanja u Srbiji. Svaka je imala svoje razloge, a pritisci koji su usledili doveli su do kraha ustava. Sretenjski ustav je suspendovan samo dva meseca pošto je proglašen. Trajao je svega 55 dana.
Brane Kartalović

Niš – diplomatski centar Srbije
Niš – Postoje svi uslovi, ali i velika potreba, za otvaranje većeg broja diplomatskih predstavništava stranih zemalja u Nišu, nego što ih sada ima. To je u Nišu prekjuče rekao ministar spoljnih poslova Srbije Vuk Jeremić posebno istakavši da započete aktivnosti oko otvaranja Regionalnog centra za vanredne situacije naša zemlja i Niš moraju da prate i pojačanom diplomatskom aktivnošću:
– Otvaranje velikog regionalnog centra za vanredne situacije na niškom aerodromu narednih godina, ali i druge međunarodne aktivnosti, prilika su da se Niš uvrsti u red i diplomatskih centara ovog dela Evrope. Naš primarni partner u otvaranju centra je Ruska Federacija, ali naša zemlja očekuje participiranje i od drugih država u regionu Balkana i šire. Verujemo da će spremnost, mogućnosti ekipa za vanredne situacije poput zemljotresa, velikih požara ili drugih nepogoda, kao i pogodnosti što se nalazi upravo u Nišu odakle će se odlaziti na intervencije, koristiti i veliki broj država članica Evropske unije – rekao je ministar Jeremić.
Prema rečima Vuka Jeremića predstojeće otvaranje regionalnog centra za vanredne situacije u Nišu u potpunosti će izmeniti geostrateški položaj grada, ali i celog juga i jugoistoka Srbije. Zbog toga će u narednih godinu dana u Nišu sigurno biti otvoreno više konzularnih predstavništava, a razgovori s državama zainteresovanim za to su uveliko u toku, rekao je Jeremić.
Gradonačelnik Miloš Simonović, koji je s ministrom spoljnih poslova Vukom Jeremićem razgovarao s generalnim i počasnim konzulima u Nišu, istakao je da se grad sprema za veliki međunarodni jubilej, obeležavanje 1.700 godina od Milanskog edikta.
– U Nišu će 2013. godine biti održana centralna svečanost obeležavanja 17 vekova od donošenja dokumenta kojim je prestao progon hrišćana. Taj akt potpisao je Konstantin Veliki, rimski imperator rođen upravo u našem gradu. Proslava jubileja je od izuzetnog značaja i za Niš, ali i državu Srbiju i mi ćemo je zajedno organizovati. Dotle ćemo s diplomatskim predstavnicima stranih zemalja, i ovim koji su sada u našem gradu, ali i sa onima koji će tek doći u Niš, aktivno učestvovati u svim procesima integracije Srbije u međunarodnu zajednicu – rekao je Simonović.
U Nišu su trenutno dva generalna konzula – Republike Grčke i Republike Bugarske, kao i još četiri počasna konzula – Velike Britanije, Francuske, Mađarske i Slovačke.
Jeremićev boravak u Nišu okarakterisan je istorijskim pošto je u novijoj istoriji Srbije on prvi ministar spoljnih poslova koji je došao u Niš. Najkraće rečeno, ni najstarije Nišlije ne pamte kada je neko od članova vlade naše zemlje zadužen za diplomatiju i s ministarskom funkcijom bio među njima.
Toma Todorović
    </div>
<div id="ekonomija">
Kapetani odleću iz „Jata”
„Turkiš erlajnz” je raspisao konkurs za prijem 100 pilota na koji se, prema nezvaničnim saznanjima, već prijavilo 15 odsto „Jatovih” kapetana koji upravljaju letelicama tipa „boing”, a već na proleće očekuje se sličan poziv albanskog avio-prevoznika na koji će se, prema nekim najavama, takođe odazvati znatan broj kapetana „Jat ervejza”.
– Naša želja je da „Jat” opstane – kaže kapetan Dragan Divić, predsednik SSSPS-a. – Ali, činjenice su nemilosrdne i bojim se da će mnogo pilota otići, ako ni zbog čega drugog, ono trbuhom za kruhom. Moja plata sa svim dodacima i dežurstvima iznosi oko 240.000 dinara. Istovremeno, kolega u Albaniji prima 6.500, u Hrvatskoj 5.700, u Bugarskoj 5.500, u Bosni i Hercegovini 4.500 evra.
„Jatova” flota nominalno broji 16 letelica (11 „boinga” i pet aviona tipa „ATR 72”), međutim u funkciji je trenutno između 10 i 12 vazduhoplova. Ostali ne rade, čekaju opravke.
– Stari avion vam je kao i stari automobil, nikad ne znate šta će sledeće da se pokvari. Naravno, svi su oni bezbedni za let. Pa, niko od nas nije avanturista da sedne u avion koji nije bezbedan – kaže kapetan Divić.
On dodaje da je prošle godine u „Jatu” bilo zaposleno oko 160 kapetana i kopilota i skoro isto toliko pravnika i navodi poređenje da je „Jat” 1997. godine, dok je država još bila pod nekim spoljnim zidom sankcija, ostvarivao obrt od milijardu dolara, a da sada ta cifra iznosi svega 250 miliona.
Pilotska sindikalna organizacija spremna je da podrži direktora u namerama da firmu postavi na čvrste noge i podseća na njegovu izjavu da su upravo piloti i tržište najveći kapital „Jata”. Istovremeno, međutim, sindikalci izražavaju bojazan da se država ponaša prilično nezainteresovano.
– Dok naši ljudski resursi odlaze u inostranstvo, ili polagano stare i odumiru, dok avioni u hangarima čekaju na popravke, dok se broj zaposlenih kreće oko 1.850 ljudi, neko sedi skrštenih ruku i čeka da se problemi reše sami od sebe – kaže kapetan Divić.
-----------------------------------------------------------
Nemamo informacije o odlivu pilota
Posade aviona „Jat ervejza” su u klasi najboljeg svetskog letačkog osoblja, što im često priznaju i kolege iz drugih velikih nacionalnih aviokompanija. Mi ne vidimo da postoji bilo kakav odliv naših pilota u druge aviokompanije i nemamo nikakve informacije u vezi sa tim. Kada je reč o platama kapetana, njihova visina, kao i u svim drugim aviokompanijama, pored ostalih faktora, zavisi i od rezultata poslovanja – kažu u pi-ar službi „Jat ervejza”.
M. Janković

Kako se određuje cena struje
Poskupljenje struje deset odsto od 1. marta izazvalo je nove polemike o razlozima i potrebi takvog poteza. U EPS-u, jedinom proizvođaču električne energije, tvrde da će i posle novog povećanja kupci u Srbiji plaćati najnižu cenu kilovat-sata u Evropi.
S druge strane stižu uveravanja da je, zbog pada cene struje na tržištu u regionu i Evropi, kilovat-sat morao da pojevtini. Šta je sve u strukturi „srpskog” kilovata, da li kretanje cene na tržištu treba da utiče na domaću cenu i kada će u Srbiji početi da funkcioniše tržište struje?
Osim nove cene struje, od 1. marta važiće i novi odnosi u troškovima koji je čine. Ljuba Maćić, predsednik Saveta Agencije za energetiku, kaže da će cenu električne energije u koju su uključeni i troškovi proizvodnje, uvoza, trgovine na veliko i malo i radnika sa Kosmeta biti 63,5 odsto, distribucije 30 odsto a troškovi prenosa 6,5 odsto.
On napominje da su razdvojeni troškovi u ceni struje po svim energetskim delatnostima koje (u skladu sa Zakonom o energetici) obavljaju javna preduzeća EPS i EMS, a posebno se vode troškovi neenergetskih delatnosti.
Znaju se i troškovi mreža i njih će svi potrošači osim domaćinstava (zbirno prenos i distribucija), počev od računa za mart, videti u svojim računima.
– Na taj način će znati kolika je ukupna mrežarina, a koliko košta sama energija, te da bi mogli da je kupe i od nekog drugog snabdevača, a ne samo od EPS-a. Ovu mogućnost su od 1. januara 2008. godine već imali svi potrošači koji su priključeni na prenosnu mrežu i sada ih ima oko 30, ali niko je dosad nije koristio. Domaćinstva će, u skladu sa odredbama Ugovora o energetskoj zajednici jugoistočne Evrope, moći da biraju snabdevača, najkasnije od početka 2015. godine. Uslovi za alternativnu ponudu električne energije postoje i EPS treba da bude svestan da je na oko 45 odsto tržišta proizvodnja već izložena mogućoj konkurenciji, mada do sada povoljnije ponude nije bilo. Na drugoj strani, EPS mora da poboljša kvalitet usluge u distributivnoj delatnosti i, iznad svega, smanji gubitke električne energije u distribuciji – naglašava Maćić.
Dragan Vlaisavljević, direktor Direkcije EPS-a za trgovinu električnom energijom, objašnjava da je Agencija na osnovu utvrđenih opravdanih troškova, krajem prošle godine utvrdila da EPS ima osnova da podnese zahtev za poskupljenje od 38 odsto.
Do tačne prosečne cene kilovat-sata o kojoj se i te kako polemiše, EPS stiže na kraju godine, kada se vide prihodi i količina prodatih kilovata.
Tada znaju i preciznu prosečnu cenu kilovat-sata koji iz elektrana stigne na visoki napon Elektromreže Srbije na putu ka drugom delu EPS-a, ka distribucijama. Kažu da zbog konkurencije nije pametno da otkrivaju proizvodnu cenu, ali je „Politika” uvidom u neke dokumente saznala da kilovat-sat košta oko 2,7 evrocenti. 
Govoreći o tržištu u Srbiji i uticaju cena sa regionalnog tržišta na cenu struje, Vlaisavljević objašnjava da nema kvalifikovanih kupaca i internog tržišta u Srbiji sve dok EPS ima depreciranu cenu.
– Cena struje za tarifne kupce koja je određena EPS-u „ubija” tržište. EPS priželjkuje tržište i utakmicu sa 37 licenciranih trgovaca i sa svima koji žele da proizvode električnu energiju. Zato i tražimo od nadležnih organa da ga što pre stvore. Ovako jevtine struje na visokom naponu nema ni kod koga, ni kod drugih proizvođača, ni kod trgovaca. Sada se zna i cena pristupa mreži visokog napona i pristupa mreži niskog napona, pa ako neko na visokom naponu nađe nižu cenu od naše, ima svu slobodu da nas napusti. Trudićemo se da naš kilovat-sat na visokom naponu i dalje bude konkurentan, jer ne želimo da gubimo kupce. A ubeđeni smo da će taj kilovat-sat i dalje biti konkurentan, čak i kada uslede nova poskupljenja struje – smatra Vlaisavljević.
On se zalaže za tržište i naglašava da je krajnje vreme da se donesu Pravila o radu tržišta električne energije (market kod) koja se odnose na radu internog tržišta električne energije u Srbiji. Krajem 2005. godine to je trebalo da uradi EMS i dostavi AERS-u na usvajanje, ali to dosad nije uradio, naglašava Vlaisavljević.
Na pitanje ko treba da donese tarifu za mrežarinu i ko je sada određuje, Ljuba Maćić kaže da predlog cena po tarifnim stavovima, sa obrazloženjem, propisanim podacima i dokumentacijom, pripremaju distributivna i prenosno preduzeće i dostavljaju ga Agenciji na mišljenje. Konačnu odluku donosi republička vlada.
– Tako je i urađeno za cene koje važe od marta 2010. godine, a prvi put za distributivne tarife, koje se do sada nisu posebno iskazivale. Od 1. marta ove godine istovremeno sa novim cenama za tarifne kupce i korišćenje prenosne mreže, primenjuje se i tarifni sistem za pristup i korišćenje sistema za distribuciju električne energije. Vlada je dala saglasnost na ove cene na sednici od 25. januara, što je objavljeno u „Službenom glasniku” 5. februara i sada EMS i EPS treba da objave cenovnike, uključujući i one za korišćenje distributivnih mreža. Tarife su različite za svako od pet distributivnih privrednih društava u okviru EPS-a, jer su im troškovi i struktura potrošnje energije različiti – kaže Maćić.
On ističe da Agencija nije sasvim zadovoljna kvalitetom tih podataka i načinom njihovog razdvajanja od trgovine na malo, ali je smatrala da je za otvaranje tržišta veoma važno da njihova primena počne što pre, imajući u vidu i da je nivo priznatih troškova niži u odnosu na druge zemlje i da oni podležu naknadnoj korekciji.
-----------------------------------------------------------0
Ako neće EPS, hoće Agencija
Ukupni troškovi mrežarine za pojedinačnog kupca zavise od kategorije potrošnje, odnosno naponskog nivoa, načina potrošnje, odnosno obračunske snage, reaktivne energije i načina merenja. Nakon objavljivanja cenovnika, Agencija će, ukoliko to ne uradi EPS, objaviti veličinu mrežarina za pojedine kategorije i tipske kupce, kaže Ljuba Maćić.
-----------------------------------------------------------
Uslovi na tržištu
Od početka marta uslovi na tržištu su sledeći: ponuda EPS-a je uglavnom dovoljna da pokrije potrebe tarifnih kupaca; 44 trgovca ima licencu za trgovinu električnom energijom na slobodnom tržištu i mogu je ponuditi kvalifikovanim kupcima; prekogranični prenosni kapaciteti, kao i ukupna prenosna mreža su, radi transparentnosti, još 2005. godine izdvojeni u JP EMS, a ovi kapaciteti se dodeljuju po javnoj, tržišnoj proceduri i omogućavaju promet – uvoz i ponudu znatnih količina električne energije i integraciju u regionalno tržište.
Potrošači, osim domaćinstava, imaju pravo i mogućnost da biraju snabdevača, cene korišćenja prenosnog i distributivnih sistema su regulisane i objavljene.
Agencija je dala saglasnost na tehnička pravila za korišćenje mreža, ova pravila utvrđuju prava i obaveze operatera prenosnog i distributivnih sistema i korisnika sistema i ona su u primeni.
Elektromreža Srbije je dostavila Agenciji prvu verziju Pravila rada tržišta električne energije i očekujemo da ćemo sredinom godine moći dati saglasnost, a dotad se, u slučaju potrebe, za snabdevanje kvalifikovanih kupaca za balansiranje mogu koristiti privremena pravila. Ono što još ostaje da se uradi jeste pravno razdvajanje distribucije od trgovine na malo, ali to nije faktor koji može ugrožavati ponudu drugih kompanija.
Dejan Spalović
</div>
<div id="vesti">
Preživela pad u ambis
Niš – U subotu oko 13.30 časova, prilikom planinarenja na Suvoj planini, u okolini Niša, teško je povređena Tamara Rašević, iz Beograda.
Ova dvadesetčetvorogodišnja devojka učestvovala je u usponu na jedan od vrhova Suve planine, Trem, koji su, kako se saznaje, zajedno organizovali planinarska društva i udruženja iz Beograda i Niša.
Tokom uspona, kada su planinari bili iznad sela Donji Dušnik i ispod samog Trema, Tamari je u jednom trenutku ispala rukavica i ona se sagla da je dohvati. Pri tom se s litice okliznula i strmoglavila u ambis dubine preko 50 metara.
U akciji spasavanja, koja je trajala nekoliko sati, učestvovali su svi planinari koji su na usponu bili sa ovom mladom Beograđankom i gorska služba za spasavanje Odreda žandarmerije u Nišu.
Oko 15 časova oni su uspeli da siđu u ambis i pronađu nesrećnu i povređenu devojku, a potom su pripadnici Žandarmerije je čitavih šest sati izvlačili Tamaru iz provalije do prvih planinarskih staza i puta, odakle je organizovan transport do niške bolnice.
U međuvremenu do Donjeg Dušnika stigla je i ekipa hitne pomoći iz Niša i Tamara Rašević je u pratnji lekara i drugog medicinskog osoblja prebačena na Hiruršku kliniku niškog Kliničkog centra.
Na hirurgiji su odmah preduzete sve mere na utvrđivanju povreda i zbrinjavanju stradale mlade Beograđanke.
Prema informacijama koje smo juče u ranim popodnevnim satima dobili, utvrđeno je da je Tamara Rašević zadobila teške povrede grudnog koša, ali je ipak stabilna, svesna i komunikativna. Doktor Miroslav Stojanović, dežurni hirurg rekao nam je da Tamara nema nikakve unutrašnje povrede, ali biće, istakao je, nastavljena dalja ispitivanja i njeno lečenje.
Toma Todorović

Novi zakon „smiruje” vozače
Efekti tromesečne primene novog Zakona o bezbednosti saobraćaja na putevima ogledaju se pre svega u većoj disciplini svih učesnika u saobraćaju. To je rezultiralo znatnim poboljšanjem stanja bezbednosti saobraćaja na putevima u Srbiji, o čemu svedoči podatak da je u prethodna tri meseca u odnosu na isti period prošle, odnosno pretprošle godine, broj saobraćajnih nezgoda smanjen za 42 odsto. Takođe, broj poginulih osoba smanjen je za 28, a povređenih za 39 odsto.
O efektima primene novog Zakona o bezbednosti u saobraćaju, kao i planovima unapređenja rada saobraćajne policije, u jednom od veoma retkih razgovora za medije, za „Politiku”, govori Dragiša Simić, načelnik Uprave saobraćajne policije MUP-a Srbije. Na čelo saobraćajne policije došao je 1. januara ove godine.
– Od 11. decembra prošle godine, kada je novi zakon počeo da se primenjuje do 11. februara ove godine, na srpskim putevima dogodile su se 6.672 saobraćajne nezgode, u kojima je poginulo 80, a povređeno 1.887 osoba. U istom periodu 2008/2009. godine, dogodilo se 11.470 saobraćajnih nezgoda u kojim je poginulo 111, a povređeno 3.111 osoba. Statistika pokazuje da se broj saobraćajnih nesreća skoro prepolovio – kaže Simić.
Ipak, navike vozača u smislu najčešće učinjenih prekršaja nisu se promenile, iako su kazne znatno pooštrene. Prekršaji koje vozači i dalje najčešće čine su nedozvoljena brzina, prolazak na crveno svetlo na semaforu, vožnja u pijanom stanju, nepropisno preticanje.
Saobraćajna policija je za ova tri meseca sankcionisala više od 80.000 prekršaja, od čega 21.000 prekršaja za koje je predviđeno pokretanje postupka pred nadležnim sudovima i 59.000 prekršaja za koje su predviđene novčane kazne u fiksnom iznosu.
– Od prekršaja za koje je predviđeno pokretanje postupka nadležnim sudovima najčešće su sankcionisani kretanje na putu u naselju brzinom koja je od 21 do 50 kilometara na čas veća od dozvoljene, odnosno kretanje na putu van naselja brzinom koja je od 41 do 60 kilometara na čas veća od dozvoljene (3.222 prekršaja), zatim prolazak na crveno svetlo na semaforu (2.257 prekršaja), upravljanje vozilom u srednje pijanom stanju, od 0,5 do 1,2 promila alkohola u krvi, (1.564 prekršaja) i nepropisno preticanje (1.357 prekršaja) – tvrdi Simić.
(/slika2)Pored toga, saobraćajna policija podnela je 858 prekršajnih prijava za ne propuštanje pešaka na obeleženom pešačkom prelazu i 683 za upravljanje vozilom u stanju teškog i veoma teškog pijanstva, od 1,2 do 2 promila alkohola u krvi.
Pravo u zatvor, zbog kršenja saobraćajnih propisa, otići će 637 vozača.
– Policija je sankcionisala 55 prekršaja nasilničke vožnje za koju je propisana kazna zatvora od 30 do 60 dana i 15 kaznenih poena i 582 prekršaja za koje je propisana kazna zatvora od najmanje 15 dana i 14 kaznenih poena. Od ovih prekršaja, najčešći su upravljanje vozilom u potpuno pijanom stanju, sa više od dva promila alkohola u krvi (250 prekršaja), upravljanje vozilom za vreme trajanja mere bezbednosti zabrane upravljanja (141 prekršaj), odbijanje vozača da se na zahtev policajca podvrgne utvrđivanju prisustva alkohola ili psihoaktivnih supstanci u organizmu (86 prekršaja) i kretanje na putu u naselju brzinom koja je za više od 70 kilometara veća od dozvoljene, odnosno koja je na putu van naselja za više od 80 kilometara na čas veća od dozvoljene (27 prekršaja) – navodi Simić.
Kako objašnjava naš sagovornik, svi vozači koji su učinili ove prekršaje posle pravnosnažnosti odluke o kažnjavanju, koju donosi nadležni prekršajni sud, moraće da izdrže propisanu zatvorsku kaznu.
Kada je reč o uređajima i opremi, Simić tvrdi da saobraćajna policija koristi savremene uređaje za otkrivanje i dokumentovanje prekršaja upravljanja vozilom pod dejstvom alkohola i psihoaktivnih supstanci.
– Za ustanovljavanje prisustva i merenja nivoa alkohola u organizmu vozača, najčešće se koriste uređaji pod nazivom etilometri ili alkometri, marke „Alcotest 7410” i „AlcoQuant 6020” kojih ima oko 450 komada. Ipak, taj broj je nedovoljan za procesuiranje prekršaja za svaki saobraćajni sektor na području Republike Srbije. Iz tog razloga planirana je nabavka više stotina etilometara nove generacije koji će zameniti aparate koji su predviđeni za rashod kao i aparate koji su trenutno neispravni – navodi Simić.
Takođe, kako kaže naš sagovornik, za ustanovljavanje prisustva psihoaktivnih supstanci u organizmu vozača koriste se in vitro analizatori sa kolektorima, poznatiji pod nazivom „Drag Test 5000”.  
– Njih trenutno planski koriste samo opredeljene saobraćajne policijske ispostave. U toku je postupak nabavke više hiljada kolektora za uzorkovanje i više desetina analizatora, što će u narednom periodu doprineti da se za svaki veći grad obezbedi procesuiranje prekršaja upravljanja vozilom pod dejstvom psihoaktivnih supstanci – objašnjava Simić.
-----------------------------------------------------------
„Neposlušni” pešaci
U toku tromesečne primene novog Zakona o bezbednosti u saobraćaju, policija je podnela 1.651 prekršajnu prijavu protiv pešaka. Prema podacima Uprave saobraćajne policije pešaci u najvećem broju slučajeva ne prelaze ulicu kako bi trebalo. Tako je za prelazak kolovoza van obeleženog pešačkog prelaza podneto 1.002 prekršajne prijave, a za prelazak kolovoza na obeleženom pešačkom prelazu na kome je saobraćajnim znakom prolaz zabranjen, podneto je 577 prekršajnih prijava.
Danijela Vukosavljević

Sređivanje stanja u SPC
Sve ovo što se već i u medijima naziva „slučaj vladike Artemija“ nije novo jer traje već nekoliko godina i možda je ovo što se sada zbiva početak raspleta.
Čitav slučaj ima dve dimenzije. Prva je poslovanje eparhije i optužbe koje se iznose na račun vladike – kako je vodio poslove, pitanje vlasništva nad kućama u Beogradu – čime se bavila komisija Sinoda. Druga dimenzija je čisto političke prirode. Vladika raško-prizrenski i kosovskometohijski, kako glasi njegova puna titula, dao je poslednjih godinu i po dana nekih desetak izjava i saopštenja u kojima predsednika Tadića, ustavnog poglavara republike, optužuje za izdaje i veleizdaje jer nije dovoljno branio Kosovo. Time je on iskomplikovao odnose i sa Sinodom – „crkvenom vladom“, ali i s državom.
Jedna činjenica se ne bi smela gubiti iz vida. Nikada Crkva nije bila u opoziciji prema državi, pa se to ni ovog puta ne može očekivati. Stoga je ovo sada neka vrsta koordinisane akcije između države, koja formalno-pravno ne može da se meša u poslove Crkve i Sinoda, koji je uvideo da to što čini vladika Artemije ne donosi mnogo dobra.
Važno je istaći da je novoizabrani patrijarh Irinej već u prvom obraćanju javnosti, i crkvenoj i laičkoj, rekao da je osnovi kurs srpske državne politike i njeno okretanje prema Evropi – dobar. Čak je načinio i drugi, ekumenski korak i iskorak, rekavši da nema ništa protiv da rimski papa poseti Srbiju. Upućujući poruku ljudima na Kosovu i Metohiji, patrijarh Irinej je naglasio jednu mirniju notu: da moramo deliti život i sudbinu s drugima i drugačijima.
To su tačke u kojima se vladika Artemije, upravo po ovom redu, i protivi. On ne krije da je okretanje prema EU nešto što Srbiji ne donosi mnogo dobra, ne raduje ga ni papina eventualna poseta našoj zemlji, a što se Kosova tiče davao je izjave u kojima kritikuje državnu politiku.
Patrijarh Irinej, ako nije veliki reformator, a vreme je možda da imamo velikog reformatora, za sada vuče, po mom uverenju, probne, vrlo oprezne i važne poteze za sređivanje stanja u SPC. Ovo bi bio početak i drugih raspleta da bi se otvorila pitanja vezana i za neke druge arhijereje, kao na primer vranjskog vladiku Pahomija. Ni crkvena ni laička javnost nije zadovoljna presudom koja mu je izrečena.
Kada je u pitanju vladika zvorničko-tuzlanski Vasilije (Kačavenda) i njegovo veliko bogatstvo, on nije jedini, trebalo bi i tu sređivati stanje da Crkva dobije svoje pravo mesto u društvu.
Upravo zato smatram da je „slučaj vladike Artemija” vrlo važan za dalje poteze SPC u smeru nalaženja njenog mesta u savremenom srpskom društvu. Mislim da ovo što se dešava nije ni dramatično, ni loše. U mnogim crkvama bilo je takvih promena, a u našoj Crkvi odavno je vreme da te promene i započnu.
Verski analitičar

Mnoge crkvene afere i dalje otvorene
Nepravilnosti u finansijskom poslovanju eparhije, neizvršavanje odluka Svetog arhijerejskog sabora i Sinoda, organizaciona rešenja u eparhiji, prema obrazloženju „crkvene vlade“, doveli su do toga da vladika raško-prizrenski Artemije bude privremeno razrešen eparhijskih dužnosti, kao i da se pokrene postupak za utvrđivanje njegove kanonske odgovornosti pred Saborom.
Duži niz godina, kako je novinarima obrazložio odluku Sinoda vladika bački Irinej, vode se polemike između vladike Artemija, s jedne, i Sabora i Sinoda, s druge strane, oko pitanja obnove svetinja na Kosmetu i nekih organizacionih rešenja u eparhiji.
Sabor je više puta umoljavao episkopa raško-prizrenskog da primi na korišćenje crkve i druge objekte koji se obnavljaju prema Memorandumu iz 2005. godine koji su potpisali patrijarh Pavle, Unmik i privremene institucije Kosova, na šta je on odgovarao da crkve ne mogu da obnavljaju „oni koji su ih rušili“, da se obnova sprovodi bez uvažavanja njega kao nadležnog episkopa i, uz sve to – da je loše sprovedena.
Osim toga, Sabor je od episkopa raško-prizrenskog tražio da razreši svih crkvenih dužnosti svog ličnog sekretara protosinđela Simeona, igumana manastira Banjska.
Nezvanično se tvrdilo da je otac Simeon preuzeo na sebe i nadležnosti koje pripadaju samom episkopu. Vladika Artemije nije ispunio ni ovu odluku, tvrdeći da se radi o klevetama protiv igumana.
„Slučaj vladike Artemija” je poslednja u nizu afera koje su poslednjih godina potresale SPC. Neposredno uoči izbornog sabora krajem januara, mediji su naširoko izveštavali o velelepnom vladičanskom dvoru episkopa zvorničko-tuzlanskog Vasilija u Bijeljini, opremljenog stilskim nameštajem i brojnim pozlaćenim ukrasima. Taj slučaj podsetio je na kupovinu luksuznih vozila za potrebe nekih eparhija, izgradnju velelepnih vladičanskih dvorova, od kojih se za neke tvrdilo da čak imaju i đakuzi.
O „gresima” sabraće arhijereja progovorio je i vladika zahumsko-hercegovački Grigorije u pismu upućenom svim vladikama posle zasedanja Sabora u novembru 2008. godine, a koje je bez njegovog znanja objavljeno u javnosti.
Episkop Grigorije ređao je dokaze „očigledne nemoći“ Crkve: „javni nesrećni skandal sa episkopom vranjskim“, „raskol u Americi koji ne zaceljuje“, Hram Svetog Save koji se gradi „kao Skadar na Bojani“.
Ovaj potez vladike zahumsko-hercegovačkog nije naišao na razumevanje nekih arhijereja, a kritikovali su ga i pojedini trebinjski novinari, aktivisti nevladinih organizacija. Ne samo zbog tog pisma – uz uvrede na račun vladike Grigorija, oni su pisali i o letnjikovcima i imanjima koje je eparhija navodno dobila od premijera Republike Srpske Milorada Dodika.
Zbog toga su u martu prošle godine dvojica aktivista nevladinih organizacija privremeno izopštena iz crkvene zajednice odlukom crkvenog suda Eparhije zahumsko-hercegovačke. Vladika Grigorije, koji je predsedavao Crkvenim sudom, nedavno ih je pomilovao.
(/slika2)Veliku pometnju, koja se ponekad završavala i nemilim scenama u crkvi ili porti izazvalo je i „liturgijsko pitanje“, odnosno polemika oko toga kako treba služiti liturgiju. Budući da bogosluženje nije bilo isto čak ni u susednim eparhijama ili gradovima koji su udaljeni jedan od drugog svega desetak kilometara, pitanje liturgije prestalo je da bude samo teološka stvar i postalo nešto što zbunjuje vernike.
Sabor je u nekoliko navrata istakao da se liturgija mora služiti „u duhu vekovnog liturgijskog predanja naše Crkve“, ali su tumačenja šta je to „vekovno predanje“ doprinela da bogosluženje i dalje ne bude jedinstveno.
U Šumadijskoj eparhiji, u selu Tulež, na Pavlovdan 2006. godine došlo je do verbalnog razračunavanja između vladike šumadijskog Jovana i vernika za pevnicom, a koškanja je bilo i početkom prošle godine u porti Stare crkve u Kragujevcu gde je došlo do razmirica između sveštenstva i vernika.
Sličan incident dogodio se i u crkvi u selu Duškovcima i to u prisustvu vladike žičkog Hrizostoma.
Verovatno najteži potres koji je narušio ugled SPC bio je sudski proces protiv vladike vranjskog Pahomija koji je okrivljen da je izvršio bludne radnje nad četvoricom dečaka. Suđenje je trajalo od 2003. do 2006. godine.
Optužbe koje su se odnosile na dvojicu dečaka su „pale” zbog zastarelosti, dok za one protiv druge dvojice maloletnika – nije bilo dokaza. Posle ove presude, tadašnji ministar pravde Dušan Petrović tražio je da sudija koja je donela presudu bude razrešena dužnosti, ali je Visoki savet pravosuđa Vrhovnog suda Srbije taj zahtev odbio.
Povremeno se u javnosti pojedine vladike povezuju s političkim strankama i njihovim liderima. Neki su pogrdno nazivani „crvenim episkopima“, drugi „demokratama“, a neki su i javno podržavali političare koji su im naklonjeni.
Najpoznatiji slučaj te vrste desio se 2000. godine, uoči predsedničkih i parlamentarnih izbora u tadašnjoj SR Jugoslaviji, kada je vladika mileševski Filaret javno podržao Slobodana Miloševića i to posle decenije njegove vlasti, bombardovanja, povlačenja srpske vojske i policije s Kosmeta i u vreme oštre političke podeljenosti u Srbiji. Podrška ovog episkopa nije naišla na razumevanje birača – nešto kasnije došlo je do petooktobarskih promena u Srbiji.
Jelena Beoković

Sukob monaha u Gračanici
Gračanica – Umesto da u njoj vlada mir, kako priliči jednom manastiru, Gračanica je bila bila pritisnuta napetošću i nespokojem.
Na manastirskoj kapiji došlo je do fizičkog obračuna dve grupe monaha SPC, posle čega se u porti ubrzo okupilo mnogo pripadnika švedskog bataljona Kfora, policije KPS i vernika, javio je KiM radio juče, u popodnevnim satima.
Reporter KiM radija preneo je s lica mesta da je do sukoba došlo kada su monasi, pristalice episkopa Artemija, na kapiji manastira fizički nasrnuli na monahe koji podržavaju odluku Sinoda SPC o privremenom razrešenju vladike Artemija i imenovanju vladike Atanasija za administratora Eparhije raško-prizrenske.
Pošto pristalice vladike Artemija posle nekoliko pokušaja nisu ušle u manastir, u kome se nalazi i sam razrešeni episkop, njih dvadesetak je fizički nasrnulo na monahe koji podržavaju odluku Sinoda SPC. Posle sukoba, grupa se povukla i provalila u manastir na sporedni ulaz.
(/slika2)Pripadnici Kosovske policijske službe su pokušavali da razdvoje sukobljene, a KiM radio je preneo tvrdnje izvora iz manastira da je nekoliko vojnika Kfora ,,zbunjeno situacijom – fizički reagovalo i za kratko vreme oborilo nekoliko monaha na zemlju”.
Vladika Atanasije obavestio je juče vernike u Gračanici da je odlukom Sinoda SPC postavljen za administratora Eparhije raško-prizrenske. U saopštenju eparhije se kaže da je „vladika objasnio da je na mesto administratora postavljen kako bi se sanirala situacija u eparhiji koju je jedna grupa klirika, na čelu sa Simeonom (Vilovskim), ukaljala svojim finansijskim malverzacijama, ali i širenjem nesloge i razdora u i van granica Eparhije raško-prizrenske”.
Penzionisani vladika zahumsko-hercegovački Atanasije služio je juče ujutro u manastiru Gračanica svetu arhijerejsku liturgiju kojoj nije prisustvovao episkop Artemije.
Na sajtu Eparhije raško-prizrenske (www.eparhija-prizren.com), oko 16 časova, emitovana je vest da je vladika Atanasije odmah po dolasku, sa svojim pratiocima, prekinuo Internet i telefonsku vezu u prostorijama episkopa Artemija. Monasima koji su njemu odani, navodi isti izvor, zaprećeno je da moraju da napuste manastir. Za jake snage Kfora i KPS-a tvrdi se da u opkoljeni manastir nisu puštale nikoga.
Eparhija raško-prizrenska je na svom sajtu ocenila da episkop Atanasije, kao administrator, u eparhiji „sprovodi čistke na brutalan i bezobziran način”, preneo je Fonet.
U saopštenju eparhije se navodi da su episkop Atanasije i episkop lipljanski Teodosije stigli u Gračanicu samo sat posle odluke Sinoda SPC o razrešenju vladike Artemija i da su odmah započeli „lomljenje brava i obijanje” privatnih prostorija vladike Artemija, na „užas i zaprepašćenje monaha koji su se tamo nalazili”.
Sl. K.
</div>
<div id="politika">
Istraživanje javnog mnjenja i političke partije
Kada dobiju rezultate istraživanja javnog mnjenja, stranke obično, ako im se rezultati ne dopadaju, znaju ko je glavni krivac za njihov eventualni neuspeh na anketnim listićima: to su agencije za istraživanje. Oni koji su zadovoljni, mahaće rezultatima, kao potvrdu svoje politike. Politički štabovi anketnih dobitnika ili gubitnika, svejedno, opet koriste istraživanja javnog mnjenja kako bi formulisali svoju strategiju i imali izvor za odlučivanje, sa sopstvenom procenom koliko će podilaziti ukusu birača.
S druge strane, agencije su svesne ko su im najdraži i najisplativiji klijenti, ali su takođe svesne da ne mogu svi biti najsrećniji kada pročitaju trenutni skener raspoloženja biračkog tela. Zato između srpskih političara i merača pulsa nacije vlada neprekidna tenzija.
Da ovaj političko-statistički sukob niskog intenziteta ne zamire, potvrdili su u razgovoru za „Politiku” Zoran Lučić, direktor Cesida, i Zoran Ostojić, narodni poslanik Liberalno-demokratske partije.
Politika: Mislite li da naši političari veruju da istraživanja javnog mnjenja u tolikoj meri utiču na raspoloženje birača? Da krenemo od najnovijeg istraživanja „TNS Medijum Galup”, po kojima su DS i SNS otprilike izjednačeni, da je LDP nešto ispod cenzusa (4,3 odsto), dok 62 odsto ispitanih želi u EU, a 61 odsto neće u Nato.
Ostojić: Političari misle da istraživanja utiču na javno mnjenje jer stvarno utiču na javno mnjenje.
Lučić: Da li znate ikoga na koga je uticalo javno mnjenje da glasa onako kako glasa, jednu jedinu osobu koja je rekla, ja ću da glasam za DS za SNS, zato što su najjače stranke.
Ostojić: Znam najmanje pet ljudi iz šireg okruženja koji gledaju da pogode da glasaju za pobednika. Kao istraživač znate da je ta populacija koja želi da bude u glavnoj matici značajna.
Lučić: Ne bih rekao da je to značajan broj, ali razumem tu psihološku potrebu: „Ja želim da se osećam kao pobednik, želim da glasam za onoga ko je pobedio i želim da kažem ostalima da sam glasao za onog ko je pobedio”.
S druge strane, ako čovek ima takvu potrebu, postavlja se pitanje posle izbora da li je zaista glasao za onoga ko je pobedio ili je glasao, pa je promašio. Ja to ne znam.
Ostojić: Tu grupu građana koja želi da glasa za pobednike prepoznajem. Kad dodamo one koji su bliski jednoj partiji, ali ne čvrsto, i razmišljaju da glasaju za njih, a vide da će biti gubitnik, to ih otera u apstinenciju.
Lučić: U Srbiji imamo dve dominantne stranke i do, recimo, pet stranaka koje mogu da probiju cenzus, grubo rečeno. Zbog čega ljudi onda glasaju za te stranke? Da li na njih utiče javno mnjenje.
Ostojić: Sada ste došli u situaciju u Srbiji. Znači, složili smo se nevoljno da istraživanja javnog mnjenja utiču na birače.
Lučić: Istraživanja utiču u veoma malom, malom procentu, ali ste u pravu da nekada glas odlučuje ko će pobediti.
Politika: Da se vratimo na aktuelno istraživanje. Aleksandar Vučić je već rekao da ne veruje tim rezultatima, LDP je bio još oštriji.
Ostojić: Istraživanja te agencije, kada je u pitanju LDP, istorija su promašaja. Govorimo o agenciji zvučnog imena, a mizernog političkog morala. S druge strane, mi smo zadovoljni, zato što je to najveći vrh koji smo dobili od te agencije. Kada smo osvojili 5,5 odsto, oni su nam davali tri, sad kad smo prešli četiri, priznaju da smo se nagojili 50 odsto, između sedam i osam. Ali, po našem mišljenju, ovo istraživanje pokazuje šta je problem sa istraživačima javnog mnjenja, posebno sa objavljivanjem rezultata. U Srbiji ima malo politike i istraživanja javnog mnjenja služe kao zamena ili alibi za politiku koje nema. To je za one partije koje izbegavaju da se odrede o bitnim političkim pitanjima koja su aktuelna u srpskom društvu. Mislim na partije koje su se promenile, koje kažu: „Mi smo drugi, mi ne mislimo da je Karlobag i Karlovac u Srbiji, skinuli smo bedž”. A kada ih pitate šta misle o Kosovu, o Nato-u, o EU – sve okruglo, pa na ćoše. To su te dve velike partije. Pogledajte DS, da li se on izjasnio o Srebrenici? Čak i ovi vegetarijanci radikali su se nekako izjasnili o Srebrenici, a DS nije. Reč je o nečem drugom. Ovo istraživanje ima za cilj da propalu politiku koju simbolizuje Koštunica drži iznad vode. Ta kampanja ima za cilj afirmaciju ideja antievropske politike. U tu kampanju su se uključili, nažalost, i neki zvaničnici jedne velike sile, koju poručuju: Ako uđete u Nato, mi ćemo priznati Kosovo.
Politika: Vi sada govorite o jednoj od fama srpske politike, o naručenim istraživanjima javnog mnjenja radi promovisanja određenih politika ili ideja.
Ostojić: Ako agencija koju sam pomenuo pred prošle parlamentarne izbore radi istraživanje javnog mnjenja i umesto naše liste LDP – Čedomir Jovanović, oni napišu na anketnom listiću: LDP – SDU – Hrišćansko-demokratska stranka Srbije – Čedomir Jovanović, šta da mislimo? Ako istražujete lokalne izbore u Novom Sadu i na anketnom listiću napišete LDP – Dr Milovančev? Ne Čedomir Jovanović, nego Milovančev. Istražili smo, postoji neki dr Milovančev, ali čovek nema nikakve veze s LDP-om.
Politika: Ako je istina ovo što govori Ostojić, koliko su naše agencije onda kompetentne da sprovode istraživanja?
Lučić: Mi kao da govorimo o dvema različitim stvarima. Što se tiče percepcije istraživanja, pridaje im se mnogo veća pažnja nego što to zaslužuje. To je samo merenje raspoloženja biračkog tela u jednom trenutku. Tvrditi da ćemo na osnovu istraživanje javnog mnjenja unapred znati izborne rezultate nije utemeljeno u stvarnosti. Cesid je imao jedno istraživanje na početku i krajem decembra prošle godine. Na početku decembra se već znalo da ćemo biti na „beloj šengenskoj listi, na kraju decembra smo zaista bili na beloj šengenskoj listi”. Iz ovih istraživanja vidimo da nacija nije verovala da ćemo doći na „belu šengensku listu” zato što je u tom trenutku, početkom decembra, svega 2,3 miliona ljudi reklo da će izaći na izbore. Na kraju decembra, onih koji bi izašli na izbore je bilo tri miliona, i to samo samo zbog jedne jedine stvari – zato što smo u međuvremenu došli na „belu šengen listu”. Razlika je bila 800.000 birača. Mi smo u ovom trenutku udaljeni dve godine od izbora. Da li vi mislite da ovo istraživanje može da utiče na biračko telo, koje će za dve godine da izađe na izbore i reći: pošto je pre dve godine LDP imao 4,3 odsto, neću da glasam za LDP? Toga nema. Imam utisak da kod nas nije prestalo s doživljavanjem političkih događaja van konteksta teorije zavere. Umesto da partije naprave pametna ukrštanja pitanja u anketnom upitniku, pa da naprave korisne zaključke za stranke – ja jedino vidim po medijima pljuvanje po istraživačkim agencijama.
Politika: Da li je tačna računica da jedno ozbiljno istraživanje košta između 50.000 i 90.000 evra?
Lučić: Zavisi šta hoćete s istraživanjem.
Ostojić: Košta između 10.000 do 20.000 evra.
Lučić: Neka idu i do 100.000 evra. Cesid je radio naručena istraživanja za stranke. Ta istraživanja ne objavljujete. Onaj ko je naručio ta istraživanja s njima može da radi šta god hoće. Lider jedne stranke, kada smo radili istraživanje za njega, pozove me i kaže: „Zorane, svi mi daju 17 odsto, ti mi daješ sedam”. Ja mu kažem: „Ne dajemo ti ništa, mi samo merimo”. Zato ne bih bio brutalan prema istraživačkim organizacijama. Cilj istraživanja nije da nekog nagrdite, da nekome podignete ili spustite rejting.
Ostojić: Ovo je načelno predavanje, a mi pričamo o uticaju na javno mnjenje.
Politika: Da li LDP naručuje istraživanja?
Ostojić: To nije sporno, to rade sve partije. Jer, izbori nisu za dve godine, izbori su svakih mesec dana. Uskoro su u Negotinu i Aranđelovcu, recimo. Ali, kad kažem na istraživanja, ne mislim na naručena istraživanja, od strane partija, koja zna samo ta stranka, pa na osnovu rezultata može da šteluje svoju politiku, odnos prema konkurentima. Pričam o istraživanja koja su zamena za sopstvenu politiku. Kada se objavi u trenutku kada 200 nazoviintelektualaca pokreću kampanju protiv NATO-a, kada se strane diplomate u to umešaju, kada neko objavi istraživanja koja vode tome u prilog, nemojte reći da to nije politika.
Lučić: Koliko sam razumeo, iz dva nalaza istraživanja o kome govorite, da LDP ima 4,3 odsto...
Ostojić: Uopšte ne pričam o LDP-u, rekao sam da smo zadovoljni...
Lučić: ...i da 62 odsto kaže da je za EU, vi zaključujete o moralnom padu te agencije. Ja zaista to ne bih radio.
Ostojić: Da li je vaša organizacija istraživala stranku, a stavila na anketni listić pogrešno ime lidera?
Lučić: Vi kao da namerno hoćete da imate loš rezultat.
Ostojić: Onaj ko istražuje namerno hoće da iskrivi rezultate. Prema istraživanju koje sam ja video, 27 odsto ljudi bi glasalo za ulazak u NATO, a u istraživanju o kome govorimo („TNS Medijum Galup”) taj broj je 20 odsto. To je ogromna razlika i nije nevažno za percepciju ljudi.
Lučić: Daću vam suprotan primer: Bio sam u Oebsovoj ekipi za posmatranje izbora u Velikoj Britaniji, kada je Bler pobedio treći put. Bio sam zapanjen reakcijama novinara i političara: Istraživanja javnog mnjenja pre samih izbora su pokazivala da će Blerova stranka osvojiti 41 odsto, a ona je osvojila 35 ili 36 odsto. Greška je bila oko pet odsto. Zaključak je – istraživanja su bila izvrsna. Zato što su oni pogodili ko će biti pobednik. Kada bi moja organizacija omanula za pet odsto, kao što vi tvrdite da su ovi omanuli za sedam odsto, ne mogu da zamislim kakvo bi se drvlje i kamenje sručilo na nas.
Ostojić: Što bi se sručilo?
Lučić: Zato što bismo promašili izborne rezultate za pet odsto. Vi ste rekli da je sedam odsto nepodnošljivo.
Ostojić: Pustite vi Englesku. LDP je kod pomenute agencije stalno potcenjen. Kada je Čeda na predsedničkim izborima osvojio 5,3, oni su mu davali 3,1 dve nedelje pre izbore.
Lučić: To je u neskladu sa onim što ste rekli malo pre.
Ostojić: Šta je u neskladu?
Lučić: Kako to nije uticalo na biračko telo, nego je ono reklo: Baš me briga šta kaže „Galup”, nego je Čedomiru Jovanoviću dalo više od pet odsto.
Ostojić: Ko kaže da nije uticalo? Kako da izmerimo da je mogao da dobije mnogo više.
Aleksandar Apostolovski

Za Novopazarce lična karta i na bosanskom
Građanima Srbije koji imaju prijavljeno prebivalište i boravište na teritoriji opštine Novi Pazar omogućeno je izdavanje biometrijske lične karte na bosanskom jeziku i latiničnom pismu, po zahtevu lica kome se lična karta izdaje.
To je istaknuto i na oglasnoj tabli Policijske uprave u Novom Pazaru, navode u Ministarstvu unutrašnjih poslova u odgovoru „Politici”.
Naš list se obratio MUP-u povodom izjave Fuada Baćićanina, generalnog sekretara Stranke demokratske akcije ministra Sulejmana Ugljanina, koji je rekao da se u sandžačkim opštinama nova lična karta izdaje samo na srpskom jeziku i ćiriličnom pismu iako je u svim tim opštinama u ravnopravnoj službenoj upotrebi bosanski jezik i latinično pismo.
Baćićanin je, kako je preneo Tanjug, saopštio još i da se „najgrublje krše” Ustavom i zakonom zagarantovana prava nacionalnih manjina jer „u policijskim upravama, u programima za upisivanje podataka o građanima, u klasifikaciji nacionalnosti ne postoji odrednica ’Bošnjak’”.
On je rekao da „podaci u ličnim kartama Bošnjacima moraju biti ispisani na bosanskom jeziku, latiničnim pismom, a u rubrici državljanstvo kod putnih isprava mora pisati ’Republike Srbije’, a nikako ’srpsko’ kako sada piše”.
U vezi sa ovim pritužbama, MUP napominje da se obrazac lične karte, osim na srpskom i engleskom jeziku, štampa istovremeno i na jeziku i pismu nacionalnih manjina ukoliko je, u skladu sa Zakonom o službenoj upotrebi jezika i pisma, statutom određene opštine utvrđena službena upotreba jezika nacionalne manjine. Tako je članom 8. Statuta opštine Novi Pazar, osim srpskog jezika i ćiriličnog pisma, utvrđena službena upotreba i bosanskog jezika i latiničnog pisma. O ostalim „sandžačkim” opštinama (Tutin, Sjenica, Priboj, Prijepolje i Nova Varoš) MUP se nije izjasnio.
Odgovarajući na ostale navode Fuada Baćićanina, u ovom ministarstvu kažu da se podaci o imenu i prezimenu u obrazac lične karte upisuju u izvornom obliku, onako kako su upisani u izvodu iz matične knjige rođenih, dok se podatak o pripadnosti nacionalnoj manjini ne evidentira u ličnoj karti.
Ističući da je članom 15a Zakona o prebivalištu i boravištu građana propisano da obrazac na kojem građanin prijavljuje, odnosno odjavljuje prebivalište, sadrži podatke o pripadnosti narodu, odnosno narodnosti ili etničkoj grupi, uz napomenu da „građanin nije dužan da se izjašnjava kome narodu, odnosno kojoj narodnosti pripada, ni da se opredeljuje za pripadnost jednom od naroda”, u MUP-u kažu da ukoliko se građanin ipak izjasni o tome, taj podatak se ne evidentira u elektronske evidencije ovog ministarstva.  
U Ministarstvu za ljudska i manjinska prava upoznati su sa ovim primedbama Bošnjaka, ali da bi rekli svoj konačan sud – čekaju odgovore iz MUP-a. Naime, Nacionalni savet Bošnjaka obratio se početkom februara Ministarstvu za ljudska i manjinska prava, tvrdeći da se prilikom zamene ličnih dokumenata krše prava pripadnika bošnjačke nacionalne manjine u Srbiji. Ministarstvo se onda obratilo MUP-u sa molbom da navode iz dopisa i sami razmotre, te obaveste ovo ministarstvo o tome da li su oni tačni i osnovani, kaže za „Politiku” državni sekretar Aniko Muškinja Hajnrih.
„To je sve u nadležnosti MUP-a i Ministarstva za državnu upravu i lokalnu samoupravu, pošto se podaci upisuju onako kako stoje u matičnim knjigama. Ako neko želi da se upiše drugačije, onda mora da menja taj podatak u matičnoj knjizi. Obazrivi smo i proverićemo u MUP-u šta je njihovo objašnjenje”, kaže ona.
Prema njenim rečima, osim Nacionalnog saveta Bošnjaka, niko više nije se žalio ovom ministarstvu na sličan problem. Aniko Muškinja Hajnrih dodaje da je u Vojvodini to dobro uređeno i da se Zakon o službenoj upotrebi jezika i pisma poštuje.
-----------------------------------------------------------
Zašto „srpsko” državljanstvo
Kada je reč o pitanju državljanstva koje se upisuje u putnu ispravu, MUP navodi da „ICAO standard 9303 propisuje sadržaj, izgled i upis svih podataka koji se nalaze u pasošu”. „Tim standardom određeno je da se u mašinski čitljivu zonu kao međunarodna oznaka države Srbije unosi SRB (što piše i u biometrijskom pasošu), dok se u delu ’državljanstvo’ upisuje u obliku pripadnosti državi čije državljanstvo lice poseduje, a koji se primenjuje i u drugim državama”, ističu u MUP-u Srbije.
B. Baković
</div>
<div id="vesti">
Bošnjački neonacistički pokret u BiH
Od našeg stalnog dopisnika
Banjaluka, 14. februara – Kada se pročita manifest neonacističkog „Bosanskog pokreta nacionalnog ponosa”, čija je ideologija nacionalsocijalizam a idol vođa Trećeg rajha Adolf Hitler, sasvim je jasno da on može postati ozbiljna pretnja bezbednosti Bosne i Hercegovini, a možda i regiona, izjavio je našem listu predsednik Socijalističke partije Republike Srpske i član Komisije za odbranu i bezbednost republičkog parlamenta Petar Đokić.
„Bosanski pokret nacionalnog ponosa” nastao je nedavno i, za sada, deluje preko portala www.bosnacenter.com. Administrator portala koristi ime Karla Gustava Zaubercvajga, komandanta SS „Handžar divizije” iz Drugog svetskog rata u čijem su sastavu bili bosanskohercegovački muslimani. U manifestu pokreta, objavljenom na portalu, navedeno je da se on „zalaže za uspostavljanje nacionalne sekularne države Bošnjaka”. „Pripadnikom jedinog državotvornog naroda Bošnjaka ili Bosanaca smatramo svakog belog stanovnika Bosne koji joj je odan bez obzira na religijsku i podrasnu pripadnost”, jedna je od tačaka manifesta.
„Sve nekretnine u Bosni moraju da budu u rukama Bošnjaka”, piše u manifestu i naglašava da „Bosna mora pripadati Bošnjacima u svakom smislu – ekonomskom i nacionalnom”. „Pokret u ovom trenutku svoje delovanje ograničava na sadašnje granice Bosne, a vremenom će nastojati da ispravi istorijsku nepravdu i da obnovi granice iz doba kraljevine kada je naša zemlja bila najjača balkanska država”, preti „Bosanski pokret nacionalnog ponosa”.
Pokret najavljuje da će uskoro sve veće gradove u BiH „zasuti svojim lecima”. A „posle možemo svašta”, poručuju bošnjački neonacisti. Na forumu njihovog portala vođena je diskusija i o mogućem referendumu u Republici Srpskoj. Učesnik, potpisan kao „Bosanski nacionalista”, kaže da odmah treba formirati paravojnu formaciju. „Paravojnu, u smislu da nikome nećemo dati potpunu vlast nad nama. Ići ćemo na svoju ruku”, objasnio je „Bosanski nacionalista” i rekao da će na rukavima imati grbove, a na čelu „svastiku”, odnosno kukasti krst.
Za najveće neprijatelje Bošnjaka proglašeni su Jevreji, Romi, četnici, komunisti, homoseksualci, islamisti, crnci i hrvatski secesionisti. Kao simbol hrvatskih secesionista uzet je delegat Hrvatske demokratske zajednice BiH u Domu naroda Parlamentarne skupštine BiH Ivo Miro Jović, čija je fotografija objavljena na portalu „Bosanskog pokreta nacionalnog ponosa”.
On je tim povodom za naš listi rekao: „Nijedna bošnjačka partija se nije oglasila povodom poruka ove neonacističke organizacije. Za sada ćuti i Socijaldemokratska partija BiH, koja je predložila donošenje zakona kojim bi se zabranilo osnivanje neofašističkih i sličnih organizacija. Za mene je nedopustiv njihov selektivni pristup ovakvim pojavama, odnosno da – kada je reč o Srbima i Hrvatima – vide i osuđuju sve, a kada je reč o Bošnjacima ne vide ništa. Ko god BiH želi dobro, morao bi da zna da se zlom ne može odgovarati na zlo”, zaključio je Jović.
Boro Marić

Masovna hapšenja Kurda
U opsežnoj operaciji širom Turske, policija je uhapsila 86 Kurda koji su osumnjičeni da imaju veze sa „separatističkom organizacijom”, što prevedeno na jezik službe bezbednosti znači terorističkom Radničkom partijom Kurdistana (PKK), koja se bori za autonomiju svog naroda.
Snage bezbednosti su kasno juče izvele tu akciju u deset provincija: od Istanbula na zapadu, do Vana na jugoistoku zemlje zbog saznanja da pripremaju demonstracije povodom 11. godišnjice hapšenja lidera PKK Abdulaha Odžalana, koji se nalazi u zatvoru. Među uhapšenima su i lokalni funkcioneri jedine prokurdske Partije mira i demokratije.
Prema izveštajima koje danas prenose istanbulski mediji, nekoliko hiljada Kurda su juče u Strazburu održali demonstracije na kojima su tražili slobodu za utamničenog Odžalana.
Najnovija akcija potvrđuje da je letošnja vladina inicijativa o „istorijom pomirenju” sa Kurdima koji u dosadašnjim borbama nisu okrvavili ruke, ozbiljno dovedena u pitanje. To se i moglo očekivati posle nedavne odluke Ustavnog suda da zabrani Partiju demokratskog društva, jedinu prokurdsku stranku koja je bila zastupljena u parlamentu. Posle toga 20 poslanika je „prebeglo” u minornu takođe prokurdsku Partiju mira i demokratije, koja se, ako je suditi prema najnovijim hapšenjima, već našla na udaru vlasti. To je, inače, šesta kurdska stranka koja je dosad zabranjena u Turskoj.
Najnovija akcija policije usledila je samo nekoliko dana pošto je, na čuđenje mnogih u zemlji i svetu, na 21 godinu zatvora osuđen kurdski novinar Ozan Kilič. On je proglašen krivim samo zato što je u svom listu „Azadija velat” objavio nekoliko tekstova u kojima je branio bivšeg lidera PKK Odžalana, koga inače većina Turaka – za razliku od Kurda – doživljava kao neprijatelja zemlje broj jedan. Za njego ime se vezuje smrt skoro 40.000 pripadnika snaga bezbednosti, gerilaca i civila, koliko ih je stradalo od 1984. godine, kada je počela oružana borba za veća prava i slobode. U Turskoj ima oko 12 miliona Kurda, što će reći svaki šesti stanovnik zemlje je pripadnik tog naroda.
Abdulah Odžalan (61) je uhapšen tačno pre jedanaest godina u Najrobiju u saradnji sa agentima Mosada i CIA. On je u međuvremenu osuđen na smrtnu kaznu, ali mu je ona, zbog promene paragrafa u krivičnom zakonu, preinačena u doživotnu robiju. Sve do kraja prošle godine, on je bio jedini osuđenik u zatvoru na malom ostrvu Imrali, u Mramornom moru. Ta nečuvena usamljenost je, kažu, ozbiljno ugrozila njegovo zdravlje. Pod pritiskom međunarodne javnosti izolacija je nedavno prekinuta: njemu sada „prave društvo” petorica osuđenika, sa kojima, u dvorištu kazamata, može da se viđa 60 minuta dnevno.
Odžalanovi advokati, kao i njegove pristalice, uporno tvrde da su novi uslovi za izdržavanje kazne sada još gori nego što su bili u proteklih jedanaest godina. On je, navodno, u ćeliji od samo nekoliko kvadratnih metara, u kojoj praktično ne može da se okrene. U Ministarstvu pravde to demantuju.
Zatvor na ostrvu Imrali je prošlog meseca posetila delegacija evropskog Komiteta za borbu protiv torture, kako bi na licu mesta proverila te optužbe. Njen izveštaj se uskoro očekuje.
V. Lalić

Opet bitka-prekretnica
ANALIZA VESTI
Hoće li operacija „Muštarak”, odnosno „Zajedno” potvrditi i novu doktrinu ratovanja NATO-a u Avganistanu? Do sada najveći desant britanskih helikopterskih snaga, ukupno oko 15.000 američkih, britanskih, avganistanskih, danskih, kanadskih i estonskih vojnika treba da ovladaju provincijom Helmand, da u gradu Mardžaha instaliraju civilnu vlast, a koja bi trebala trajno da eliminiše uticaj talibana u tom delu Avganistana.
Nema sumnje da će snage ISAF-a vojno uspeti da ovladaju većim delom teritorije Helmanda. I konfiguracija terena omogućava uspešan nastup veće količine borbene tehnike. Talibani u takvim okolnostima neće prihvatiti otvorenu borbu, oni će se povući u unapred pripremljena skloništa, ili će ući u gradove i pomešati se sa civilnim stanovništvom. Noćne etape kretanja talibana vojnici ISAF-a ne mogu da kontrolišu, a strateška mobilnost i logistika talibana, s vrlo skromnim dnevnim potrebama u hrani, municiji i vodi, ukazuju da bi takav rat mogao da traje i godinama. Odnosno, on već i traje godinama.
Avganistan je već zapamtio nekoliko spektakularno reklamiranih vojnih operacija, od „Anakonde” iz marta 2002. godine do ove najnovije. I svaka je operacija medijski bila promovisana kao prekretnica u ratu, a posle svake talibani su bili sve jači. Pre četiri godine tadašnji generalni sekretar NATO-a Jap de Hop Shefer označio je Avganistan za najveći izazov u istoriji NATO-a, i kao najrizičniju vojnu misiju EU u njenoj kratkoj istoriji.
Zapadne diplomate u Kabulu izjavljuju „da su tu da pomognu avganistanskoj vladi da podigne zemlju”. U realnosti avganistanska vlada i ne postoji bez vojne podrške NATO-a, dok stalne vojne operacije uz civilne žrtve i izvinjenja i ne dozvoljavaju da se ozbiljno pristupi obnovi i izgradnji zemlje. Zapravo, i EU se nalazi u ratu u Avganistanu, mada o tome u Evropi baš i ne žele mnogo da pričaju.
S druge strane, pokušaji da se zaustavi savezništvo između trgovaca drogom i talibana doživeli su fijasko, Avganistan je u začaranom krugu trgovine drogom, oružjem i teroristima. Zapravo, Avganistan daje oko 95 ukupne svetske proizvodnje opijumskog maka i to niko ne sprečava. Zašto?
Da li je onda i operacija „Muštarak” samo još jedna u nizu onih posle koje je sve ostalo isto? Ova operacija započeta je u vreme kada se veće bitke u Avganistanu obično i ne vode. Jer, zima blokira svaku veću vojnu akciju. No, upravo zbog toga izabrana je provincija Helmand sa relativno ravnim terenom, odnosno visoravan gde su mogući pokreti lakih oklopnih snaga. Vojnici ISAF-a ubiće sigurno desetine talibana, ali će raketiranje i ubistvo 12 avganistanskih civila, zbog čega se komandant ISAF-a, general Stenli Mekristal već izvinio predsedniku Hamidu Karzaiu, verovatno regrutovati na stotine novih talibana i terorista. Jer, Amerikanci i NATO nemaju strategiju kako izaći iz ovog rata. Na dan kada jednog dana odu vojnici ISAF-a vratiće se talibani i Al kaida. Sa vojnicima ISAF-a sve je isto, samo je proces malo sporiji. Jap de Hop Shefer je pre četiri godine rekao: „Ne mislim da se u Avganistanu odlučuje baš o opstanku NATO-a, ali je tačno da je u pitanju njegov kredibilitet”.
Gde onda uložiti sredstva u izgradnju avganistanskog društva da bi se pridobila zavađena plemena sa lokalnim komandantima, koji ne priznaju i nikada i nisu priznavali centralnu vlast u Kabulu, a koji žive stilom 18. veka? Ne sme se dirnuti u proizvodnju heroina, jer plemena žive od toga, živi i deo vlasti, ali žive i talibani. Tako da misija NATO-a u Avganistanu liči na golo održavanje centralne vlasti u Kabulu i okupaciju zemlje, što sve traje već predugo. Tu je onda i pitanje ko sve u Evropi ima političku volju da ostane u avganistanskoj trci na duge staze, možda još godinama?
Nije, dakle, reč samo o budućnosti Avganistana, oko toga je verovatno i malo koga briga na Zapadu, reč je o budućnosti NATO-a, pa i vojne komponente EU. Reč je o prestižu i prevlasti Zapada u celini.

Ofanziva na talibane
Od našeg stalnog dopisnika
Vašington, 14. februara – Na jugu Avganistana, u provinciji Helmand, području koje se smatra epicentrom talibanske pobune, u toku je dosad najveća ofanziva od početka rata 2001, u kojoj učestvuju američke, britanske, kanadske, danske i estonske snage. Cilj joj je da se talibani slome u svom glavnom uporištu, gde im je centar za proizvodnju eksplozivnih naprava i glavno čvorište trgovine opijumom, sirovinom za proizvodnju heroina, čijom se prodajom u dobroj meri obezbeđuje finansiranje pokreta otpora.
Ofanziva je, uz prethodnu najavu, počela u subotu ujutru desantom sa 60 helikoptera koji su pripremili teren za dolazak tenkova i pešadije. Učestvuje oko 15.000 vojnika, od kojih su 60 odsto – i to se ističe u prvi plan – pripadnici avganistanske armije.
Glavni cilj je osvajanje dosad retko pominjanog grada Mardžaha, centra plodnog poljoprivrednog područja uz reku Helmand, od oko 80.000 stanovnika. Prema procenama koje su iznete, tamo je aktivno oko 1.000 talibana, koji su otpor počeli da pružaju tek danas, drugog dana ofanzive. Kako javlja Si-En-En, ubijeno je 27 talibanskih boraca, u razmeni vatre je poginuo jedan američki marinac, dok je jedan Britanac stradao od mine. Talibanski predstavnik je međutim saopštio da su njihovi gubici samo šest boraca, a prema njemu, ubijeno 190 NATO vojnika.
Ova ofanziva, o kojoj sa lica mesta izveštava i poprilična ekipa ovdašnjih medija, opisuje se i kao model i formula za okončanje rata, pošto do maja u Avganistanu bude raspoređeno još 30.000 američkih vojnika čime će broj Amerikanaca pod oružjem tamo dostići brojku od 100.000.
Operacija naime ima četiri faze: „očisti, zadrži, izgradi i prenesi”, pri čemu je ključan poslednji element. Pošto se, naime, proteraju talibani, odmah će biti uspostavljena nova avganistanska vlast (u pripravnosti su novi guverner, administrativni aparat i policijske snage) i početi obnova, kako bi se stanovništvu pokazalo da će im biti bolje nego sa pobunjenicima. U području će kao glavna bezbednost biti avganistanska vojska, kojoj će NATO trupe biti samo „podrška”.
Uspostavljanje nove domaće vlasti se, međutim, smatra najslabijom karikom u ovom lancu: ovdašnji mediji u svojim analizama podsećaju na telegram američkom ambasadora u Kabulu upućen predsedniku Baraku Obami dok je jesenas pripremana nova strategija za Avganistan, u kojem on predočava da u zemlji nema stručnog i nekorumpiranog administrativnog kadra, dok predsednik Karzai i njegovo okruženje „ne žele da se Amerika povuče, već samo da i dalje investira u Avganistan”.
Ukazuje se i da proterivanje talibana iz njihovog glavnog uporišta neće bitno uticati na njihove vojne sposobnosti, s obzirom da je njihov komandni kadar uglavnom na pakistanskoj strani pograničnog područja, odakle se planiraju diverzije, organizuju finansije i daju instrukcije „guvernerima u senci” koje navodno imaju u svakoj avganistanskoj pokrajini, osim u Kabulu.
M. Mišić
</div>
  </body>
 </text>
</TEI>