<TEI version="3.3.0" xmlns="http://www.tei-c.org/ns/1.0">
 <teiHeader>
  <fileDesc>
   <titleStmt>
    <title>The shortest TEI Document Imaginable</title>
   </titleStmt>
   <publicationStmt>
    <p>First published as part of TEI P2, this is the P5
         version using a namespace.</p>
   </publicationStmt>
   <sourceDesc>
    <p>No source: this is an original work.</p>
   </sourceDesc>
  </fileDesc>
 </teiHeader>
 <text>
  <body>
Libijski pobunjenici sve bliže Tripoliju
Libijski pobunjenici uspeli su tokom dana da zauzmu nekoliko ključnih mesta u okolini Tripolija i da na taj način odseku prestonicu od spoljašnjeg sveta, javili su svetski mediji, pozivajući se na izvore iz pobunjeničkih krugova.
Pobunjenici sada kontrolišu područje istočno i zapadno od Tripolija, na severu je Mediteran i pomorska blokada koju je uveo NATO, a južno od Tripolija vode se žestoke borbe.
Za sada, međutim, nema naznaka da je Gadafijev režim direktno ugrožen - teško naoružane snage libijskog vođe još se nalaze između Zavije, koja je, po pojedinim izveštajima, pala u ruke pobunjenika i prestonice.
Ddosadašnje ofanzive pobunjenika često su, međutim, bile odvraćane, uprkos pomoći koju im pružaju avioni NATO, a verodostojnost tvrdnji pobunjenika takođe je nemoguće proveriti iz nezavisnih izvora.
Pobunjenici su tokom dana zauzeli priobalni grad Surman, koji se nalazi na 70 kilometara zapadno od prestonice, kazao je portparol pobunjenika britanskoj agenciji Rojters.
„Revolucionari su danas ušli u centar Surmana. Oni sada u potpunosti kontrolišu grad. Tamo sada nema borbi”, rekao je portparol, koji se predstavio kao Abdulrahman, u telefonskom razgovoru iz grada Zintan.
On je kazao i da je ranije danas boravio u Surmanu i da je tamo u borbama poginulo 10 pobunjeničkih boraca, a da je 34 njih ranjeno.
Ranije danas pobunjenici su vodili žestoke bitke sa Gadafijevim snagama za kontrolu nad gradom Garjan, 80 kilometara južno od prestonice.
Jedan od boraca pobunjenika je za britansku agenciju rekao da su njihove snage ušle u Garjan i da kontrolišu oko 70 odsto njegove teritorije. Po njegovim rečima, u Garjanu se još vode borbe.
Portparol Gadafijeve vlade je ranije danas rekao da je Garjan, koji se nalazi na glavnom putu koji vodi severno ka Tripoliju, još pod kontrolom režima.
U slučaju da Grajna padne u ruke pobunjenika, Gadafijevo uporište bi bilo skoro u potpunosti okruženo pobunjenicima.
Pobunjenici su, kako je ranije javljeno, ušli u grad Zavija, 50 kilometara zapadno od prestonice, što je jedan od njihovih najvećih prodora još od početaka sukoba pre više od šest meseci.

Izmerena temperatura dinosaurusa
Naučnici su pronašli način kako da dinosaurusima izmere temperaturu i utvrdili da je ona gotovo identična ljudskoj. Budući da nije moguće gurnuti toplomer pod jezik džinovskom stvorenju koje je izumrlo pre više miliona godina, istraživači su morali da primene drugu taktiku. 
Analizom zubne gleđi dinosaurusa ustanovili su da se njihova temperatura gotovo ne razlikuje od ljudske, koja u proseku iznosi 37 stepeni. Njihova studija, objavljena u onlajn izdanju časopisa „Sajens”, otkriva da ova ogromna stvorenja, koja su harala svetom pre pojave ljudi, nisu bila hladnokrvna, već toplokrvna bića. 
Naučnici su do ovog zaključka došli analizom nivoa ugljenika i izotopa kiseonika u gleđi 11 zuba brahiosaurusa i kamarasaurusa, dve divovske vrste dinosaurusa koje su živele pre više od 150 miliona godina. Otkrili su da je brahiosaurus imao temperaturu od oko 38,2, a kamarasaurus od oko 36,8 stepeni Celzijusovih. „Naša analiza nam dopušta da odbacimo teoriju po kojoj su dinosaurusi bili hladnokrvne životinje, poput krokodila, na primer”, istakao je za Rojters vođa istraživanja Robert A. Igl, sa Kalifornijskog instituta za tehnologiju. „To, međutim, ne znači da su ovi veliki dinosaurusi imali ubrzani metabolizam kao sisari i ptice. Moguće je da su bili ’gigantotermi’, kod kojih je telesna temperatura konstantna u odnosu na kolebanja u spoljnjem okruženju, i da su zadržavali toplotu zahvaljujući tome što su bili veliki”, naveo je Igl. 
„Velika telesna masa lakše održava konstantnu temperaturu”, objasnio je koautor studije Tomas Tetken sa Univerziteta u Bonu. 
Naučnici su svoje istraživanje sproveli nad sauropodima, najvećim dinosaurusima, a tako velike životinje mogu da zadrže telesnu toplotu uprkos relativno sporom metabolizmu. 
Naredni zadatak naučnika biće analiza manjih dinosaurusa, koja bi mogla da dokaže da su svi primerci te vrste bili toplokrvni.

Lestat najbolji vampir svih vremena
Američki magazin „Entrtejment vikli” napravio je listu 20 najboljih vampira svih vremena na čijem se prvom mestu nalazi Lestat, nastao iz pera En Rajs, a kasnije oživljen na filmu.
Prema romanu „Intervju sa vampirom” En Rajs iz 1976. godine, snimljen je istoimeni film 1994. godine, sa Bredom Pitom i Tomom Kruzom u glavnim ulogama.
Lestata je glumio Kruz, što je kod obožavalaca romana izazvalo burne, mahom negativne reakcije.
Drugo mesto zauzima grof Drakula Kristofera Lija iz filma „Drakula” iz 1958. godine.
Grof Drakula uvek će biti upamćen po svom providnom negližeu i po tome što je umilan, tih i veoma žedan, navodi nedeljnik.
Treće mesto na listi zauzima grof Drakula, koga je igrao Bela Lugoši. On je grofa Drakulu igrao u američkoj brodvejskoj predstavi 1927. i u istoimenom filmu 1931. godine, koji se temelji na klasičnom vampirskom romanu Brama Stokera.
Četvto mesto zauzima Edvard Kalen iz „Sumrak sage”. Kalen, čiji lik tumači Robert Patinson, poseduje snežno belu kožu, razbarušenu kosu i zgodnu figuru. Za Belu Svon (igra je Kristen Stjuart) on je idealan muškarac.
Na petom mestu su Bil i Erik iz serije „Prava krv”. Njih dvojica su dve suprotnosti i bore se za kontrolu nad Suki, konobaricom iz Luzijane, koja može da čita misli svima osim vampirima.
Na šestom mestu se nalazi Asa Vajda koju u filmu „Crna nedelja” italijanskog reditelja Maria Bave iz 1961. godine igra Barbara Stil.
Na sedmom mestu je Ejndžel iz serije „Bafi ubica vampira”, a osmo zauzima gospodin Barlou iz mini serije „Salemovo” iz 1979. godine, koja je bazirana na istoimenom romanu Stivena Kinga.
Na devetom mestu je Šajler van Alen iz serije romana Melise de la Kruz „Plava krv”, zatim Drakula koga je tumačio Geri Oldmen u filmu Frensisa Forda Kopole iz 1992. godine.
Drakula, koga je igrao Klaus Kinski nalazi se na 11. mestu, dok Zoja Redbird iz serije romana o vampirima „Kuća noći”, koji su napisale Pi Si i Kristin Kast se nalazi na 12. mestu liste.
Slede Žan Klod iz serije romana o vampirima Lorel Hamilton „Anita Blejk, ubica vampira”.
Na listi top 20 magazina „Entertejment vikli” još se nalaze i vampir Dejvid koga igra Kifer Saterlend u filmu iz 1987. godine „Izgubljeni dečaci”, Mirijam Blejlok (Ketrin Denev) i Sara Roberts (Suzan Sarandon) iz horor filma „Glad” iz 1983. godine, Blejd (Vesli Snajps) iz filmske trilogije „Blejd”, Eli iz filma „Pusti pravog da uđe”, zatim grofica Batori iz filma „Ćerke mraka” koji je snimljen 1971. godine.
Na poslednja dva mesta nalaze se Selena iz filmova „Podzemni svet” i Kejleb i Mae iz filma „Near dark”, koji je snimljen 1987. godine.

Džambo Agušev iz Makedonije prva truba sveta
Trubač iz Makedonije Džambo Agušev proglašen je danas u Guči za prvu trubu sveta na međunarodnom takmičenju trubačkih orkestara.
Za najbolji trubački orkestar na svetu proglašen je orkestar Dejana Lazarevića iz Požege, koji je sinoć prvo mesto osvojio i u finalnom takmičenju srpskih trubača.
Time je završen takmičarski deo 51. Dragačevskog sabora trubača, kome je prisustvovalo više od pola miliona posetilaca iz zemlje i 33 države sa svih kontinenata.
Sabor se završava večeras trubačkom pesmom „Rastanak” i uz poruku „Sviraj trubo, svirala dugo, za veselje i nizašta drugo”.
Najbolji trubač Elvis Ajdinović
Pobednik 51. Dragačevskog sabora trubača je Elvis Ajdinović iz Surdulice, a za najbolji orkestar proglašen je sastav Dejana Lazarevića iz Požege.
Nagrada publike „Zlatna truba”, po oceni žirija novinara, koji su štopericama merili dužinu aplauza, sinoć je pripala Dejanu Jevđiću iz Kalenića kod Požege, a prvu nagradu za najizvornije muziciranje „Zlatnu jabuku” osvojio je orkestar „Barka” iz Knjaževca.
Završno takmičenje 18 najboljih duvačkih orkestara Srbije otvorili su predsednik opštine Lučani Slobodan Jolović, domaćin Sabora čačanski privrednik Milenko Kostić i majstor trube Boban Marković, koji se prepunom stadionu kraj reke Bjelice obratio rečima „dobrodošli na slavu trube, koju slave svi Srbi i svi na svetu koji vole trubu”.
Dragačevski sabor u Guči završava se danas. Posle jutarnje trubačke budilice na programu je kulturno-umetnički program, a od 11 sati, prvi put se održava fijakerijada.
U 15 časova na stadionu kraj Bjelice počinje međunarodno takmičenje trubača, posle koga sledi koncert Gorana Bregovića.
„Zlatna truba” pripala Dejanu Jevđiću
Na 51. Dragačevskom saboru u Guči „Zlatna truba” pripala je Dejanu Jevđiću, a za najbolji orkestar sabora večeras je proglašen orkestar Dejana Lazarevića iz Požege.
Za najboljeg trubača sabora proglašen je Elvis Ajdinović iz Surdulice.
Na finalnom takmičenju je učestvovalo 18 najboljih duvačkih orkestara, sa oko 200 članova.
Nikola Krajinović harambaša Sabora
Sabor u Guči nije samo trubački, već je prilika i za niz drugih manifestacija, poput nadmetanja u narodnom višeboju.
Kao pobednik u četiri discipline - skok udalj iz mesta (3,05 m), skok uvis iz mesta (1,3 m), bacanje kamena s ramena (11,35 m) i gađanje kroz prsten jabuke - Nikola Krajinović iz Beograda proglašen je za harambašu Sabora.
Najbolji u disciplini rvanje u kosti bio je Miloš Milanović, takođe iz Beograda.
Za najboljeg zdravičara proglašen je, treći put, Miodrag Sibinović iz Knjaževca, a najlepšu narodnu nošnju prikazali su Mladena Gojković iz Čačka i Vuk Pantović iz Sjenice.
Specijalnu nagradu Vukove zadužbine za negovanje narodnih običaja dobili su Jelena Drobnjak i Uroš Antonijević iz Vreoca kod Lazarevca.
Poslednji dan 51. Dragačevskog sabora
Posle sedmodnevnog trajanja, popodne se u Guči međunarodnim takmičenjem i koncertom Gorana Bregovića završava 51. Dragačevski sabor trubača.
Sinoćnje nadmetanje 18 najboljih srpskih duvačkih sastava na stadionu pored reke Bjelice, koje je završeno sat iza ponoći, prema podacima organizatora u jednom trenutku pratilo je oko 35. 000 gledalaca.
Na prošlogodišnjem saboru, u konkurenciji 12 trubačkih sastava pobedio je orkestar „Bakija Bakić" pod upravom Ekrema Mamutovića iz Vranja, dok je nagradu Prva truba sveta pripala Dejanu Petroviću iz Dubokog kod Užica.
Za ove trofeje danas će se nadmetati 10 orkestara, među kojima su i prošlogodišnji pobednici.
Varošica Guča, sa svojih manje od 3.000 zitelja i desetinama hiljada posetilaca iz zemlje i sveta, bila je jutros usnuli grad.
Po okolnim livadama i bregovima osvanule su stotine šatora. Procene o ukupnoj poseti kreću se od pola miliona ljudi, pa naviše.
Sve je proteklo u najboljem redu, bez ikakvih krupnjih incidenata. Otvarajući sinocnje finalno takmičenje, predsednik opštine Lučani Slobodan Jolović, koji je i predsednik Organizacionog odbora, rekao je da je za vreme ovogodišnjeg sabora u Guču prispeo šesnaestomilioniti gost najvećeg trubačkog festivala na svetu.

Preminuo indijski glumac Šami Kapur
Indijski glumac Šami Kapur preminuo je danas u 79. godini, prenosi Frans pres.
„Šami Kapur je preminuo jutros”, napisao je na društvenoj mreži Tviter bolivudski veteran Amitab Bačan.
Kapur je početkom nedelje prebačen u kritičnom stanju u privatnu bolnicu u južnom Mumbaju.
Ovaj glumac je pripadao uglednoj indijskoj glumačkoj porodici. Njegova braća Radž i Šaši Kapur takođe su bili glumci, a njihov otac Pritviradž bio je poznati pozorišni glumac.
Kapur je bio čuven po interesantnim i zabavnim filmovima, a debitovao je u Bolivudu 1953. godine. Igrao je u uspešnim filmovima, kao što su „Profesor” i „Džungla”.
Kapur ima sina i ćerku.

Zimonjić i Lodra trijumfovali u Montrealu
Srpski teniser Nenad Zimonjić i Francuz Mikael Lodra trijumfovali su u konkurenciji dublova na turniru masters serije u Montrealu savladavši u finalu prve nosioce, Amerikance Boba i Majka Brajana sa 2:1 u setovima - 6:4, 6:7 (5:7), 10:5.
To je druga titula Zimonjića i Lodre otkako su od januara počeli da zajedno. Prethodno su slavili na turniru u Vašingtonu.

Čović: Sporazum sa FMP ne rešava dugovanja Zvezde
Sporazum o strateškoj poslovno - tehničkoj saradnji između Crvene zvezde i FMP-a ne rešava dugovanja Zvezde, već treba da joj pomogne da održi ime, brend i spotske aktivnosti, izjavio je danas novoimenovani predsednik Košarkaškog kluba Crvena zvezda Beograd Nebojša Čović.
Između Crvene uvezde i FMP nije napravljena fuzija, rekao je Čović za TV B92, objašnjavajući da ti klubovi nisu spojeni u jedan, već su sklopili sporazum o stateškoj, poslovno -tehničkoj saradnji, koji se sprovodi u okviru plana reorganizacije.
Plan reorganizacije je u okviru Zakona o stečaju, rekao je Čović, i dodao da ako se taj plan pravi sportsko društvo ne želi da ode u stečaj, već da napravi dogovor sa poveriocima.
Plan reorganizacije može da traje maksimalno pet godina, a u tom periodu važno je da se troškovi u klubu racionalizuju i da radi samo ono što može, kazao je Čović.
On je podsetio da je račun KK Crvena zvezda blokiran još od maja 2004. godine i da su ukupna dugovanja Zvezde oko 14 milona evra.
Trebalo je naći nekog da Zvezdi da 14 miliona, a da se pri tome ne izvrši privatizacija, druga mogućnost je bila stečaj i šansa da legendarna Zvezda ode u beton ligu, kazao je Čović, objašnjavajući da je prihvaćena treća mogućnost i saradnja sa FMP.
„Dok ne počne reorganizacija nemamo nijedan račun na kome možemo da radimo, a do tad potrebno je održati Zvezdu”, rekao je Čović, dodajući da je tu uloga FMP-a.
Prema njegovim rečima, kada se završi reorganizacija, planirano je da se obavi fuzija klubova, koji će funcionisati pod zajedničim imenom Crvena zvezda Beograd.
Čović je naveo da se još ne zna ko će biti trener kluba na čijem je čelu, potvrdivši da su u toku pregovori sa trofejnim stručnjakom Svetislavom Pešićem i da će se rezultati znati za dva ili tri dana.

Sjajno izdanje srpskih odbojkašica protiv Amerikanki
KOMAKI – U trećem, poslednjem kolu drugog vikenda Gran prija 2011, ženska odbojkaška reprezentacija Srbije savladala je jutros u Komakiju (Japan) selekciju SAD sa 3:1 (25:12, 17:25, 25:23, 25:15).
Utakmica je odigrana u Park Areni Komaki pred 2.900 gledalaca, a sudili su Magdi Ali Hafez iz Egipta i Tunišanin Taufik Budaja.
SRBIJA: Lazarević, Brakočević (22), Malagurski (14), Krsmanović (10), Malešević, Molnar (6), Antonijević, Vesović, Ognjenović (1), Ninković, Rašić (13) i Ćebić.
SAD: Berg (4), Dejvis, Boun (6), A. Glas, Tamas, K. Glas, Larson (6), Metkalf, Tom (9), Akinradevo (12), Hodž (11) i Huker (10).
Fantastičnom igrom, posebno u prvom i poslednjem setu, izabranice Zorana Terzića potpuno zasluženo su savladale favorizovanu američku selekciju i osvojile tri boda koja mogu biti veoma značajni u trci za finalni turnir.
Samo 12 poena Amerikanki u prvom setu najbolja su ilustracija sjajne partije srpskog nacionalnog tima.
Neočekivano, usledio je pad koncentracije naših odbojkašica u drugom setu, što su Amerikanke iskoristile i izjednačile rezultat.
U trećem, vodila se velika borba. Rezultatska neizvesnost trajala je do samog finiša, kada je naš tim stigao do četiri „vezane” set lopte (24:20). Poslednja od njih je iskorišćena i Srbija je povela sa 2:1.
U odlučujućem setu Terzićeve izabranice nisu ništa prepuštale slučaju i lako meč privele kraju.

Odgovornost bez para i ovlašćenja
Obaveza lokalne vlasti da razvija i unapređuje jedno mesto mnogo je teži zadatak ako je ono, poput Vrnjačke Banje, pod „kontrolom“ ne samo meštana već i mnogobrojnih turističkih posetilaca.
Međutim, realizaciju tih planova još više otežava situacija odgovornosti bez moći, bilo finansijske ili zakonske. Na primeru Vrnjačke Banje očigledno je kako, recimo, decentralizacija, inače dobra ideja, od strane pojedinaca biva vulgarizovana i primenjena samo u političke svrhe.
Naime, danas lokalna samouprava nema mogućnosti da ubira bilo kakav prihod po osnovu bogatstva, kao što su mineralni izvori, nema instrumente za naplatu prihoda od boravišne takse od firmi koje tu taksu uredno naplaćuju od posetilaca, ne utiče na eksploataciju vode na svojoj teritoriji, nema nikakav uticaj na preduzeća koja se bave turizmom i koja, iz samo njima znanih razloga, godinama drže svoje objekte pod ključem na najlepšim lokacijama, niti ima značajnog uticaja na kreiranje budućeg razvoja kada je turizam u pitanju.
No, ima nešto što joj je nesebično ostavljeno, a to je odgovornost za slučaj da poseta bude u padu, odgovornost i obaveza da organizuje kulturne, sportske i zabavne manifestacije, da učestvuje na sajmovima i promoviše Banju, da stalno unapređuje infrastrukturu, ulepšava šetališta, održava parkovske površine... Do pre samo nekoliko godina opština je izdvajajući skoro 10 odsto svog budžeta finansirala održavanje zelenih i cvetnih površina banjskih parkova iako to zemljište nije bilo čak ni u njenoj korisnosti, a i danas parkovi, na kojima su i mineralni izvori, ne pripadaju opštini, odnosno njenim građanima.
Zato naše očekivanje od decentralizacije nije dodela dodatnih sredstava, mada ni to nije zanemarljivo, već vraćanje nadležnosti koja bi imala za posledicu ujednačavanje prava i odgovornosti.
* Autor je predsednik opštine Vrnjačka Banja

Svaki uspeh se računa
Ko bi ubedio najpoznatijeg američkog TV voditelja Džeja Lenoa i njegovu gošću Kejti Holms, glumicu i suprugu Toma Kruza, da zaigraju srpsko kolo pred milionima televizijskih gledalaca, ako ne najbolji teniser sveta Novak Đoković! On danas ima veći uticaj na međunarodnu javnost od svih srpskih institucija, baš kao što književna dela nobelovca Ive Andrića, prevedena na desetine stranih jezika, ili pronalasci Nikole Tesle, Mihajla Pupina i Milutina Milankovića, najuverljivije govore o značaju našeg intelektualnog doprinosa svetskoj baštini.
Istaknuti sportisti, umetnici, književnici, naučnici, inovatori… i dalje su, u svakom društvu i svakom vremenu, ono najvrednije čime se neka zemlja može pohvaliti pred svetom, bez obzira koliko je ta država mala, ekonomski siromašna, opterećena spornim istorijskim ili političkim nasleđem. „Kultura je pasoš Srbije na putu ka članstvu u EU”, rekao je i potpredsednik Vlade Božidar Đelić na otvaranju Međunarodnog sajma knjiga u Lajpcigu (od 17. do 20. marta), dodajući da ćemo napredovati i u privredi, ali u tom trenutku, četrdesetak srpskih autora koji su gostovali u Nemačkoj bili su „najbolje što Srbija može da ponudi Evropi, a da ni na koji način ne odstupi od svog identiteta i kulture i svega onoga što formira naš državni i socijalni korpus”.
Predstavljamo pisce, a ne knjige 
Srbija je svoj status „zemlje u fokusu” na ovogodišnjem Sajmu knjiga u Lajpcigu iskoristila da zapaženim nastupom, pripremanim pune tri godine, i u koji je uloženo 400.000 evra, ne samo pridobije tamošnju publiku, kritičare, izdavače i novinare, već i da otvori vrata za kontinuirani, širi prodor domaće književnosti i kulture na nemačkom govornom području, što je dobrim delom postignuto i kasnijim aktivnostima u saradnji sa Institutom Gete u Beogradu i prevodilačkom kućom Traduki (koja je pomogla da tridesetak knjiga savremenih srpskih pisaca bude prevedeno na nemački i predstavljeno na Sajmu).
Proglašenjem 2010. za Godinu knjige i jezika, Ministarstvo kulture Srbije je započelo sistematsku podršku mobilnosti pisaca, prevođenju srpske književnosti i njenoj promociji pre svega na nemačkom, frankofonskom i engleskom govornom području. To bi, uporedo sa učešćem srpskih autora na svim važnijim međunarodnim događajima iz oblasti kulture i umetnosti, trebalo da doprinese našem ugledu, unapredi ukupnu sliku o nama i učvrsti naš položaj u zajednici evropskih i svetskih vrednosti, kojoj nesumnjivo pripadamo. U to ne moramo nikoga da uveravamo – kaže za „Magazin”  Zoran Hamović, izdavač i jedan od zaslužnih za naš uspešan nastup u Lajpcigu („zato što smo išli da prikažemo naše darovite ljude, ideje i dostignuća, a ne knjige”, dodaje).
Samokritika umesto samouniženja 
Hamovićeva ideja je i „srpski lenjir” kao (razgrabljeni) suvenir za posetioce našeg sajamskog štanda. Drvena daščica sa nejednakim, nepreciznim mernim oznakama ilustruje različite aršine kojima se služimo i pokazuje, po rečima našeg sagovornika, da umemo da budemo samokritični i da se našalimo na sopstveni račun.
– To, naravno, nije isto što i samounižavanje, kojem smo, na žalost, postali veoma skloni. Pogađa me kad se, nakon svih strahota koje su nas snašle u protekle dve decenije, ne ponašamo kao odgovoran narod svestan svojih grešaka i uspeha, već kao dete koje čeka da ga odrasli prekore ili pohvale. Bolje je da se našalimo na svoj račun i krenemo dalje, nego da se neprekidno „posipamo pepelom” zbog prošlosti. Ne smemo arogantno precenjivati ono što smo dobro uradili, ignorišući promašaje, ali ni stalno isticati neuspehe, usput potcenjujući i gušeći mlade talente koji, shvativši da u domovini nemaju dovoljno podrške i uvažavanja, odlaze u svet – primećuje Hamović.
– Stav „najbolji, ili ništa” nije baš ni koristan ni podsticajan. Ne mogu svi biti prvi na listi, kao sada Đoković. Svaka nagrada i svako priznanje su značajni za imidž zemlje i za motivaciju mladih. Već i samo učešće na raznim bilateralnim, regionalnim i međunarodnim izložbama, skupovima, festivalima i takmičenjima doprinosi da se ljudi i narodi povezuju, razumeju, ispomažu. Talentovani pisci, umetnici, sportisti… koji stiču poštovaoce u svetu najbolji su „ambasadori” svoje zemlje – tvrdi Hamović
U Beogradu će, inače, od 12. do 18. septembra biti održan 77. kongres PEN-a, najstarijeg i najuglednijeg međunarodnog udruženja pisaca i organizacije za zaštitu slobode izražavanja. To je posebno priznanje našoj zemlji i našem PEN klubu, čija je predsednica Vida Ognjenović.
Zapostavljeni talenti 
Javna istupanja, stalna komunikacija i prisustvo na međunarodnoj sceni deo su ozdravljenja srpskog duha, odbrana dobre reputacije Srbije, njene kreativnosti i pameti, povratka vere u sopstvene vrednosti i kvalitet, bez obzira na kojem mestu „lestvice” se zvanično nalazimo, da li smo u nekoj oblasti u vrhu ili pri dnu, smatra naš sagovornik. Kao primer ističe Dragana Velikića, koji – bez sujete i ljubomore – uvek kad daje intervjue ili govori u inostranstvu preporuči dela bar još nekoliko domaćih pisaca.
Mnogi srpski talenti, na žalost, ne dobiju priliku da pokažu svetu šta znaju i umeju, i za to uglavnom krive državu koja za njih nema dovoljno razumevanja, u prevodu – para. Što je uglavnom tačno: prema nekim procenama, recimo, samo grad Beč više novca daje za kulturu nego cela Srbija, a Austrija kao država gotovo četiri puta više izdvaja za kulturu nego za policiju i vojsku (kod nas je razlika još veća – u obrnutom smeru). Oni su odavno shvatili dublji smisao Njegoševe mudrosti (što mi tek sad učimo), da bitku za ugled domovine ne bije „svijetlo oružje” već „srce u junaka” koji je predstavljaju u očima sveta.
-------------------------------------------------------------------------------
Festivali, sajmovi, izložbe…
Grad Beograd je, prema evidenciji Sekretarijata za kulturu, osnivač 36 ustanova kulture, dva javna preduzeća (Sava centar i Beogradska tvrđava) i 11 manifestacija kulture, i to su:
1. Oktobarski salon vizuelnih umetnosti (oktobar) od 1960.
2. BELEF – Beogradski letnji festival (juli) od 2004.
3. Beogradski džez festival (oktobar/novembar) od 1971.
4. BEMUS – Beogradske muzičke svečanosti (oktobar) od 1969.
5. Međunarodno takmičenje muzičke omladine (mart) od 1969.
6. Međunarodni susreti dece „Radost Evrope” (oktobar) od 1969.
7. Beogradski festival dokumentarnog i kratkometražnog filma (mart) od 1959 (u prethodnih šest godina održavao se u Puli)
8. BITEF – Beogradski internacionalni teatarski festival (septembar) od 1967.
9. Beogradski sajam knjiga (oktobar) od 1956.
10. FEST – Međunarodni filmski festival (februar) od 1972.
11. SOFEST – Filmski festival u Sopotu (juli) od 1971.

Srpski lenjir
Nezavisno od državnih institucija, i već izvikanih festivala kao što su Egzit ili Sabor u Guči, nevladine organizacije i udruženja građana u Srbiji pokrenuli su poslednjih godina niz novih međunarodnih kulturnih manifestacija, među kojima su neke stekle izuzetan ugled, na primer Gitar art festival od 2000. ili Beogradski festival igre od 2003. godine.
Neobično je što, iako je 60 odsto svih kulturnih aktivnosti u zemlji rezultat angažovanja nevladinog sektora, njemu pripadne svega oko pet odsto budžetskih sredstava namenjenih kulturi!
--------------------------------------------------------------
Gosti i domaćini
Za povezivanje domaćih i stranih pisaca, slikara, vajara, pozorišnih, filmskih i umetnika fotografije, virtuoza plesa i muzike, majstora finih zanata i ostalih poslenika kulture, kao i za uključivanje naših talenata u aktuelne svetske trendove, jednako je važno učešće i na velikim i na malim festivalima i takmičenjima, konferencijama, redovnim susretima i povremenim seminarima – onima koje organizujemo ili na kojima gostujemo.
Takvi su, recimo, filmski i muzički festival „Kustendorf” na Mokroj Gori, koji je prošle godine (treći po redu) posetio čuveni američki glumac Džoni Dep, pa Međunarodni pozorišni festival malih scena „JoakimInterFest” u Kragujevcu, Međunarodni festival klasične muzike „CosArt” održan lane u Aleksandrovcu, Međunarodni pozorišni ambijentalni filmski festival „Tvrđava teatar” u Smederevu, Smotra arheološkog filma u Narodnom muzeju Srbije ili Dani evropske kulturne baštine, koji su prošlog septembra obeleženi u Zaječaru, a idućeg meseca će domaćin centralne proslave biti Sremski Karlovci.
Tema jubilarnih, desetih po redu, Dana evropske baštine u Srbiji (koje, inače, države članice Saveta Evrope obeležavaju od 1984. godine sa idejom da tako podrže očuvanje zajedničkog evropskog nasleđa, ali i kulturnog identiteta svakog pojedinog naroda) biće „Riznica nasleđa Evrope”. U pripremi programa će, pored grada domaćina, učestvovati i Galerija Matice srpske, Pokrajinski zavod za zaštitu spomenika kulture i Muzej grada Novog Sada. Ministar kulture Predrag Marković je najavio da će tom prilikom biti pokrenuta inicijativa da Sremski Karlovci dobiju status grada.
------------------------------------------------------------------------- 
Na listi Uneska
Istorijsko nasleđe Srbije koje se već nalazi na Listi svetske kulturne bašine Uneska, kao i spomenici i nematerijalna dobra tek predložena da se u nju uvrste, zahtevaju posebnu brigu države i stručnjaka. Na listi su manastir Studenica, Stari Ras sa Sopoćanima (celina uključuje i crkvu Svetog Petra i Pavla u Starom Rasu), manastir Đurđevi stupovi kod Novog Pazara, četiri spomenika na Kosovu i Metohiji pod zajedničkim nazivom Srednjovekovni spomenici na Kosovu (manastiri Dečani, Pećka patrijaršija i Gračanica, i crkva Bogorodice Ljeviške u Prizrenu, koji su od 2006. i na Uneskovoj listi svetske baštine u opasnosti), kao i Galerijeva palata u Romulijani, arheološki lokalitet Gamzigrad. Kandidati za listu su iskopine Caričinog grada kod Niša, manastir Manasija, grad Bač sa okolinom, Rajačke pimnice i Smederevska tvrđava.
Potonja je, inače, već deo projekta „Tvrđave na Dunavu”, koji je pokrenut prošle godine u saradnji sa regionalnim programom Uneska za kulturno nasleđe jugoistočne Evrope, a trebalo bi da poveže u jedinstvenu celinu lokalne zajednice sa starim utvrđenjima na Dunavu u Srbiji (Bač, Novi Sad, Beograd, Smederevo, Golubac, Veliko Gradište i Kladovo) a zatim i tvrđavama u drugim zemljama, sagrađenim uz najveću evropsku reku.
Biciklistički „dunavski put” kroz Srbiju već je doveo mnoge mlade ljubitelje ovog sporta u naše krajeve, pronoseći dalje glas o lepim predelima, ljubaznim domaćinima i dobroj zabavi, i pridružujući se turističkoj znamenitosti nazvanoj „Put rimskih careva” (koji povezuje arheološke lokalitete i muzeje u Požarevcu, Velikom Gradištu, Golupcu, Majdanpeku, Kladovu, Negotinu, Zaječaru, Knjaževcu, Svrljigu i Nišu, a u planu je da se nadoveže na istoimeni put u Rumuniji i Bugarskoj).

Milatović: Cilj posete Srbiji revitalizacija političkih odnosa
Predsednik Crne Gore Jakov Milatović poručio je večeras, na svečanom prijemu u Crnogorskoj kući u Beogradu, da, nakon poseta Evropskim institucijama i sedištu NATO u Briselu, dolazi u Beograd „u nameri da da doprinos revitalizaciji političkih odnosa dve zemlje”. Prisustvo predsjednika Vučića na mojoj inauguraciji 20. maja, ministra Dačića na Samitu u okviru Procesa saradnje u jugoistočnoj Evropi u Podgorici 27. juna, i ova moja prva poseta Beogradu u tako kratkom vremenskom periodu upravo idu u prilog unapređenju odnosa dve države”, naglasio je Milatović.
Ukazao je na to da je revitalizacija političkih odnosa važna za unaprjeđenje ekonomskih odnosa, što ima za rezultat direktne benefite za privredu i građane dve zemlje, navodi se u saopštenju iz Kabineta crnogorskog predsednika.
Milatović je podsetio da je Srbija Crnoj Gori ubedljivo najveći trgovinski partner, sa robnom razmenom od 764 miliona evra prošle godine, što predstavlja petinu ukupnog prometa robe sa inostranstvom. Srbija je za nas i najveće turističko tržište. U 2022. ostvareno je 435 hiljada dolazaka turista iz Srbije u Crnu Goru, što je udeo od 21 odsto od ukupnog broja dolazaka stranih turista. Kada govorimo o strukturi, najviše noćenja ostvarili su turisti iz Srbije, i to nešto iznad 3 miliona ili 25,5 odsto od ukupnog brojaâ€ś, rekao je Milatović. Dodao je da je Srbija prošle godine bila i najveći strani investitor u Crnoj Gori sa 137 miliona evra ili 12 odsto ukupne vrednosti stranih direktnih investicija, što je u odnosu na 2021. povećanje od 80 odsto.
Uprkos podacima koje sam izneo, sa Srbijom, koja je naš najznačajniji ekonomski partner, Crna Gora nema odnose na nivou ambasadora i to ne iz tehničkih razloga, već političkih, dve zemlje nemaju zajedničke granične prelaze, kao što imamo sa Bosnom i Hercegovinom i sa Albanijom, platni promet predstavlja ozbiljnu poslovnu barijeru, naše Mešovite komisije za rešavanje ovih naizgled tehničkih pitanja se ne sastaju godinama unazad, a nikada nije održana zajednička sednica Vlada dve zemlje, konstatovao je Milatović. On je poručio da su, uprkos svim izazovima, veze između građana i privrede Crne Gore i Srbije ostale jake i da je stoga odgovornost ali i obaveza na državnicima dve zemlje da te odnose ne remete, već da ih unapređuju. Istakao je da, osim tradicionalnih veza i bliskih odnosa, Crnu Goru i Srbiju trajno povezuju zajednički ciljevi, pre svega regionalna stabilnost i članstvo u Evropskoj uniji.
„Posvećenošću ovim ciljevima dajemo dobar zamah proevropskom razvoju Zapadnog Balkana. Uveren sam će politički odnosi Crne Gore i Srbije ići uzlaznom putanjom u periodu pred nama i da će to biti dobar zamajac za dodatno unapređenje ekonomskih, kulturnih i sveukupnih odnosa, rekao je Milatović. On je ukazao i na značaj jačanja veza sa zajednicom Crnogoraca u Srbiji i njihove povezanosti sa Crnom Gorom.
Kako je najavljeno, Milatović će se sutra, uz ceremonijalni doček ispred Palate Srbija, sastati sa predsednikom Srbije Aleksandrom Vučićem, a nakon toga i sa predsednikom Narodne skupštine Vladimirom Orlićem.
Predviđeno je da predsednik Crne Gore u okviru posete položi venac na Spomenik neznanom junaku na Avali uz vojne počasti, kao i da položi cveće ispred Osnovne škole „Vladislav Ribnikar”, prenosi Tanjug.

Viljnus zbog NATO samita kao tvrđava, sistemi Patriot usmereni ka Kaljiningradu
VILjNUS – NATO je pretvorio Viljnus, prestonicu Litvanije, u tvrđavu branjenu naprednim oružjem kako bi zaštitio američkog predsednika Džozefa Bajdena i druge lidere Alijanse na samitu sledeće nedelje, koji se održava 32 kilometra od litvanske granice sa ruskim saveznikom Belorusijom.
Više od 3.000 litvanskih vojnika brinuće o bezbednosti samita NATO-a u Viljnusu.
Šesnaest NATO saveznika poslalo je ukupno oko 1.000 vojnika da obezbeđuju dvodnevni samit 11. i 12. jula, koji se održava samo 151 km od same Rusije, prenosi Rojters.
 Mnogi od njih su poslali i napredne sisteme protivvazdušne odbrane koji nedostaju baltičkim državama.
„Bilo bi više nego neodgovorno da naše nebo bude nezaštićeno u trenutku kada Bajden i lideri 40 zemalja stižu“, rekao je predsednik Litvanije Gitanas Nauseda.
Nemačka je rasporedila 12 raketnih sistema Patriot, koji se koriste za presretanje balističkih i krstarećih raketa ili ratnih aviona.
Španija je dopremila sistem protivvazdušne odbrane NASAMS, Francuska šalje samohodne haubice Cezar, i uz Finsku i Dansku raspoređuje vojne avione u Litvaniji.
Ova zemlja je, uz Britaniju, isporučila sredstva protiv bespilotnih letelica.
Poljska i Nemačka su poslale snage za specijalne operacije pojačane helikopterima.
Drugi šalju opremu za borbu protiv bilo kakvih potencijalnih hemijskih, bioloških, radioloških i nuklearnih napada.
Litvanski predsednik vidi ove akcije saveznika kao potvrdu da je potrebno da NATO hitno uspostavi stalnu protivvazdušnu odbranu u baltičkim državama.
„Razmišljamo o tome šta će se desiti nakon završetka samita i radićemo sa saveznicima na stvaranju rotirajućih snaga za trajnu vazdušnu zaštitu“, rekao je on novinarima.
U selima pored beloruske granice, meštani su saopštili Rojtersu da se osećaju potpuno bezbedno, uprkos ponudi Minska da se tu nakon pobune smeste ruske plaćeničke trupe Vagner grupe i rusko nuklearno oružje.
Na aerodromu u Viljnusu, osam nemačkih raketnih bacača Patriot raspoređeno je sa cevima usmerenim u pravcu ruskog Kalinjingrada, a još dva prema Belorusiji.
„Znate gde se nalazite geografski i prilično dobro znate odakle pretnja dolazi. Litvanija je tražila od nas zaštitu samita, a takođe je NATO tražio pomoć od Nemačke. Ovo je naš odgovor“, rekao je potpukovnik Štefen Lib, komandant jedinice Patriota.
Litvanija je utrostručila jedinice pogranične straže na beloruskoj i ruskoj granici tokom leta, uz oficire iz Letonije i Poljske.
Dve zemlje su takođe poslale policiju da pomogne u patroliranju po Viljnusu.
Gradonačelnik Viljnusa je preporučio stanovnicima da odu na odmor van grada, ako žele da izbegnu gužve u saobraćaju, jer će veliki delovi centra prestonice biti zatvoreni tokom samita.
Kako javlja izveštač Tanjuga, deluje da su građani poslušali apel gradonačelnika, s obzirom na to da je na ulicama prisutan mali broj ljudi, policija patrolira i povremeno prolaze vozila pod njenom pratnjom.
Grad je okićen zastavama Litvanije, Ukrajine i NATO-a.

Zemljotres jačine 5,6 stepeni po Rihteru pogodio Tajvan
Zemljotres jačine 5,6 stepeni po Rihterovoj skali pogodio je danas Tajvan, saopštio je američki Geološki zavod.
Epicentar zemljotresa bio je 87 kilometara istočno od grada Hengčuna sa oko 31.200 stanovnika.
Do sada nema izveštaja o eventualnim žrtvama ili šteti.
Nije izdato upozorenje na cunami, preneo je Tas, prenosi Tanjug.

Petković: Svečlja kriminalizacijom Srba opravdava prisustvo parapolicije
Direktor Kancelarije za Kosovo i Metohiju Petar Petković ocenio je danas da je pokušaji ministra unutrašnjih poslova privremenih prištinskih institucija Dželjalja Svečlje da kriminalizuje Srbe sa severa KiM imaju za cilj da opravdaju, kako je naveo, protivpravno prisustvo parapolicijskih jedinica, „gde danonoćno terorišu srpski narod”.
„Lažni ministar, a pravi nasilnik i ekstremista Dželjalj Svećlja, zajedno sa njegovim okupacionim falangama preobučenim u odela Kosovske policije, jedini su kriminalci na severu Kosova i Metohije i tu nemaju šta da traže”, naveo je Petković u saopštenju. Poručio je da bi bilo najbolje da Svećlja „pođe od sebe i optužnice koja je godinama podignuta protiv njega zbog napada kamenicama na pripadnike tzv. Kosovske policije, ali i zbog prevrtanja vozila misije Euleks”.
Dodao je da bi Svećlja, umesto što „nezakonito da privodi Srbe navodnom poznanju pravde i prava”, trebalo prvo sam da prestane da beži od tog istog prava i pravde.
„Da li je sprovođenje reda i zakona to što je kukavički poslao svoje falange da duge cevi uperuju u sina predsednika Aleksandra Vučića zbog jedne majice? Da li je vladavina prava kada Kurtijevi specijalci pucaju u leđa Dragiši Galjku, Miljanu Deleviću, Milanu Jovanoviću, braći Stojanović iz Gotovuše? Ili, kada brutalno pretuku srpsku decu Daru i Kristijana”, zapitao je Petković. Naglasio je da „hibridni rat koji Svećlja kukavički vodi iz Prištine protiv svega srpskog i posebno severa Kosova i Metohije”, rezultirao time da „nema tog čestitog Srbina koji bi ni javno ni tajno pristao da bude alibi Svećlji u njegovoj bolesnoj opsesiji okupacije severa i proterivanja Srba sa Kosova i Metohije”.
„To mu nikada neće uspeti”, poručio je Petković. Svečlja je ranije danas u intervjuu portalu Košev rekao da nije protiv srpskog naroda, već, kako tvrdi â€žšovinističkih projekata Srbije i kriminalaca”.

Ferstapen: Srećan sam što smo pobedili 11. put uzastopno
Vozač Red Bula Holanđanin Maks Ferstapen izjavio je danas da je srećan što je svom timu doneo pobedu na Velikoj nagradi Velike Britanije u šampionatu Formule jedan, prenosi Bi-Bi-Si.
Ferstapen je Red Bulu doneo 11. uzastopnu pobedu u Formuli 1, čime je ovaj tim izjednačio 35 godina star rekord Meklarena..
„Naravno da sam vrlo srećan što smo opet pobedili. Tu mislim i na 11. uzastopnu pobedu za ekipu. Mislim da je to prilično neverovatno, ali danas nije bilo tako jednostavno”, rekao je Ferstapen, koji je u Silverstonu stigao do šeste uzastopne pobede ove sezone.
Vozač Red Bula je ove godine zabeležio osam pobeda. Drugo mesto na VN Velike Britanije pripalo je vozaču Meklarena Landu Norisu.
„Veliko hvala celom timu napravili su neverovatan posao. Ništa od ovoga ne bi bilo moguće bez napornog rada koji su uložili. Stavili su me na tvrde gume, ne znam zašto - još su nejasni po pitanju nekih stvari”, rekao je Noris.
Vozač Mercedesa Luis Hamilton je stigao do trećeg mesta u Silverstonu.
„Hvala svima koji su me podržavali. Osetio sam energiju, osetio podršku i to je takođe razlog zašto smo se vratili ovde”, izjavio je Hamilton.
Prvo mesto u generalnom plasmanu vozača drži Ferstapen sa 255 bodova, dok je njegov timski kolega Serhio Peres osvojio 156.
Naredna trka u šampionatu F1 biće vožena 23. jula za Veliku nagradu Mađarske na stazi Hungaroring, prenosi Tanjug.

Na prelazu Gradina, na izlazu iz Srbije, čeka se četiri sata
Prema informacijama uprave granične policije u 17.15 časova, putnička vozila čekaju četiri sata na graničnom prelazu Gradina, na izlazu iz Srbije a na Preševu, na izlazu iz zemlje, putnička vozila i autobusi š zadržavaju 35 minuta, navode iz Auto-moto saveza Srbije (AMSS).
Teretna vozila najduže čekaju na Batrovcima, na izlazu iz Srbije i to dva sata dok se na prelazu Horgoš i Šid, na izlazu iz Srbije, zadržavaju 90 minuta.
Na ostalim graničnim prelazima nema dužih zadržavanja za sve kategorije vozila, prenose iz AMSS-a.

Programer za medalje
Vaterpolo reprezentacija Srbije je na poslednjih sedam takmičenja osvojila pet zlata, a po jednu bronzu i srebro. Jedan od igrača koji je tome dao veliki doprinos je tridesettrogodišnji golman Slobodan Soro, najstariji i najiskusniji član nacionalnog tima.
Kršni sportista po majci vodi poreklo iz severnodalmatinskog kraja, dalji preci su mu iz Knina, Benkovca i Obrovca, a po ocu vuče korene sa Kupresa i Hercegovine. Ipak njegova smirenost i akcenat ukazuju da je detinjstvo proveo u Novom Sadu, gde je i rođen, a od 16. godine je Beograđanin, istina sa puno prekida jer ga je karijera uspešnog vaterpoliste vodila i do Moskve, Barselone, Herceg Novog, Bečeja.
Otac Ratko, koji radi u vojvođanskom Izvršnom veću, i majka Mirjana, bivši sudija, a sada advokat, imaju tri sina, a Slobodan je srednji. Najstariji Siniša je advokat u Novom Sadu, a najmlađi Srđan živi u Švedskoj.
Posle Drugog svetskog rata preci vaterpoliste doselili su se u Vojvodinu, a otac i majka su se upoznali u Novom Sadu i tu kasnije i skućili.
– Moja majka je najponosnija na moje uspehe jer je i sama bila svojevremeno uspešna sportistkinja, reprezentativka SFRJ u petoboju. Zbog povrede kolena morala je da završi karijeru pa je upisala pravo. Možda je tako i bolje jer ja smatram da žensko telo nije stvoreno da trpi velike napore. Roditelji su kasnije mene i moju braću usmeravali ka sportu, ali sam samo ja pošao tim putem, upornost i izdržljivost izgleda da su mi najveći kvaliteti, kaže naš sagovornik.
Kada je imao 12 godina krenuo je sa drugovima iz razreda na novi, zatvoreni bazen u Novom Sadu, kako je uskočio u vodu, više takoreći nije ni izlazio, jedini sport kojim se bavio bio je vaterpolo.
– Voleo sam da gledam reprezentaciju, teško sam doživljavao te utakmice, preživljavao sam sve sa puno emocija, a u najlepšem sećanju ostalo mi je finale 1986. godine u Madridu, čuveni Milanovićev gol tri sekunde pre kraja, pa Olimpijada u Seulu 1988. godine....
Kao dečak najviše je uživao u letovanju u Zadru, tamo su deda i baba imali kuću, koju su kasnije zbog ratnih prilika morali da prodaju.
(/slika2)Seća se i te kuće i plaže, dešava mu se da ih često sanja i više od svega želi ponovo da ode i vidi to „parče” svog detinjstva. Od 1990. tamo nije bio nijednom i verovatno će već ovog leta otići s bratom do Zadra da ponovo vidi dvorište u kojem se igrao kao desetogodišnjak. Školski dani protekli su uobičajeno. Možda je samo, kako kaže, neobično bilo to što je beležio izuzetno dobre rezultate iz matematike, pa je išao i na republička takmičenja, a u osmom razredu osnovne zauzeo je deseto mesto na republičkom takmičenju. Kao talentovani matematičar upisao je Matematičku gimnaziju, a zatim Prirodno-matematički fakultetu u Novom Sadu, smer informatike.    
– Diploma informatičara je za mene najsjajnija medalja koju sam osvojio u životu. Jeste trajalo dugo jer je bilo teško uskladiti učenje sa sportskim obavezama. Tek u poslednje dve godine mogu leti da se odmorim na pravi način, jer do sada su mi leta prolazila u jurnjavi za profesorima, vanrednim rokovima, naporima da nadoknadim propušteno gradivo, ali drago mi je da sam bio dovoljno uporan i vredan da izguram do kraja, kaže Slobodan.
Naši vaterpolisti su najtrofejniji, ali krasi ih još jedna odlika, da spadaju i u najobrazovanije sportiste. Čini se da je akademskih građana najviše baš među golmanima, sada pokojni Gale Muškatirović nekada je bio doktor nauka, Aleksandar Šoštar je završio Mašinski fakultet, sada je predsednik Sportskog saveza Srbije, Kuljača je diplomirani pravnik... Iako je vaterpolo naš najtrofejniji sport u njemu se ne obrću velike sume novca kao u nekim drugim sportovima. Igrači moraju da misle šta posle karijere. Neki se odlučuju da ostanu u sportu kao funkcioneri poput Šoštara, Kuljača je u Olimpijskom komitetu, Jelenić u Vaterpolo klubu „Crvena zvezda”, Berbakov ekonomski savetnik u ambasadi Srbije u Rimu, a Ikodinović u ugostiteljstvu... Soro je od februara ove godine jedan od polaznika programa Olimpijskog komiteta „Karijera posle sporta” u kompaniji „Telenor”.
– To je prilika koju sam dobio da steknem još jedno dragoceno iskustvo, jer mi sportisti ostajemo uskraćeni za mnoge druge stvari, pa tako zbog sportskih obaveza nemamo dovoljno razvijen osećaj radnog vremena i rada u kompaniji. Zato je ovo prilika da sa i tu iskažem, možda ću jednog dana tu trajno naći svoje mesto – nada se.
Što se tiče sporta njegovi  planovi su vezani za Beograd, Partizan i Olimpijadu u Londonu dogodine, a posle, videće.
– Još dugo bih mogao da budem golman, ali ako bih radio u nekoj kompaniji... bolje je da krenem ranije nego da čekam četrdesetu. Moraću da razmislim, najbolji sam u vaterpolu, tu imam najviše znanja, znam dosta i o kompjuterskom programiranju, ali nemam rutinu kao neko ko se time odavno bavi. Punih 16 godina igram u prvim ligama, teško mi je da zamislim sebe kako sedim pored računara 10 ili 12 sati, mislim da bi to bio veliki šok za mene – iskren je Slobodan Soro.   
-------------------------------------------------------
Mamci za lepši pol
Iako su doneli najviše medalja vaterpolisti nikada nisu bili popularni kao njihove kolege u nekim drugim sportovima. Malobrojni su ipak uspeli da postanu zvezde, kao Udovičić, Filipović, ranije Šapić, Ikodinović, Milanović... ali Slobodan Soro ne spada u taj krug.
– Nisam od tih koje prepoznaju na ulici, kaže u šali da je to zato što po gradu ne nosi kapicu, ali i nema ništa protiv toga što je to tako.
(/slika3)Ipak čini se da su u poslednje vreme za vaterpoliste „lepe” poznate devojke. I vrapci znaju sve o Dači Ikodinoviću i Nataši Bekvalac, ali estrada i sport nastavljaju zajedno u liku Nikole Rađena i pevačice Ane Kokić, a Filipović se oženio sa odbojkašicom Sanjom Hanušić. Slobodan Soro ne želi da govori o svom privatnom životu, ali ne skriva da je ponovo slobodan jer se nedavno razveo.  
– Svuda su sportisti mamac za lepši pol, ali Srbija je možda malo specifična jer kod nas su ugledni u društvu, jako cenjeni, nacija se upravo sportistima najviše ponosi jer joj donose najviše radosti. Nije bez značaja ni što su uglavnom materijalno situirani i to na pošten način, ali zašto im se sviđamo, to je ipak pitanje za devojke – kaže Slobodan Soro. 
----------------------------------------------
Hladna voda
„Igrao sam u raznim zemljama, ali su bazeni loše zagrevaju jedino u Srbiji i Crnoj Gori. Na treninzima i utakmicama hladnoća nam se uvuče u kosti jer treba sat i po vremena da provedemo u vodi, a najteže je nama golmanima jer plivamo u mestu. Ponekad treneri imaju razumevanja pa nam dozvole da treniramo van bazena. Idealna temperatura za vaterpoliste je 26 do 27 stepeni, sve ispod 25 je izuzetno hladno, a biti u vodi od 22 stepena je kao kada bismo istrčali u kupaćim gaćama na minus petnaest po vetru pa se još i valjali po snegu. A dešavalo nam se da treniramo i na temperaturi od 18, 19 stepeni, tako nešto stvarno ne bih nikome poželeo”, kaže naš reprezentativac.
------------------------------------------------------------------------- 
Publika ne vidi sve
„Vaterpolo ima dva velika problema, pravila su takva da sudijske odluke nisu jasne često ni nama, a kamoli publici. Drugi problem što se u ovoj igri najzanimljivije stvari dešavaju ispod vode, ima puno udaraca kao da se radi o rvanju ili džudou. Kad bi publika mogla da vidi sve te grubosti vaterpolo bi bio mnogo popularniji”.
------------------------------------------------ 
Koka-kola najveći porok
Soro je kao internacionalni sportista naučiošpanski, ruski i engleski, voli električnu, haus, muziku, koju sluša uoči utakmice. Ne preteruje u hrani, ali s godina jede više masna jela, uz obaveznu limenku koka-kole, mada je kaže takve konstitucije da nema problema sa viškom kilograma.  
----------------------------------------------
Karijera
Slobodan Soro je trenutno član Vaterpolo kluba „Partizan”. Sa reprezentacijom Srbije osvojio je zlatnu medalju na Evropskom prvenstvu 2006. u Beogradu, srebrnu na Evropskom prvenstvu u Malagi, bronzanu na OI u Pekingu 2008, zlatnu na Svetskom prvenstvu 2009. u Rimu, tri zlatne medalje u Svetsko ligi. Bio je član „Vojvodine”, „Partizana”, „Bečeja”, ruskog „Dinama”, „Jadrana” iz Herceg Novog, španskog „Sabadelja”. Sa „Partizanom” je ove godine osvojio Evroligu posle 35 godina posta ovo kluba, a sa „Bečejem” 2000. godine.

Mesto karnevala, maskenbala, koncerata
Telč se nalazi oko 170 kilometara jugoistočno od češke prestonice – Praga, i isto toliko severno od austrijske prestonice, Beča. Do ovog malog mesta u Češkoj stiže se dobrim asfaltnim putem preko Jihlave, najbližeg većeg grada. Sada ima oko šest hiljada stanovnika, broj godinama stagnira, a u pisanim dokumentima spominje se još davne 1315. godine.
U bogatoj i dugoj istoriji smenjivali su se gospodari, koji su u 14. veku izgradili dvorac u gotskom stilu koji je kasnije dograđivan i utvrđen. Plemić, po kome ime nose i ulice i trg, Zaharije od Gradeca, renovirao je Telč u 16. veku u renesansnom stilu. U vreme njegove vladavine dolaze majstori iz Italije, obnavljaju dvor, gradske kuće, grade javne ustanove. Bio je to prvi veći uspon u istoriji ovog mesta. U 19. veku počinje industrijalizacija i mnogi meštani otvaraju zanatske radionice. Stvara se klasa imućnih građana koji ulažu u obnovu i ulepšavanje svog grada. Prosto je neverovatno kako su meštani uspeli da sačuvaju staru arhitekturu, a posebno gradsko jezgro koje je zadržalo isti izgled više stotina godina.
U vreme komunizma grad je izgledao zapušteno i tmurno. Ne bi trebalo zaboraviti da se našao u „slepom crevu”, jer je granica sa Austrijom bila praktično zatvorena, zbog loših odnosa između Istočnog i Zapadnog bloka. Promenom političkog sistema i stvaranjem nove države otvorene su granice i turizam je poprimio neslućene razmere. Počeli su da dolaze putnici iz celog sveta, bilo je dovoljno da jedan dođe i da se priča o Telču proširi.
Meštani su svojim sredstvima, ali ovog puta i uz pomoć države, sredili fasade i krovove. U prelepim baroknim kućama u samom centru otvorili su prodavnice suvenira, kafane, restorane, pansione i hotele, čega do tada nije bilo. Država je uložila i znatna sredstva u obnovu dvora i gradske infrastrukture. U centru se nalaze i tri crkve, Svetog Jakoba sa tornjem visokim 60 metara otvorenim za panoramsko razgledanje grada, crkva Imena Isusovog i crkva Svetog Duha. One su obnovljene i predstavljaju deo ambijentalne celine gradskog jezgra koje je 1992. godine stavljeno na Uneskovu listu svetske kulturne baštine.
Turiste nije privukla samo lepota mesta: gradska uprava mu je dala i nove sadržaje organizujući brojne kulturne, sportske i zabavne manifestacije kao što su: izložbe cveća, oldtajmera, starih kostima i folklornih družina, dani dece, pozorišne predstave, nastupi orkestara, festivali džeza, pa i dani letenja u balonima. Skoro da nema datuma u kalendaru bez neke manifestacije! Mnogi svetski i češki režiseri snimili su tu mnoštvo filmova u prekrasnom ambijentu prošlih vremena.
Zanimljivo je da se u ovaj češki gradić dolazi porodično na biciklima ili pak organizovano za veće grupe. Za jedan dan može se sve videti, jer je sve „nadohvat ruke”. Mada su se domaćini pobrinuli da u svojim lepim starinskim kućama obezbede i smeštaj za turiste, po ceni od oko 20 evra pa naviše za noćenje. 
Gradsko jezgro je okruženo sa dva jezera, pa se stiče utisak da je na ostrvu. Telč je mesto koje treba posetiti, ne samo zbog uzbudljivog doživljaja prošlih vremena, već i zbog primera njegovih meštana kako se voli i čuva svoj grad.

Prokuplje – grad Svetog Prokopija
Na mestu gde ogranci Jastrepca sa severa i Radana sa juga zatvaraju prostranu dolinu reke Toplice, uzdiže se breg, baš kao onaj iz bajki. Od Turaka mu je ostao naziv Hisar, a danas je ovo najomiljenije šetalište Prokupčana. Kroz gusto zelenilo bagrema i lipa, vode staze oko celog brda, a onom glavnom može se i na sam vrh vozilom. Gore je lep restoran sa terasom, sa koje se pruža nezaboravna panorama grada.
Uz još malo napora, pešice, i stiže se na sam vrh, odakle puca pogled gotovo na celu topličku kotlinu: na vrhove Kopaonika, Jastrepca, Radana, Vidojevice... I na reku koja se gotovo u punom krugu obavija oko podnožja brda. Samo oko 300 metara deli mesto gde Toplica udara u podnožje Hisara od onoga gde ga napušta, praveći jedan od retkih prirodnih fenomena: jednim delom ona teče uzbrdo, što naučnici nazivaju epigenijom.
Na vrhu brda su i ostaci drevnoga grada. Arheolozi ga još detaljno nisu ispitali, a ono što se za sada zna – potiče iz rimskih vremena sa jasnim delovima koji pripadaju našem srednjem veku. Očuvan je ulaz u Gornji grad sa kamenim pragom, delovi glavne kule, cisterne za vodu i zidovi koji opasuju grad. Dole, kraj reke, još je u dobrom stanju i kula, koju narod zove Jug-Bogdanova. Tako se i za ceo stari grad pripoveda da je pripadao Jug-Bogdanu, njegovoj devetorici sinova i kćeri Milici, potonjoj Lazarevoj ženi, kneginji srpskoj.
Da je Prokuplje drevni grad svedoče i drugi istorijski spomenici. Nedavno je arheolog Julka Kuzmanović-Cvetković u porti ovdašnje crkve otkrila veliki kompleks rimskih termi, a u neposrednoj blizini otkriveni su i ostaci vizantijske bazilike. Crkva Svetog Prokopija je posebno zanimljiva. Ona potiče sa kraja devetog veka i prvo je bila trobrodna, posvećena Pokrovu Presvete Bogorodice, kako u svojoj knjizi piše protojerej Lazar Barać, starešina crkve i namesnik toplički. Međutim, kada je u 14. veku počelo nadiranje Turaka, mošti svetaca su povlačene ispred njih. Tako su 1386. godine, pred opsadom Niša, mošti Prokopijeve prenete u Prokuplje. Da bi bile dobro sakrivene, postojećem hramu dodat je na južnoj strani još jedan brod u čijem podu su pohranjene svečeve mošti.
Od tog doba, svi su izgledi, Prokuplje i dobija ime po ovom svecu. O tome svedoči i jedna povelja kneginje Milice u kojoj ona zaveštava manastiru Svetog Pantelejmona na Svetoj gori vinograd „va grade svjatago Prokopija”. A i Prokopovdan (21. jula) ovde se vekovima obeležava kao gradska slava. Kako se grad na Toplici do tada zvao, još sa sigurnošću ne može da se kaže, mada neki istoričari misle da je to bilo – Toplice, koje se pominju u nekim spisima. Rimljani su ga zvali Hammeum, Vizantinci Komplos, a Turci Urćub – to se pouzdano zna.
Godine 1934. uz prisustvo patrijarha Varnave i kralja Aleksandra Karađorđevića obeležena je hiljadugodišnjica ove crkve, a u centru grada otkriven spomenik palima u Prvom svetskom ratu i poznatom Topličkom ustanku. Zanimljivo je da je spomenik uradio Frane Menegele Dinčić, Dubrovčanin, a u 16. i 17. veku Dubrovčani su ovde imali veliku koloniju i Jug-Bogdanova crkva je njima bila ustupljena pa je ostalo ime iz tog doba – Latinska.
Poseta Prokuplju ima draž zbog njegovih kafanica, sa izvrsnim jelima sa roštilja, zbog večernjih šetnji na uvek prepunom korzou, zbog olimpijskog bazena pod Hisarom, gostoprimvljivim ljudima, kao i većina „južnjaka”. Uz to može da bude i zanimljiva šetnja kroz našu daleku i blisku prošlost.
Prokuplje su nekada krasili i nepregledni vinogradi po okolnim brdima: Sokolici, Gubi, Vršniku, Đurovcu, Piramidi, Srpskoj strani, Crkvenom potoku... Jedna od retkih naših autohtonih sorti grožđa ima ime ovoga grada – prokupac. Danas je, na žalost, najveći deo tih vinograda zapušten. Ima, ipak, najava da se ljudi vraćaju ovom plemenitom voću – braća Kovačevići u susednom selu Gojinovcu podižu zasade na preko 100 hektara.
Okolina Prokuplja poznata je i po nedavno podignutoj opservatoriji na Vidovači, gde je, utvrdili su naučnici, najviše vedrih dana na Balkanu. Još poznatije su banje – Prolomska, Lukovska i Kuršumlijska koje su se nanizale na padinama Kopaonika i Radana. A na jednom od visova Radana je i već svetski poznata Đavolja varoš – neobične figure koje je priroda erozijom stvorila od kamena i zemlje. U poslednje vreme ovde boravi tokom godine i do 70.000 turista, od kojih je sve više onih iz evropskih zemalja.
Drevno Prokuplje je podignuto kao postaja na važnom putu Konstantinopolj – Niš – Jadransko more – Rim. Međutim, ovaj kraj ima izgleda da obeleži i jedna druga epoha – neolit. Arheološko nalazište na tom istom putu, kod Pločnika, tvrde naši i svetski stručnjaci, pokazuje da se ovde topila bakarna ruda i izrađivali predmeti od tog prvog metala koji je čovek osvojio, još pre šest do sedam hiljada godina. To je jedinstveno nalazište u svetu i ono pomera granice dosadašnjih saznanja o čovekovim umećima.
Ovde su već preduzeće „Planinka” i Muzej Toplice počeli sa podizanjem naselja nalik na ona iz neolita, koje će biti velika turistička atrakcija.

Devojka sa visokim ciljevima
Jedrenje paraglajderom jedan je od najjednostavnijih načina da se ostvari san o letenju, pa Milica Marinković često posmatra svet iz ptičje perspektive zahvaljujući čarobnom padobranskom krilu, izduženo elipsastog oblika.
Da smo je, međutim, slučajno sreli na ulici, ne bismo ni pomislili da se ova krhka dvadesetogodišnja devojka punih šest godina hvata u koštac sa silama vetrova. A kamoli da je četiri godine zaredom u ligi Srbije državni prvak za žene, da je prošle godine osvojila treće mesto na evropskom prvenstvu, a ove postala druga na svetu u preciznom sletanju paraglajderom i, uz sve to, kao državna reprezentativka, već dve godine doprinosi zavidnom plasmanu Srbije.
Ništa na svoju ruku
Takav uspeh rezultat je temeljne obuke i pripreme na visokom profesionalnom nivou. To je uz oca, kakav je bio Zoran Marinković (naš čuveni as, koji se inače bavio obukom pilota na ultralakim letelicama, paraglajderima i daskama za jedrenje na vodi), bio jedini pravi put ka osvajanju nebeskih prostora.
– Tata je puno truda i vremena uložio da brata, Pavla Marinkovića, i mene nauči toj veštini. Pošto nismo mogli svaki dan da odlazimo na mesta odakle se moglo poleteti, jer dosta košta, tata je na jednoj livadi u Šimanovcima napravio vitlo. Vitlo je sprava koja u ravnici može da podigne čoveka stotinak metara. Tako smo, zbog održavanja psihofizičke kondicije, svakodnevno mogli uredno da treniramo, bez obzira da li je zima, leto, proleće ili jesen – objašnjava Milica.
Otkad oca više nema, iskustvo razmenjuje sa bratom, koji je godinu dana mlađi, a godinu dana iskusniji od nje i, takođe mnogo puta osvajao medalje. Ali, Milica je dobro upamtila sve na šta ju je upozoravao otac, a kasnije bezbroj puta ponovio i Voja Ivanović, naš čuveni pilot paraglajdera i selektor reprezentacije Srbije.
– U paraglajdingu postoji jedna „bolest” koja se zove „Ikarov sindrom”. Ispoljava se tako što ljudima posle nekog vremena počne da se pričinjava da znaju sve. Popnu se na brdo sa rancem od 20 kilograma na leđima, rašire paraglajder i polete, iako im sve lampice signaliziraju da to ne treba da rade! I...! Uzrok mnogih nesreća uglavnom je ljudski faktor! Zato se ne može leteti kao muva bez glave – podseća naša sagovornica.  
(/slika2)Ni opremu, smatra, ne treba kupovati na svoju ruku.   
– Čovek treba da veruje tom paraglajderu i zato prvo mora da se upozna sa opremom. Da pregleda kako stoje gurtne u sedištu u kojem će leteti. Da se uveri da sme da se osloni i da visi u njemu, a da neće da ispadne. Da proveri jačinu kanapa. Ljudi obično sa nepoverenjem prilaze paraglajderu, baš zato što taj kanap izgleda dosta tanko, mada može da izdrži sto kilograma. Treba da znaju i od kog je materijala. Da ga pipnu, pod rukom da osete koliko je to čvrst materijal, a ne obična krpa. Da probaju da dišu kroz njega, da vide da nije porozan. I, na kraju, treba da provere da li je tu rezervni padobran, za koji postoji posebna obuka kako se aktivira. Sve mora da se proveri pre nego što se poleti. Kad se desi problem, može da bude kasno – upozorava Milica sa naglašenom ozbiljnošću i, onima koji tek nameravaju da lete, poručujeda ne uče samostalno, nego da dođu u školu paraglajdinga koja ima licencu, da im ljudi koji znaju, objasne elementarne stvari i taj deo priče prepustila selektoru Voji Ivanoviću, u čijoj pratnji je došla na ovaj razgovor.
Kako se počinje? 
– Paraglajding spada u ekstremne sportove, ali ako se poštuju stroga pravila, onda praktično nema rizika. Elementarno znanje
stiče se u školi, koja, po evropskim standardima, postoji i kod nas. Pre poletanja škola mora da se najavi, da pozove najbližu meteorološku službu i kontrolu letenja najbližeg aerodroma, da se paraglajderi ne sudare sa nekim avionom.
Obuka počinje već prvog dana. Taj prvi let, kao što se zamišlja, nije visinski. Početnici se svega dvadesetak santimetara odvajaju od zemlje, tako da nemaju čega da se plaše. Kako napreduju, tako se podižu.
– Najiskusniji paraglajderisti uvek poleću prvi, kao sonde, a onda ostali, po rangu znanja. Polaznici kod sebe imaju radio-stanice i tako komuniciramo. Upućujemo ih kuda da se kreću, a pravilo je da, ako ne čuju instruktora, odmah sleću – objašnjava sportistkinja.
– Paraglajding je sport koji omogućava da se satima ostane u vazduhu kada duva dobar vetar. To jeste draž. Zato je važno postići sklad sa prirodom. Kad nema optimalnih uslova, spuštamo se u roku od „pet” minuta. Ako je najavljeno da će u naredna tri, do četiri sata vreme da se pogorša, spuštamo se dva sata pre toga. Nekad i pogrešimo u prognozi na štetu njihovog letenja, ali to je u korist njihovog života. Mi u šali kažemo, da ih, u stvari, ne učimo da lete, nego ih sve vreme učimo da znaju kad da ne polete. To je najveća filozofija obuke i kasnijeg letenja – ističe Milica.
Pored sto dana praktičnog dela, obuka podrazumeva i sedam teoretskih predmeta na kojima se uči aerodinamika i vazduhoplovna meteorologija, kako bi, recimo, kasnije znali kako da koriste termičke stubove za postizanje visine ili šta da urade ako ih usisa oblak. Nakon toga kod Direktorata civilnog vazduhoplovstva polažu za pilote paraglajdera i tek onda mogu samostalno da lete – objašnjava Ivanović, dodajući da je paraglajding vizuelno, a ne instrumentalno letenje i izričito je zabranjeno poleteti noću (dnevno letenje počinje pola sata pre izlaska sunca i završava pola sata pre zalaska), po magli ili u oblacima. Noću može da se leti samo u izuzetnim situacijama i pod specijalnim uslovima, kada je cilj vidljiv osvetljen farovima i direktno vidljiv sa poletišta i kada je pilot pre toga deset puta poleteo sa tog starta..
Visoki ciljevi
(/slika3)Milica odavno nije više početnik, ali se tih pravila pridržava svaki put, kao da joj je prvi put, jer zna da samo tako može da uživa u slobodi letenja. Kakav je to osećaj, teško može da opiše. Možda je to najbolje dočarao Zoran Petrović Gugi, legenda našeg paraglajdinga, rekavši da su ptice prvo poletele, pa su onda propevale, iz zadovoljstva. Ali, uživanje Milici nije jedini cilj.
– Zamislite kakav je osećaj biti u bilo čemu prvak u svetu? E, to mi je prva ambicija. Posle bih prešla na drugu disciplinu, koja je dosta skuplja i zahtevnija. To je prelet. Postiže se određena visina i prelazi određena kilometraža. Na primer, poletite sa Avale, a cilj je u Kragujevcu. I, ko prvi stigne. Morate da znate kako ćete donde, a nemate motor? Najteži, ali i najbolji uslovi za prelet su u alpskim zemljama, Italija, Austrija, Švajcarska. Tamo su i najbolji piloti. Mada su lepa sva ona mesta gde sam letela, od Kraljeva, Vršca, Titelskog brega, preko Bogutovca, Niške banje i Raške, pa sve do Malezije, Austrija je za mene predivna zemlja.Zbog slika iz vazduha – ne skriva Milica, koja na takmičenje ne nosi foto aparat, ali u drugim prilikama, kad leti za svoju dušu, može da se opusti i škljoca, ili da montira kameru kao rudarsku lampu i da snima celokupan let.
U međuvremenu Milica je upisala Fakultet za ekologiju i zaštitu životne sredine, a bavi se i napredovanjem srpskog vazduhoplovstva kroz klub „Aero edu”, koji je ostao iza oca.
– Imamo mali broj članova. Tu sam rigorozna. Ne želim one koji nezdravo žive. Zato uvek pozivam mlade da dođu kod mene da se druže, a ne da gube vreme sedeći u kafićima – poručuje na kraju Milica. 
------------------------------------------
Drugi na svetu
Na svetskom prvenstvu u preciznom sletanju paraglajderom, održanom krajem jula u Češkoj, naša reprezentacija (koju čine pet muškaraca i dve devojke), zauzela je drugo mesto (što je u rangu vaterpolista), iza Slovenaca, a iza sebe ostavila prošlogodišnje svetske prvake Kineze i evropske prvake Čehe. U pojedinačnoj ženskoj konkurenciji Milica Marinković se vratila sa srebrnom medaljom oko vrata, a Milica Bićanin sa bronzanom. Ovo je naš najveći uspeh postignut u sportskom vazduhoplovstvu, budući da pedeset godina unazad nijedna medalja nije osvojena u realnom letenju. Na ovogodišnjem svetskom prvenstvu naša reprezentacija je bila najmlađa, što govori da nam tek predstoje uspesi – hvali se selektor Voja Ivanović, ističući da je učešće reprezentacije obezbedio Vazduhoplovni savez Srbije pod okriljem Ministarstva sporta i omladine.
------------------------------------------------------------- 
Od preciznosti, do akrobatike
Kod paraglajdinga postoje tri discipline: precizno sletanje, prelet i akrobatsko letenje, jedna od najtežih disciplina, gde se rade figure, lupinzi, čuda. U svetu ima samo dvesta pedesetoro njih koji se time bave. I mi imamo jednog momka u Srbiji koji postiže odlične rezultate. Zove se Petar Lončar. Lete ljudi po celom svetu. Ovaj naš akrobata svake godine ide u Nepal po pet-šest meseci vežba, jer je tamo finansijski povoljnije.

Zagonetni sat još otkucava
Neobičan zidni sat od slonove kosti, čiju repliku je 1985. godine u Gornjoj Austriji nabavio Miodrag – Miša Tasić prvo je bio zagonetka za njega samog a onda i mnoge druge koje je pitao znaju li kakva su skrivena značenja onoga što se na njemu vidi.
– Sat je rađen u baroknom stilu, prostor oko brojčanika je podeljen na šest delova i svaki segment je priča za sebe, sa mnoštvom detalja. Tu su i slonovi, anđeli, jeleni, robovi... a sve podseća na scene u kojima oni imaju neku ulogu – opisuje Tasić, dodajući da u katalogu koji je dobio uz sat piše da prvi spoljni segment znači ljubav, drugi je čednost, treći slava, četvrti vreme, peti smrt, a šesti večnost.
– Ti spoljni krugovi su povezani sa onim unutrašnjim, ali to bi trebalo još rastumačiti. Pored rimskih brojeva koji su takoreći jedini čitljivi, u užem prstenu su i horoskopski znaci, ali i neki drugi simboli. Sat ima i svoj kataloški broj u jednom umetničkom časopisu – naglašava naš sagovornik, pretpostavljajući da se radi o umetničkom predmetu.
Jedna od pretpostavki je da je sat rađen čak 25 godina, budući da se pominju 1650. i 1675. godina. Po načinu rada, jedan od onih stručnjaka koje je kolekcionar pitao za mišljenje, misli da je ovo barokno delo mogao isklesati nemački ili holandski umetnik.
(/slika2)Neobična priča oko sata je počela da se „plete” kada je Tasić, sada penzioner, zaljubljenik u umetničku fotografiju koja je bila i njegovo profesionalno opredeljenje, boraveći kod prijatelja u Austriji došao do sata. Satni mehanizam je nabavio u Švajcarskoj i za sve ove godine radi besprekorno, ističe Miodrag Tasić.
– Koliko mi je poznato u Srbiji postoje još dve ovakve kopije. Na jednom mestu sam našao tumačenje po kome je autor verovatno bio inspirisan simboličnim viđenjem dela Frančeska Petrarke, začetnika humanizma, ali mi je to sumnjiva pretpostavka, jer je on živeo pre više od trista godina – kaže Tasić. – Za mene je ostala i tajna ko ga je i za koga naručio. Voleo bih da znam i da li je ovaj neobični, kitnjasti sat bio samo instrument za merenje vremena ili poklon sa posebnim motivom.
Čika Miša, kako ga mnogi oslovljavaju i znaju je i dugogodišnji član Društva prijatelja Hilandara. Zato mu je u kolekciji vrlo značajna jedna relikvija – krst sa Hilandara.
– Krst za časnu trpezu, star više od tri veka, nađen je slučajno, polomljen, u fioci stola na Hilandaru. Bio je izrađen od drveta. Moj prijatelj takođe član Društva ga je odneo u Beč na restauraciju. Napravljena je kopija, a onda je original vraćen na Hilandar. Na njemu je izrezbarena Sveta Gora, lik Svetog Simeona, dvoglavi orao... Slova su ispisana ćiriličnim pismom. Na žalost originalni krst je u zoru 4. marta 2004. godine, izgoreo u katastrofalnom požaru, tako da je ostala samo ova replika koja je trebalo da posluži kao poklon – ističe Tasić.
Na Mišinom radnom stolu oslikan kamen.
– Bio sam na Hilandaru. Jedno jutro pogledam kroz prozor, zora tek zarudila, a jedan monah se udubio u neki posao. Siđem do njega, a on slika ikonu na kamenu koji je našao na pristaništu Svete Gore. E, to je ova ikona svetog Nikole – pokazuje nam.
Miša kaže da mu predmeti koje je godinama prikupljao sa raznih strana razgaljuju dušu i ulepšavaju dane.

Makartni u dokumentarcu o 11. septembru
Slavni britanski muzičar Pol Makartni, u čiju će čast uskoro biti snimljen „tribjut” album, na kome će njegove pesme izvoditi velikani kakvi su Bili Džoel, „Kis”, Bi Bi King, biće i „junak” dva nova filma. Jedan je dokumentarac „The Love We Make” o Makartnijevom iskustvu posle terorističkog napada na Njujork 11. septembra 2001. i humanitarnom „Koncertu za Njujork” koji je organizovao 20. oktobra iste godine, okupivši krem rokenrola u „Medison skver gardenu”.
Ovaj dokumentarac beleži njegovo iskustvo na ulicama Njujorka tih dana, kao i planiranje dobrotvornog koncerta, uz snimke sa tog događaja na kome su, pored Makartnija, nastupili: grupa „Hu”, Džeger i Ričards iz „Stonsa”, bend „Bon Džovi”, Džej Zi, Erik Klepton, Elton Džon… i na kome je prikupljeno 35 miliona dolara.
– Bila mi je čast što sam bio u prilici da pomognem Njujorku i Americi u tom trenutku. U vazduhu se osećao šok i strah, i to se moglo bar malo ublažiti muzikom – izjavio je Makartni.
Režiju ovog dokumentarca potpisuju Albert Majsles i Bredli Kaplan, a u filmu se pojavljuju i Dejvid Boui, Erik Klepton, Mik Džeger, Džej Zi, Bili Džoel, Elton Džon…
Ostvarenje „The Love We Make” biće premijerno prikazano 10. septembra, dan uoči desete godišnjice terorističkog napada na Njujork.
Svetski mediji ovih dana pišu i da je kuća „Unique Films” već počela rad na animiranoj adaptaciji Makartnijeve knjige za decu „High in the Clouds”, objavljene 2005. godine. Nije poznato mnogo detalja o ovoj produkciji, osim da je engleski muzičar već napisao nekoliko kompozicija za film.
Osim poslovnih poduhvata, Makartni se, kako izveštavaju britanski tabloidi, sprema da po treći put stane na „ludi kamen”. Iako su se pre mesec dana pojavile spekulacije da se čuveni muzičar oženio svojom izabranicom, Amerikankom Nensi Ševel, to je demantovano, a svadba će, po najnovijim informacijama, biti održana uskoro u Londonu. Biće „vrlo intimna i skromna”, za uzak krug ljudi, piše engleska „žuta štampa”.
„Pol jako voli Nensi, ali ne želi raskošno venčanje”, rekao je neimenovani prijatelj bivše „liverpulske bube”.
Nakon venčanja, mladenci će, navodno, odleteti u Njujork gde će organizovati zabavu za prijatelje i članove Nensine porodice.
Šezdesetdevetogodišnji Makartni u vezi je sa Nensi Ševel, koja je od njega mlađa 18 godina, od 2007. godine. Polova prva žena Linda, sa kojom je bio u braku tri decenije, umrla je od raka 1998, dok se od druge supruge Heder Mils razveo 2008. godine.

Zašto na turskoj plaži ima previše Turaka
Pomereno je vreme polaska, u sobi nema satelitskog programa, pritisak vode je suviše slab, u hotelu sa pet zvezdica otpao je deo plafona, u autobusu ne radi klima, hotelski bazen nije u funkciji, restoran je daleko od smeštaja… Ovo je deo primedbi koje putnici na internet-forumima upućuju na račun turističkih agencija. Najviše takvih zamerki, koje mnogima pokvare letovanje, i ostaje samo na forumima ili u usmenim žalopojkama, jer je broj prijava koje završe u rukama turističke inspekcije i pred arbitražom Jute manji nego prethodnih godina. 
Da li zbog nepoverenja da bi se problem mogao rešiti u njihovu korist ili zato što je kvalitet ponude i usluga realno bolji, oni koji na odmor odlaze u aranžmanu agencija, ređe nego ranije odlučuju se da presaviju tabak i napišu žalbu. 
Da je prigovora sve manje, potvrđuje i Radisav Stanković, direktor Jute, Nacionalne asocijacije turističkih agencija, koji navodi da se toj organizaciji od početka godine obratilo svega dvadesetak ljudi, a da je tužbe podnelo njih petoro, što je, prema njegovoj oceni, gotovo zanemarljivo s obzirom na broj putnika. 
Arbitraža je naterala članice Jute da se profesionalno odnose prema turistima, naglašava Stanković, dodajući da su redovni sudovi u sporovima koji su se pred njima vodili gotovo po pravilu potvrđivali odluku arbitraže. Da nisu sve pritužbe sasvim razumne, potvrđuje primer koji Stanković navodi kada se jedan putnik požalio da na plaži u Turskoj ima previše Turaka.
Gotovo polovina od 193 prijave podnete turističkoj inspekciji do početka avgusta na rad agencija bila je opravdana, a svaki treći od tih slučajeva završen je vraćanjem novca putnicima. Prema rečima Brankice Bajat, načelnice Odeljenja turističke inspekcije, za plaćene a neizvršene ili nepotpuno izvršene usluge, agencije su ove godine turistima vratile oko milion i po dinara. 
„Kada putnici i agencija nisu mogli da se dogovore, turistički inspektori su podnosili zahteve za pokretanje prekršajnog postupka protiv organizatora putovanja”, navodi Bajatova koja putnicima savetuje da pažljivo pročitaju opšte uslove i program putovanja, provere licencu i likvidnost agencije, da zatraže podatke o lokalnom predstavniku agencije, a treba još i da znaju da usmene informacije koje dobiju od zaposlenih u agencijama nisu obavezujuće, da posebni zahtevi, na primer sprat sobe, moraju biti navedeni u ugovoru.
-----------------------------------------------------------------
Najčešće opravdane žalbe putnika:
Niži nivo komfora od previđenog (smeštajni objekat nema klimu, mini-bar, terasu, ima pomoćni ležaj umesto standardnog)
Promena smeštaja
Smeštajni objekat nema sve ugovorom predviđene sadržaje (bazen, sportske terene, spa-centar)
Lokacija smeštaja (udaljen od plaže ili centra grada više nego što je navedeno u programu putovanja)
Prevoz (kvar autobusa, zamena autobusa minibusom, klima ne radi)

Brakovi puni miliona
Među njima sigurno nema tipičnih svađa oko novca kao kod ostalih parova, možda tek poneka rasprava da li za kuću potrošiti 10 miliona više ili manje. Da li tu neko potegne argument „ja sam zaradi(la)o više” ostaje između četiri zida, jer sve dok su zajedno milioni su na gomili, a oni na listi najbogatijih slavnih parova.
Po ukupnoj zaradi u ovom poretku i dalje suvereno dominiraju Bijonse i Džej Zi. Oni su što od muzike što od raznih reklamnih ugovora zaradili za godinu dana ukupno 132 miliona dolara, od toga slavna pevačica 85 miliona, a njen suprug reper 50 miliona manje.
Po poslednjim podacima magazina „Forbs”, iza pevačkog para na drugom mestu su, mada sa daleko manjom godišnjom zaradom od 69 miliona dolara, Harison Ford i Kalista Flokart. U ovom slučaju je Indijana Džouns u kuću doneo znatno više od supruge, glumice koja se proslavila u seriji „Ali Mekbil”.

Po 55 miliona dolara: Andželina Džoli i Bred Pit
Sledi ih takođe glumački par – Bred Pit i Andželina Džoli. Oni su zahvaljujući uspešnim filmovima zajedno inkasirali po 55 miliona, ali i ovde je lepša polovina prihodovala više.
Među prvih pet slavnih parova čiji se godišnji prihodi mere desetinama miliona tu su i glumci Vil Smit i Džada Pinket Smit (48 miliona) i uspešna kombinacija fudbalera i pevačice – Dejvid i Viktorija Bekam (46 miliona).
Među parovima za koje važi ne samo ono poslovično da „para na paru ide” nego i „slava na slavu” visoko se kotira jedna homoseksualna veza. Voditeljka Elen Dedženeris i glumica Porša Rosi imaju zajednički prihod od 36 miliona dolara i na „Forbsovoj” listi zauzimaju šesto mesto.

Uspešna kombinacija: Dejvidi Viktorija Bekam
Jedan od najplaćenijih holivudskih glumaca Tom Henks s većinskim procentom učestvuje u godišnjim porodičnim prihodima od 35 miliona dolara, ali nije zanemarljiv ni doprinos njegove supruge, manje poznate glumice Rite Vilson, koja je poslednjih godina igrala u više filmova.
Na listama bogatih slavnih parova nalazi se još jedan glumački par, Tom Kruz i Kejti Holms, ali i dva glumačko-pevačka: Gvinet Paltrou i Kris Martin, vođa sastava „Koldplej”, godišnje prihoduju dvadesetak miliona dolara, duplo više nego Australijanci Nikol Kidman i Kit Urban.
-------------------------------------------------
Dame zarađuju više
Pored Bijonse i Andželine Džoli, još nekoliko dama iz sveta šou-biznisa se može pohvaliti činjenicom da više zarađuju u odnosu na takođe poznatog i prilično bogatog muža.Najplaćenija manekenka na svetu Žizel Bundšen inkasirala je prošle godine 45 miliona dolara, više nego njen suprug košarkaš Tom Brejdi, a pevačica Kejti Peri zarađuje mnogo više u odnosu na partnera komičara Rasela Brenda.
I američka zvezda rijaliti programa Kim Kardašijan plaćena je više nego suprug, košarkaš Kris Hamfriz, podseća magazin „Holivud lajf”.

Đokovićev novi pečat u istoriji tenisa
Novak Đoković je udario novi pečat u istoriji tenisa, savladavši u finalu turnira u Montrealu žilavog američkog tenisera Mardija Fiša sa 6:2, 3:6, 6:4. Postao je prvi kome je pošlo za rukom da osvoji pet masters turnira (najjači posle četiri gren-slema) u istoj godini, ostavivši na deobi drugog mesta Švajcarca Rodžera Federera i Španca Rafaela Nadala (po četiri mastersa u sezoni).
Bio je ovo sedmi međusobni duel Đokovića i Fiša i sedma pobeda našeg asa koji ranije nije imao ovoliko problema s ovim servis-volej igračem. Pobedniku je uz 1.000 bodova za ATP trku pripao i ček na 450.000 dolara. Ono što je najvažnije, Đoković je na čelu ATP liste uvećao razliku u odnosu na prvog pratioca Nadala na više od 2.000 poena. Sada ga očekuje turnir u Sinsinatiju (počinje danas), a zatim Međunarodno prvenstvo SAD (29. avgusta).
Posle lako osvojenog prvog seta izgledalo je da će Đoković posao završiti u dva seta, međutim, domaći teniser je pokazao da nije slučajno najbolje rangirani Amerikanac i da, kao i njegovi zemljaci, posebnu inspiraciju ima kod kuće.
U petom gemu drugog seta Fiš je oduzeo servis Đokoviću koji je uspeo da spasi dve brejk-lopte (15:40, 40:40) ali su naredna dva poena pripala rivalu koji je poveo s 3:2. Fiš je nastavio da servira dobro, da to uspešno kombinuje s igrom na mreži i da, što je bilo neočekivano, uzvraća bolje s osnovne linije, čak i u dugim razmenama udaraca. Đoković je uz dosta napora, na svoj servis smanjio na 4:3, a zatim je imao brejk-loptu za izjednačenje u gemovima. Međutim, nije je iskoristio, a posle dve uzastopne greške i Fišovog asa gubio je s 5:3. Usledio je lak servis-gem za Fiša koji je ovaj set dobio sa 6:3.
Sve viđeno u drugom setu bila je velika opomena za Đokovića koji je u ovom delu igre imao ček 13 neiznuđenih grešaka (dakle, tri gema je „poklonio“ rivalu) i svega 62 odsto dobijenih poena na svoj prvi servis.
Na startu trećeg seta Đoković je propustio veliku priliku da napravi brejk. Fiš je spasao tri brejk-lopte i poveo s 1:0. Međutim, naš teniser je to ispravio u petom gemu, na servis rivala, kada nije izgubio ni poen (brejk, 3:2). U poslednjem poenu tog gema Đoković je potvrdio da mu je jedna od najvećih vrlina to što se bori i za one lopte od kojih bi velika većina tenisera digla ruke: Fiš je silovito napadao, Đoković je krajnjim naporom uspeo da pošalje lopticu u visokom luku u sam korner Fišovog dela terena, primoravši ga na još jedan udarac i – grešku.
Posle dva uzastopna dobra servisa, Đoković je poveo s 4:2. Kad je proradio servis, na red je došao retern, koji je naš teniser najavljivao kao ključ uspeha, pa je tako u sedmom gemu bio na dve lopte od 5:2 (pri 0:30 Fiš je nekako uspeo da poveže četiri dobra udarca i smanji na 4:3).
Naredna dva gema oba igrača su lako osvojila na svoj servis (5:4) pa je našem igraču ostalo da servira za pobedu. Poveo je s 40:0 ali mu te tri meč-lopte nisu bile doboljne. Posle tri uzastopna Fišova poena (40:40) usledila su dva Đokovićeva dobra poteza za kraj – 6:4.
A. M.
---------------------------------------------------------------------
Đoković počastvovan rekordom, priznao nervozu  
BEOGRAD/MONTREAL – Najbolji teniser sveta Novak Đoković rekao je da je počastvovan što je postavio još jedan rekord u istoriji tog sporta, ali je priznao da je u finalu Rodžers kupa u Montrealu bio nervozniji nego inače.
Đoković je prošle noći pobedio Mardija Fiša 6:2, 3:6, 6:4 i tako postao prvi igrač koji je u jednoj sezoni osvojio pet turnira Masters serije.
„Ulazak u istoriju je, naravno, važan i to je nešto posebno. Svakako da sam počastvovan i povlašćen što sam deo istorije sporta kojeg volim i koji igram”, rekao je Đoković posle meča odigranog u noći između nedelje i ponedeljka.
„Mislim da sam u finalu bio nervozniji nego inače. Dobro, jeste u pitanju finale, ali je bilo mnogo nervoze i tenzije. Bio je jako neizvestan meč. On je želeo da pobedi isto koliko i ja, i zato smo igrali toliko žestoko. Bila je ovo i psihološka borba, ne samo fizička, ali uspeo sam da ostanem pribran kada je trebalo”, kazao je on.
Đoković je pohvalio 30-godišnjeg Fiša, koga je pobeđivao u svim međusobnim susretima: „Bilo je sjajno igrati protiv njega. Drago mi je da vidim da mu ide tako dobro. Mislim da su mu poslednje dve godine najbolje u karijeri”.
Fišu je, međutim, poraz teško pao. On je sada sedmi na ATP listi, a poražen je u sva četiri finala Masters turnira koja je igrao.
„Prvo, veoma je teško uopšte doći do bilo kojeg finala, a ja sam izgubio četiri, sva u tri seta. Stvarno je to teško podneti... potroši se vrlo mnogo mentalne i fizičke energije da bi se dotle došlo. Nisam nijednom pobedio, a toliko to želim da boli”, rekao je Fiš.  
Beta

Đoković u finalu turnira u Montrealu, Conga predao meč
MONTREAL – Najbolji svetski teniser Srbin Novak Đoković plasirao se u finale teniskog turnira masters serije u Montrealu, pošto mu je Francuz Žo-Vilfred Conga predao meč.
Pri rezultatu 1:0 (6:4) u setovima i 3:0 u drugom setu za našeg tenisera Conga je zbog bola u ruci odlučio da napusti teren, pa je Đoković zabeležio 52. pobedu ove sezone.
Oštro je Conga ušao u meč. Evidentno je bilo da on nema kompleks i dozu straha sa kojom ostali teniseri pristupaju u duelima protiv Đokovića. O tome svedoči podatak da uprkos pobedi naš teniser i dalje ima negativan bilans (5:4).
Oba tenisera delovala su sigurno na startu meča, a prve znake krize pokazao je Conga. Pri rezultatu 2:1 u gemovima Đoković je imao tri brejk lopte, ali je francuski teniser uspevao da se odbrani.
Sigurno je igrao Đoković, terao protivnika da pruži maksimum kako bi osvojio svaki poen i nekoliko puta ponovo bio blizu brejka. Znao je Srbin da malo ko ove sezone može da isprati njegov ritam pa je strpljivo čekao grešku i trenutak pada koncentracije kod rivala.
Konačno si i to desilo, Conga je servirao da ostane u setu, ali nije izdržao pritisak i Đoković je poveo sa 1:0.
U nastavku meča Francuz je u jednom trenutku demonstrirao silu „zakucavši” loptu u polje našeg igrača, ali to nije uplašilo Đokovića da na startu stekne solidnu prednost (3:0). I da Conga nije predao meč zbog bolova u ruci, već tada je bilo jasno da bi Đoković ekpresno završio set.
Đoković će u finalu igrati protiv Amerikanca Mardija Fiša, koji je u prvom polufinalu savladao našeg Janka Tipsarevića sa 6:3, 6:4.
Srpski teniser je igrao finale sva četiri prethodna Mastersa ove godine i svaki je osvojio.
Finalni meč je na programu od 21 časova, a turniru u Montrealu igra se za nagradni fond od 2,43 miliona dolara.

Milatović: Cilj posete Srbiji revitalizacija političkih odnosa
Predsednik Crne Gore Jakov Milatović poručio je večeras, na svečanom prijemu u Crnogorskoj kući u Beogradu, da, nakon poseta Evropskim institucijama i sedištu NATO u Briselu, dolazi u Beograd „u nameri da da doprinos revitalizaciji političkih odnosa dve zemlje”. Prisustvo predsjednika Vučića na mojoj inauguraciji 20. maja, ministra Dačića na Samitu u okviru Procesa saradnje u jugoistočnoj Evropi u Podgorici 27. juna, i ova moja prva poseta Beogradu u tako kratkom vremenskom periodu upravo idu u prilog unapređenju odnosa dve države”, naglasio je Milatović.
Ukazao je na to da je revitalizacija političkih odnosa važna za unaprjeđenje ekonomskih odnosa, što ima za rezultat direktne benefite za privredu i građane dve zemlje, navodi se u saopštenju iz Kabineta crnogorskog predsednika.
Milatović je podsetio da je Srbija Crnoj Gori ubedljivo najveći trgovinski partner, sa robnom razmenom od 764 miliona evra prošle godine, što predstavlja petinu ukupnog prometa robe sa inostranstvom. Srbija je za nas i najveće turističko tržište. U 2022. ostvareno je 435 hiljada dolazaka turista iz Srbije u Crnu Goru, što je udeo od 21 odsto od ukupnog broja dolazaka stranih turista. Kada govorimo o strukturi, najviše noćenja ostvarili su turisti iz Srbije, i to nešto iznad 3 miliona ili 25,5 odsto od ukupnog brojaâ€ś, rekao je Milatović. Dodao je da je Srbija prošle godine bila i najveći strani investitor u Crnoj Gori sa 137 miliona evra ili 12 odsto ukupne vrednosti stranih direktnih investicija, što je u odnosu na 2021. povećanje od 80 odsto.
Uprkos podacima koje sam izneo, sa Srbijom, koja je naš najznačajniji ekonomski partner, Crna Gora nema odnose na nivou ambasadora i to ne iz tehničkih razloga, već političkih, dve zemlje nemaju zajedničke granične prelaze, kao što imamo sa Bosnom i Hercegovinom i sa Albanijom, platni promet predstavlja ozbiljnu poslovnu barijeru, naše Mešovite komisije za rešavanje ovih naizgled tehničkih pitanja se ne sastaju godinama unazad, a nikada nije održana zajednička sednica Vlada dve zemlje, konstatovao je Milatović. On je poručio da su, uprkos svim izazovima, veze između građana i privrede Crne Gore i Srbije ostale jake i da je stoga odgovornost ali i obaveza na državnicima dve zemlje da te odnose ne remete, već da ih unapređuju. Istakao je da, osim tradicionalnih veza i bliskih odnosa, Crnu Goru i Srbiju trajno povezuju zajednički ciljevi, pre svega regionalna stabilnost i članstvo u Evropskoj uniji.
„Posvećenošću ovim ciljevima dajemo dobar zamah proevropskom razvoju Zapadnog Balkana. Uveren sam će politički odnosi Crne Gore i Srbije ići uzlaznom putanjom u periodu pred nama i da će to biti dobar zamajac za dodatno unapređenje ekonomskih, kulturnih i sveukupnih odnosa, rekao je Milatović. On je ukazao i na značaj jačanja veza sa zajednicom Crnogoraca u Srbiji i njihove povezanosti sa Crnom Gorom.
Kako je najavljeno, Milatović će se sutra, uz ceremonijalni doček ispred Palate Srbija, sastati sa predsednikom Srbije Aleksandrom Vučićem, a nakon toga i sa predsednikom Narodne skupštine Vladimirom Orlićem.
Predviđeno je da predsednik Crne Gore u okviru posete položi venac na Spomenik neznanom junaku na Avali uz vojne počasti, kao i da položi cveće ispred Osnovne škole „Vladislav Ribnikar”, prenosi Tanjug.

Viljnus zbog NATO samita kao tvrđava, sistemi Patriot usmereni ka Kaljiningradu
VILjNUS – NATO je pretvorio Viljnus, prestonicu Litvanije, u tvrđavu branjenu naprednim oružjem kako bi zaštitio američkog predsednika Džozefa Bajdena i druge lidere Alijanse na samitu sledeće nedelje, koji se održava 32 kilometra od litvanske granice sa ruskim saveznikom Belorusijom.
Više od 3.000 litvanskih vojnika brinuće o bezbednosti samita NATO-a u Viljnusu.
Šesnaest NATO saveznika poslalo je ukupno oko 1.000 vojnika da obezbeđuju dvodnevni samit 11. i 12. jula, koji se održava samo 151 km od same Rusije, prenosi Rojters.
 Mnogi od njih su poslali i napredne sisteme protivvazdušne odbrane koji nedostaju baltičkim državama.
„Bilo bi više nego neodgovorno da naše nebo bude nezaštićeno u trenutku kada Bajden i lideri 40 zemalja stižu“, rekao je predsednik Litvanije Gitanas Nauseda.
Nemačka je rasporedila 12 raketnih sistema Patriot, koji se koriste za presretanje balističkih i krstarećih raketa ili ratnih aviona.
Španija je dopremila sistem protivvazdušne odbrane NASAMS, Francuska šalje samohodne haubice Cezar, i uz Finsku i Dansku raspoređuje vojne avione u Litvaniji.
Ova zemlja je, uz Britaniju, isporučila sredstva protiv bespilotnih letelica.
Poljska i Nemačka su poslale snage za specijalne operacije pojačane helikopterima.
Drugi šalju opremu za borbu protiv bilo kakvih potencijalnih hemijskih, bioloških, radioloških i nuklearnih napada.
Litvanski predsednik vidi ove akcije saveznika kao potvrdu da je potrebno da NATO hitno uspostavi stalnu protivvazdušnu odbranu u baltičkim državama.
„Razmišljamo o tome šta će se desiti nakon završetka samita i radićemo sa saveznicima na stvaranju rotirajućih snaga za trajnu vazdušnu zaštitu“, rekao je on novinarima.
U selima pored beloruske granice, meštani su saopštili Rojtersu da se osećaju potpuno bezbedno, uprkos ponudi Minska da se tu nakon pobune smeste ruske plaćeničke trupe Vagner grupe i rusko nuklearno oružje.
Na aerodromu u Viljnusu, osam nemačkih raketnih bacača Patriot raspoređeno je sa cevima usmerenim u pravcu ruskog Kalinjingrada, a još dva prema Belorusiji.
„Znate gde se nalazite geografski i prilično dobro znate odakle pretnja dolazi. Litvanija je tražila od nas zaštitu samita, a takođe je NATO tražio pomoć od Nemačke. Ovo je naš odgovor“, rekao je potpukovnik Štefen Lib, komandant jedinice Patriota.
Litvanija je utrostručila jedinice pogranične straže na beloruskoj i ruskoj granici tokom leta, uz oficire iz Letonije i Poljske.
Dve zemlje su takođe poslale policiju da pomogne u patroliranju po Viljnusu.
Gradonačelnik Viljnusa je preporučio stanovnicima da odu na odmor van grada, ako žele da izbegnu gužve u saobraćaju, jer će veliki delovi centra prestonice biti zatvoreni tokom samita.
Kako javlja izveštač Tanjuga, deluje da su građani poslušali apel gradonačelnika, s obzirom na to da je na ulicama prisutan mali broj ljudi, policija patrolira i povremeno prolaze vozila pod njenom pratnjom.
Grad je okićen zastavama Litvanije, Ukrajine i NATO-a.

Zemljotres jačine 5,6 stepeni po Rihteru pogodio Tajvan
Zemljotres jačine 5,6 stepeni po Rihterovoj skali pogodio je danas Tajvan, saopštio je američki Geološki zavod.
Epicentar zemljotresa bio je 87 kilometara istočno od grada Hengčuna sa oko 31.200 stanovnika.
Do sada nema izveštaja o eventualnim žrtvama ili šteti.
Nije izdato upozorenje na cunami, preneo je Tas, prenosi Tanjug.

Petković: Svečlja kriminalizacijom Srba opravdava prisustvo parapolicije
Direktor Kancelarije za Kosovo i Metohiju Petar Petković ocenio je danas da je pokušaji ministra unutrašnjih poslova privremenih prištinskih institucija Dželjalja Svečlje da kriminalizuje Srbe sa severa KiM imaju za cilj da opravdaju, kako je naveo, protivpravno prisustvo parapolicijskih jedinica, „gde danonoćno terorišu srpski narod”.
„Lažni ministar, a pravi nasilnik i ekstremista Dželjalj Svećlja, zajedno sa njegovim okupacionim falangama preobučenim u odela Kosovske policije, jedini su kriminalci na severu Kosova i Metohije i tu nemaju šta da traže”, naveo je Petković u saopštenju. Poručio je da bi bilo najbolje da Svećlja „pođe od sebe i optužnice koja je godinama podignuta protiv njega zbog napada kamenicama na pripadnike tzv. Kosovske policije, ali i zbog prevrtanja vozila misije Euleks”.
Dodao je da bi Svećlja, umesto što „nezakonito da privodi Srbe navodnom poznanju pravde i prava”, trebalo prvo sam da prestane da beži od tog istog prava i pravde.
„Da li je sprovođenje reda i zakona to što je kukavički poslao svoje falange da duge cevi uperuju u sina predsednika Aleksandra Vučića zbog jedne majice? Da li je vladavina prava kada Kurtijevi specijalci pucaju u leđa Dragiši Galjku, Miljanu Deleviću, Milanu Jovanoviću, braći Stojanović iz Gotovuše? Ili, kada brutalno pretuku srpsku decu Daru i Kristijana”, zapitao je Petković. Naglasio je da „hibridni rat koji Svećlja kukavički vodi iz Prištine protiv svega srpskog i posebno severa Kosova i Metohije”, rezultirao time da „nema tog čestitog Srbina koji bi ni javno ni tajno pristao da bude alibi Svećlji u njegovoj bolesnoj opsesiji okupacije severa i proterivanja Srba sa Kosova i Metohije”.
„To mu nikada neće uspeti”, poručio je Petković. Svečlja je ranije danas u intervjuu portalu Košev rekao da nije protiv srpskog naroda, već, kako tvrdi â€žšovinističkih projekata Srbije i kriminalaca”.

Ferstapen: Srećan sam što smo pobedili 11. put uzastopno
Vozač Red Bula Holanđanin Maks Ferstapen izjavio je danas da je srećan što je svom timu doneo pobedu na Velikoj nagradi Velike Britanije u šampionatu Formule jedan, prenosi Bi-Bi-Si.
Ferstapen je Red Bulu doneo 11. uzastopnu pobedu u Formuli 1, čime je ovaj tim izjednačio 35 godina star rekord Meklarena..
„Naravno da sam vrlo srećan što smo opet pobedili. Tu mislim i na 11. uzastopnu pobedu za ekipu. Mislim da je to prilično neverovatno, ali danas nije bilo tako jednostavno”, rekao je Ferstapen, koji je u Silverstonu stigao do šeste uzastopne pobede ove sezone.
Vozač Red Bula je ove godine zabeležio osam pobeda. Drugo mesto na VN Velike Britanije pripalo je vozaču Meklarena Landu Norisu.
„Veliko hvala celom timu napravili su neverovatan posao. Ništa od ovoga ne bi bilo moguće bez napornog rada koji su uložili. Stavili su me na tvrde gume, ne znam zašto - još su nejasni po pitanju nekih stvari”, rekao je Noris.
Vozač Mercedesa Luis Hamilton je stigao do trećeg mesta u Silverstonu.
„Hvala svima koji su me podržavali. Osetio sam energiju, osetio podršku i to je takođe razlog zašto smo se vratili ovde”, izjavio je Hamilton.
Prvo mesto u generalnom plasmanu vozača drži Ferstapen sa 255 bodova, dok je njegov timski kolega Serhio Peres osvojio 156.
Naredna trka u šampionatu F1 biće vožena 23. jula za Veliku nagradu Mađarske na stazi Hungaroring, prenosi Tanjug.

Na prelazu Gradina, na izlazu iz Srbije, čeka se četiri sata
Prema informacijama uprave granične policije u 17.15 časova, putnička vozila čekaju četiri sata na graničnom prelazu Gradina, na izlazu iz Srbije a na Preševu, na izlazu iz zemlje, putnička vozila i autobusi š zadržavaju 35 minuta, navode iz Auto-moto saveza Srbije (AMSS).
Teretna vozila najduže čekaju na Batrovcima, na izlazu iz Srbije i to dva sata dok se na prelazu Horgoš i Šid, na izlazu iz Srbije, zadržavaju 90 minuta.
Na ostalim graničnim prelazima nema dužih zadržavanja za sve kategorije vozila, prenose iz AMSS-a.

Sutra u Londonu opet s Hrvatima
Košarkaška reprezentacija Srbije menja gradove, aerodrome i protivnike, a za sedam dana odigrala je prvih šest pripremnih utakmica od kojih je pet rešila u svoju korist. Do srede je bila u Ljubljani, zatim u Izmiru, a od juče u Londonu u kome će odigrati poslednjih pet kontrolnih susreta za Evropski šampionat u Litvaniji (31. avgust – 18. septembar).
Turnir u Ljubljani je osvojen, dok smo u Izmiru, posle neočekivanog poraza od Nemačke (59:58) i dve ubedljive pobede protiv Ukrajine (83:57) i Turske (83:58) zauzeli drugo mesto. Ali, plasman u pripremama i nije toliko važan, bitno je da se igraju sve linije tima, da svi igrači budu maksimalno spremni, jer očekuje ih nikad teže prvenstvo, na kome će odigrati čak 11 mečeva za 19 dana. Mnogi stručnjaci upozoravaju da će na „Evru 2011“, koji će ući u istoriju kao prvi na kome će učestvovati 24 selekcije (do sada 16), jedna od stvari koje mogu da odluče biti – „duga klupa“.
-Posle izuzetno teških priprema u Rotenburgu i Vršcu pomalo su me iznenadile sasvim korektne igre i osvojeni turnir u Ljubljani. Dobro smo igrali i u Izmiru, iako smo izgubili od Nemaca protiv kojih su nam nedostajali kapiten Krstić i Teodosić. Ne treba se zavaravati ubedljivom pobedom protiv svetskih viceprvaka Turaka jer su oni igrali bez tri vrlo važna igrača. Ipak, ta pobeda nam dosta znači zbog samopouzdanja – rekao je selektor Dušan Ivković a zatim najavio turnir u Londonu: - Taj turnir će biti najbolja provera naših mogućnosti. Čekaju nas odlični protivnici. Pored evropskih selekcija, sastaćemo se s odličnim ekipama Australije i Kine. To je idealna prilika da se još bolje uigramo i ispravimo sve nedostatke koje smo uočili u dosadašnjem delu priprema.
Selektor Ivković se trudio da svim igračima pruži podjednaku šansu, imajući u vidu njihov značaj za tim i trenutnu spremnost. Neki, poput Nemanje Bjelice i Marka Kešelja, uspeli su da zaleče svoje povrede i njih očekuje sve veća „minutaža“.
-Naš cilj je visok plasman na Evropskom prvenstvu. A da bismo to ostvarili treba da budemo maksimalno spremni i zdravi, da nas konačno zaobiđu povrede. Mnogi imaju isto tako visoke ambicije kao i mi. Naša grupa je vrlo jaka (Italija, Francuska, Nemačka...) a ona s kojom se ukrštamo još je jača od nje (Litvanija, Španija, Turska...). Ipak sam optimista i siguran sam da ćemo obradovati naše navijače. Do prvog susreta s Italijom imaćemo igru kakva se od nas očekuje.
Što se tiče pojedinačnog učinka 14 igrača (nedostaje Novica Veličković koji je zbog stare, neugodne povrede ostao da trenira sam u Beogradu), statistika „govori“ da su kapiten Nenad Krstić, glavni organizator igre Miloš Teodosić i standardno dobri Duško Savanović opravdali naziv „glavne osovine“. Doduše, brojke u pripremama mogu da zavaraju, jer selektori često „rotiraju“ igrače, da bi ih što više proverili ali i da bi im zadržali svežinu i sačuvali od povreda. Ima tu i skrivanja karata, pogotovo kad dođe do duela s rivalom iz grupe na „Evru 2011“ (nije slučajno što smo protiv Nemaca u Izmiru igrali bez dvojice ključnih igrača Teodosića i Krstića).
Savanović i Marković su jedini odigrali svih šest mečeva, a oni su i najbolji „skakači“ (po 23). Savanović ima najviše minuta (127) i poena (84), dok je Teodosić, prema očekivanju, neprikosnoven u asistencijama (33). Rašić je najbolji u trojkama (9 iz 18 pokušaja), Krstić ima najviše ubačenih „dvojki“ (25/38) iako je igrao svega 18 minuta po meču, dok samo Mačvan nije promašio nijedno slobodno bacanje (6/6).
Od sutra naš tim će učestvovati na turniru u Londonu na kome ga očekuje pet jakih provera. Prvi rival su Hrvati, koje smo pre šest dana savladali u finalu „Adeko eks ju“ turnira u Ljubljani (80:71) iako su šest minuta pre kraja vodili sa 67:57. U njihovim redovima posle tog meča počelo je da se šuška da imaju kompleks od nas (na isti način smo ih savladali u osmini finala Svetskog prvenstva prošle godine) pa bi bilo dobro da tako nastavimo i u gradu domaćinu Olimpijskih igara 2012, koje su i glavni cilj učesnicima šampionata u Litvaniji. Hrvatska je, očigledno, jedan od timova koji nam leže, dok se s Nemcima po običaju mučimo, čak i kad igraju bez Dirka Novickog, a oni su nam rivali u B grupi „Evra 2011“.
Pripreme srpskog tima
Turnir u Ljubljani
Srbija – Makedonija81:73
Srbija – BiH82:61
Srbija – Hrvatska80:71
Turnir u Izmiru
Srbija – Nemačka58:59
Srbija – Ukrajina83:57
Srbija – Turska83:58
Turnir u Londonu
Srbija – Hrvatska16. avgust ( 19č)
Srbija – Kina17. avgust (16,30č)
Srbija – V. Britanija18. avgust (21,30č)
Srbija – Australija20. avgust (21,30 č)
Srbija – Francuska21. avgust (21,30č)

Nije vreme za Pešića
Svetislav Pešić je poslednjih desetak godina jedan od najtraženijih trenera u Evropi, pa ne čudi i što novostvoreni klub Crvena zvezda Beograd, nastao spajanjem Crvene zvezde i FMP-a, pokušava da ga angažuje. Dobri odnosi predsednika kluba Nebojše Čovića s bivšim selektorom, koji nam je doneo poslednje dve zlatne medalje (evropsku 2001, svetsku 2002) svakako mnogo znače, ali oni koji mnogo dobro poznaju Pešića, kažu da bi bilo veliko iznenađenje kada bi se prihvatio ovog posla. U ovom trenutku...  
Spajanjem igrača Zvezde i FMP-a nije dobijen tim koji bi mogao ozbiljnije da ugrozi čitavu deceniju neprikosnoveni Partizan, a do početka sezone je malo ostalo. Kako obezbediti pare za pojačanja? Gde naći dobre igrače koji bi pristali da igraju za toliko koliko je klub trenutno spreman da plati? Kakav bi „materijal“ Pešić mogao da dobije u ovom trenutku, i šta bi s njim mogao da uradi? Bio bi to preveliki rizik za njega. Nekoliko puta su ga nazivali čudotvorcem, poslednji put proletos kada je Valensiju „vratio iz mrtvih“, ali ni on nije svemoguć. 
Proteklih nekoliko dana posećivao je treninge kluba, što je podgrejalo nadu navijača, ali on kaže da je svraćao samo da bi obišao prijatelje. Trenutno je u svom Pirotu, a Čović je najavio da će poslednji razgovor na tu temu s njim imati početkom ove nedelje. Čak i Čovićeva prekjučerašnja izjava, da „izgled tima isključivo zavisi o trenera“ svedoči zapravo o tome koliko su male šanse da ovaj iskusni stručnjak pristane. Jer, pitanje je da li među 19 košarkaša, koliko ih klub trenutno ima, postoji barem petorka po Pešićevom ukusu. 
Dok ne stigne odgovor od trenera koji s pravom računa i na ozbiljne ponude nekih velikih evropskih klubova, ekipa će početi pripreme na Zlatiboru. Igrači će danas imati slobodan dan, a od sutra će trenirati na planini. 
Trener Milivoje Lazić trenutno ima na raspolaganju15 košarkaša. To su kapiten Vuk Radivojević, Filip Čović, Aleksandar Cvetković, Nemanja Nedović, Andreja Milutinović, Ivan Smiljanić, Branko Lazić, Andrej Džaković, Svetozar Stamenković, Nikola Marković, Bojan Radetić, Bojan Subotić, Dragan Tubak, Mile Ilić i Nikola Vasić. U Beogradu ostaju Vladimir Ivelja i Peđa Stamenković, Uroš Nikolić će se priključiti ekipi čim se oporavi, dok je Sava Lešić s reprezentacijom Srbije na Univerzitetskim igrama u Kini.
-Konačno je sve završeno oko statusa kluba i više nema neizvesnosti. Sada svi mirno možemo da treniramo na Zlatiboru. Znamo da smo sada Zvezda i moćićemo maksimalno da se koncentrišemo na rad i na stvaranje jakog tima za novu sezonu – rekao je kapiten Vuk Radivojević koji je igrao i za Crvenu zvezdu i za FMP. – Postizanje dogovora Zvezde i FMP-a oko poslovno-tehničke saradnje dodatni je motiv da radimo još više. Treniramo žestoko, što se i očekuje od nas, jer 90 odsto tima čine mladi igrači koji samo tako mogu da napreduju. Početak lige, 8. oktobra, sada mi izgleda mnogo daleko, jer svi jedva čekamo da izađemo na teren.
Posle prekjučerašnje Skupštine KK Crvena zvezda Beograd, na kojoj je Nebojša Čović izabran za predsednika, a Živorad Anđelković za prvog čoveka skupštine, vodeći ljudi kluba su odgovarali na mnoga pitanja koja su uglavnom stizala od proverenih zvezdaša. Mnogi navijači su zbunjeni, nije im jasno da li je ovo ona njihova Crvena zvezda ili je to neka druga Crvena zvezda (Beograd). Nije im jasno mnogo toga.
Zato klub planira da održi još jednu pres-konferenciju na kojoj bi javnost mogla da dobije još neka objašnjenja.
A. Miletić

Zvezda pala u Subotici
Subotica – Po veoma prijatnom vremenu koje je imponovalo čini se domaćim fudbalerima i pred više od 12.000 ljubitelja fudbala domaćin je u premijeri slavio nad vicešampionom Crvenom zvezdom. Od samog početka susreta i prvog zvižduka Darka Bogdanovića iz Kraljeva akteri ovoga derbija su krenuli silovito ali tek u 26. minutu domaćin dolazi do prvog pogotka kada je u kaznenom prostoru oboren kapiten Torbica od strane gostujućeg kapitena Nenada Kovačevića gde je Bogdanović energično pokazao na jedanaesterac.
Siguran izvođač udarca sa jedanaest metara bio je Vladimir Torbica gde je prevario čuvara mreže Beograđana Bobana Bajkovića poslavši ga u njegovu desnu a loptu u levu stranu gde je izazvalo erupciju oduševljenja na gradskom stadionu u Subotici. Odmah četiri minuta kasnije izabranici Roberta Prosinečkog su pokušali preko napadača Andrije Kaluđerovića da poravnaju rezultat, međutim njegov udarac glavom Aleksić je izvanredno intervenisao izbacivši loptu ispod same prečke u korner.
U 35. minutu crveno-beli su mogli do izjednačenja, ali je ponovo Kaluđerović sa nekih osam metara loše zahvatio loptu u kaznenom prostoru domaćih koja je otišla van okvira gola golmana Aleksića. Međutim najbolju priliku Beograđani su imali u 42. minutu kada je Marko Vešović sa nekih 16 metara, tačnije sa ivice kaznenog prostora domaćih ali je domaći čuvar mreže i reprezentativac mlade selekcije Srbije ponovo pokazao svoj kvalitet i čini se da je jedan od najboljih čuvara mreže u našoj zemlji.
U nastavku susreta Beograđani kreću silovito ali u 55. minutu igre ponovo šok za njihove navijače poznate "delije" jer je najiskusniji Vidak Bratić umirio erupciju navijanja sa južne tribine pogotkom iz slobodnog udarca sa oko 25 metara. U pomenutom minutu igre na udaljenosti 25 metara od gola golmana Bajkovića oboren je kapiten Torbica gde je Vidak Bratić namestio loptu na ono mesto gde je načinjen prekršaj, Beograđani namestili živi zid koji nije pomogao da lopta ponovo odsedne u donjem desnom uglu golmana Bajkovića za 2:0.
Ispostavilo se da je to ujedno i konačan ishod ovog susreta gde su svoj period igre imali i Beograđani, nisu iskoristili nekoliko povoljnih prilika, a domaćini spretnošću Torbice iz jedanaesterca i Vidaka Bratića iz slobodnog udarca u 55. minutu došli do prve zlatne trojke u nastupajućem šampionatu. Treba istaći da je glavni arbitar ovog meča Darko Bogdanović iz Kraljeva u 65. minutu susreta pokazao crveni karton Srđanu Mijailoviću iz Crvene zvezde kada je u pomenutom minutu igre načinio oštar start nad domaćim napadačem Aleksandrom Noskovićem. Sve u svemu dobra fudbalska predstava na otvaranju ove sezone, gde svi akteri ovog meča zaslužuju najvišu ocenu.
Stadion: Gradski. Gledalaca: 12.000. Sudija: Darko Bogdanović (Kraljevo) 8. Pomoćnici: Vladimir Jovanović (Čačak), Vladimir Čađenović (Kragujevac), Svetislav Marušić (Kraljevo). Strelci: Torbica u 26. minutu (iz jedanaesterca), Bratić u 55. minutu. Žuti kartoni: Aleksić, Joksimović, Milanković, Bratić (Spartak ZV), Tošić, Vilotić, Kovačević (Crvena zvezda). Crveni karton: Mijailović (Crvena zvezda) u 65.
SPARTAK ZLATIBOR VODA: Aleksić 8, Stevanović – (od 19. Đurđević 7), Joksimović 7,5, Simović 8, Milanković 8, Bratić 8,5, Torbica 9 (od 80. Antonić –), Despotović 7,5 (od 60. Nosković 7,5), Puškarić 8, Mirić 8, Otašević 8. Trener: Zoran Njeguš.
CRVENA ZVEZDA: Bajković 6, Tošić 6, Mijailović 6, Dimitrijević 6,5, Lazović 6 (od 75. Janković –), Mikić 6, Vilotić 6,5, Borja 6, Vešović 6 (od 56. Ćosić 6), Kovačević 6, Kaluđerović 6 (od 74. Fereira –). Trener: Robert Prosinečki.
Igrač utakmice: Vladimir Torbica (Spartak Zlatibor voda).

Očekivan start šampiona, pet golova u mreži Pazaraca
U svom stilu, a kako i drugačije, u ritmu pobednika, šampion je na premijeri novog prvenstva, protiv novajlije u superligaškom društvu Novog Pazara, kao što se i očekivalo, pobedio ostvario ubedljivu pobedu od 5:0 čime je započeo pobednički ples, najavljujući od samog starta jasno opredelenje- borbu za novu titulu. Pobeda je ostvarena još u prvom delu kada su golovima Eduarda i Tomića potopljene sve nade gostiju. I pored poraza Novi Pazar nije razočarao, igrao je hrabro u pojedinim momentima na ivici žileta, ali, očigledno bez obzira na visok poraz da će u nastavku biti tvrd orah za mnoge timove.  
Zvonimir Vukić je u 4. minutu izmamio uzdahe navijača, šutirao je sa ivice šesnaesterca, tik pored desne stative Ristića. Ivanovićeva zamisao je bila da se njegov tim organizovano brani u prvom poluvremenu, sa povremenim izletima Bogunovića i Vusljanina, dok je s druge strane Stanojević želeo da njegov tim što pre dođe do gola.U sasvim različitim fudbalskim filozofijama, nije ipak izostalo početno ispitivanje snaga oba tima. Pošto su Pazarci potpuno umirili igru, Partizan je preko Volkova u 15. minutu lepo centrirao sa leve strane da bi Eduardo glavom pokušao, ipak, nekoliko sekundi kasnije isti akteri: Volkov centrira sa istog mesta a Brazilac u svom stilu otvara novu sezonu divnim pogotkom glave, odmah najavljujući da će itekako biti uspešna zamena Kleu, mada, stekao se utisak da je gol postignut iz ofsajda, što je pomoćniku i glavnom sudiji promaklo.
Kako je samo Eduardo mogao da se proslavi u narednom napadu. Kamara je sjajno pobegao po desnoj strani još bolje centrirao da bi na drugom kraju igrališta pronašao opet Eduarda, usledio je udarac glavom ali sreća je bila na strani gostiju stativa je spasla gol već savladanog Ristića. Šteta, baš šteta. Ne zadugo Eduardo se povredio pa je na teren istrčao mlađani kadet Lazar Marković.
A onda su gosti iz Novog Pazara uzvratili istom merom. Filip Stojanović se sjajno namestio u 24. minutu opalio iz sve snage sa preko 25 metara, Stojković je jedva izbacio loptu koja je išla pravo ispod prečke. Sve je do same završnice prvog dela ličilo na pravu fudbalsku uspavanku, da bi pre odlaska na odmor u 44. minutu Nemanja Tomić dobro zagrejao dlanove svojih navijača. Babić je nespretno reagovao pred punim naletom kapitena Ilića, arbitar Kaurin je pokazao faul a onda je na scenu stupio Tomić. Uzeo je loptu šutirao u svom stilu Ristić je bio primoran na novu kapitulaciju, šutirao je toliko precizno da je lopta tik pored stative završila u gol.
Opet je počelo šansom Partizana. Kapiten Ilić se našao iznenada u dobroj šansi, pošto se lopta odbila od Ostojića došla mu je pravo na desnu nogu na samoj ivici šesnaesterca, usledio je udarac ali daleko iznad prečke. Igrao se 51. minut kada je Filip Stojanović oštro startovao nad Lazarom Markovićem i to na svojoj polovini terena, gde nije postojala nikakva opasnost po gol Pazara. Sudija Kaurin je bio autoritativan najpre mu je pokazao drugi žuti karton a nakon toga i put u svlačionicu. Već u narednom napadu, u 54. minutu opet gol. Vukić je centrirao iz kornera Ivanov okrznuo loptu glavom da bi je na drugoj stativi dočekao Ilić i bez većih problema poslao u nebranjenu mrežu. Tada su gostujući igrači potpuno poklekli svesni činjenice da u Beogradu nemaju šta da traže.
Do kraja Partizan se nakon ulaska Stefana Babovića potpuno razigrao pa se golman Ristić našao na još većim iskušenjima. Ređale su se prilike, jedna za drugom, pa se svakog časa čekao novi pogodak Ipak, najveći aplauz dobio je Lamin Dijara kada je u finišu utakmice ušao u igru zamenivši Jovančića. Orilo se Topčiderskim brdom: Dijara, Dijara, Dijara... Kako je samo Stefan Babović snažnim udarcem iz slobodnog udarca u 80.minutu uzdrmao prečku a koji minut kasnije mladi Lazar Marković, učenik Zvonka Popovića u 84. minutu na asistenciju Babovića šalje loptu u mrežu. Gol, gol, gol! i I na kraju u 86. minutu najlepša akcija dva najbolja igrača na utakmici, Nemanja Tomić se najpre izborio za loptu u padu uspeo da centrira sa leve stranena vreme doda loptu Baboviću koji najpre vara svog čuvara i onda iz okreta sa penaltika šalje loptu i stavlja tačku na divnu fudbalsku partiju.
Stadion Partizana.- Gledalaca: oko 10.525.- Sudija: Srđan Kaurin ( Subotica).- Strelci Eduardo u 16, Tomić 45, Ilić 54, L. Marković u 83. i Babović u 86. minutu. Žuti kartoni: Volkov, Rnić, (Partizan),Stojanović, Babić (Novi Pazara).- Crveni: Filip Stojanović u 51. ( Novi Pazar)
Partizan: Stojković -, Volkov 7, Ranković 7, Rnić 7, Ivanov 7, Kamara 7, Tomić 8, Vukić 7, Ilić 7 ( od 60. min Babović 8), Jovančić 6, Eduardo 7 (od 24. L. Marković 7,5).
Novi Pazar: Ristić 5, Marković 6, Spasojević 6, Babić 6, Ostojić 6, Šunjevarić 6, Stojanović 5,5, Vusljanin 6, Đalac 6 ( od 66. Lotinac -), Kecap 6 ( od 55. Ademović 6), Bogunović 6.
Igrač utakmice: Nemanja Tomić (Partizan)
Dragan Todorović
-------------------------------------------------------
Karavan iz Novog Pazara
Tačno šesnaest autobusa i ko zna koliko privatnih automobila stiglo je iz Novog Pazara kako bi pružilo podršku novom superligašu. Vatreni navijači gostujućeg tima nisu se štedeli, navijali su fer i korektno što je još više ulepšalo sinoćnji ambijent na premijeri novog šampionata.
S druge strane navijači domaćeg tima su povremeno vređali gostujuće navijače, na početku i predsednika Tadića, pa je to pomalo pokvarilo sliku o ambijentu. Ipak, većih izgreda srećom nije bilo jer je policija dobro obavila svoj posao.
D.T.
---------------------------------------------------
Pomoć Kosovu i Metohiji
Ceo prihod od ulaznica sa meča Partizan - Novi Pazar otišao je u dobrotvorne svrhe, narodnim kuhinjama na Kosovu i Metohiji. Ovo nije prvi put da Partizan pomaže postardale u našoj južnoj pokrajini, već to čini godinama. Već sutra na žiro račun narodnih kuhinja preko kojih se hrani 1830 porodica leći će novac od prodatih ulaznica sa prvenstvenog meča u Humskoj. Svaka čast!

Vihter: Kfor odbacio Nedeljkovićeve „klevete”
Redakciji „Politike” juče se službenim putem obratio portparol Kfora Hans Diter Vihter, reagujući na intervju sa načelnikom Kosovskomitrovičkog okruga Radenkom Nedeljkovićem, koji je naš list objavio u jučerašnjem broju. Vihter je ocenio da pojedine tvrdnje koje je Nedeljković izneo u intervjuu „Politici” nisu tačne.
„Odbacujem tvrdnje koje je gospodin Nedeljković izneo protiv Kfora i komandanta Kfora, generala Erharda Bilera. Nije tačno da su dodatne „albanske snage“ poslate na ceo prostor severa Kosova, a posebno na područje Ibarskog Kolašina.”, naveo je Vihter.
Portparol Kfora je dodao i da nisu tačne tvrdnje da na severu Kosova postoje teškoće u snabdevanju životnim namirnicama.
„Postoji puno načina da se ljudi na severu snabdevaju. Ne postoji verodostojan izveštaj o teškim nestašicama”, tvrdi Vihter.
„Što se tiče nepristrasnosti komandanta Kfora Erharda Bilera, oštro odbacujem sve Nedeljkovićeve klevetničke tvrdnje. Sve relevantne međunarodne organizacije i vlade, uključujući i predstavnike Vlade Srbije, javno su priznale nepristrasnost generala Bilera i pohvalile ga što je uspeo da očuva mir i izbegne nasilje na Kosovu“, zaključio je portparol Kfora.
Podsetimo, načelnik Kosovskomitrovičkog okruga Radenko Nedeljković izjavio je da je limitiranje prometa robe preko administrativnih prelaza na 3,5 tone bila ideja Erharda Bilera.
„Kfor se od početka stavio u službu samoproglašene države Kosova, a Biler u ulogu Tačijevog carinika. Osim što ne dozvoljava prolaz ni te takozvane humanitarne pošiljke, on sada, mimo sporazuma, šalje Albance, dodatne snage, u Ibarski Kolašin i oni nesmetano obilaze ne samo prelaz već su viđeni i po vrletima Mokre gore”, rekao je Nedeljković, dodajući da se na severu Kosova već oseća nestašica osnovnih životnih namirnica, a da privredi preti potpuni kolaps.

Nasilje ne preti od Srba
Nemački ministar spoljnih poslova Gvido Vestervele je na Jarinju rekao da se nasilje na Kosovu može ponovo rasplamsati svakog momenta. Shvatatelitunjegovuizjavukaoupozorenjeiodakletaopasnostpreti: od Srba ili kosovskih Albanaca?
Svima je jasno da je za nasilje na severu pokrajine odgovorna Priština, koja je jednostranim potezom, slanjem specijalnih jedinica kosovske policije na administrativne prelaze Jarinje i Brnjak, izazvala tenzije i krizu. Činjenica je da je taj jednostrani potez Prištine bio usmeren na menjanje realnosti na terenu i on je postao uzrok svih kasnijih događaja i napetosti, ali i incidenata na severu.
Tu nespornu činjenicu ne sme i ne može niko da zanemari ili da je prenebregne. Izjavu nemačkog ministra Vestervelea shvatam kao njegovu ocenu trenutne situacije na Kosovu i Metohiji. Ona jeste rovita, i dalje su prisutne tenzije i zaista u takvim okolnostima na terenu postoji mogućnost od izbijanja novog nasilja. Srbi sa severa Kosova i Metohije pokazali su tokom krize privrženost mirnom rešavanju nastale situacije, jer su se za svoje ciljeve isključivo borili legitimnim sredstvima. Uprkos jednostranom potezu Prištine, oni su se opredelili za dijalog kao jedini mogući način rešavanja svih problema.
Samim tim, jasno je da nasilje ne preti od Srba. S druge strane, ne treba zaboraviti da je usred pregovora s Beogradom, Priština preduzela jednostrani akt nasilja na severu pokrajine i time pokušala da obesmisli svaki dalji dijalog. Kad sve ove činjenice uzmete u obzir, jasno je odakle preti opasnost i od koga nasilje može doći. Zaista ne želim da se upuštam u spekulacije na koga je mislio ministar Vestervele, sklon sam da poverujem da se upozorenje odnosi na sve strane, da niko ne poseže za nasiljem, nego da se otvorena pitanja rešavaju za stolom, dijalogom.

Štrbac: Prema definiciji UN, „Oluja” ima „pun kapacitet genocida”
Predsednik Dokumentaciono-informacionog centra „Veritas” Savo Štrbac izrazio juče verovanje da će u drugostepenom postupku pred Haškim tribunalom biti potvrđena suština presude hrvatskim generalima optuženim za „udruženi zločinački poduhvat” u kojem je izvršeno etničko čišćenje Srba iz Krajine. „Prvostepena presuda Haškog tribunala utemeljena je na čvrstim dokazima pa je nezamislivo da bi njena suština, odnosno kvalifikacija počinjenih zločina mogla biti revidirana, a pošto se tužilac nije žalio na presudu, moguće je da optuženi dobiju nešto manje kazne, ali to je manje bitno”,izjavio je Štrbac u intervjuu Tanjugu. Haški tribunal je 15. jula doneo presudu kojom je komandant operacije „Oluja”, general Ante Gotovina osuđen na 24 godine i zapovednik specijalne policije Mladen Markač na 18 godina zatvora, a branioci su uložili žalbu 2.avgusta ove godine.
Štrbac je istakao da je za Srbe iz Hrvatske od istorijske važnosti to što je Tribunal utvrdio da operacija „Oluja” predstavlja udruženi zločinački poduhvat. Na čelu zločinačkog poduhvata su, podsetio je on, predsednik države i vrhovni komandant oružanih snaga Hrvatske Franjo Tuđman, ministar odbrane Gojko Šušak, načelnici Generalštaba i Glavnog štaba hrvatske vojske Janko Bobetko i Zvonimir Červenko... „Oni su izbegli krivičnu odgovornost, ali je od toga mnogo važnija kvalifikacija zločina”, rekao je Štrbac i dodao da se na taj način „sudi i Tuđmanu i svima koji su pobrojani, imenom i funkcijom, kao članovi udruženog zločinačkog poduhvata” koji nisu više među živima. 
On smatra da od svih ratnih događaja u kojima su stradali i Srbi i Hrvati, prema definiciji iz Konvencije UN, jedino „Oluja”, ima „pun kapacitet genocida”. 
Štrbac je podsetio da se ne radi samo o broju od blizu 2.000 ubijenih Srba, nego o tome da je, prema Haškoj presudi, u „Oluji” počinjeno etničko čišćenje, a to znači, „prisilno i trajno proterivanje naroda s jedne teritorije na kojoj je dotad živeo”. „Etničko čišćenje nije isto što i genocid”, objasnio je on, jer se u tom slučaju mora dokazati i genocidna namera, odnosno namera fizičkog uništenja pripadnika jednog naroda ili verske, rasne, odnosno nacionalne grupe. To se može ostvariti primenom različitih metoda, od okrutnog tretmana do fizičkih likvidacija i podvrgavanja takvim životnim uslovima koji će kroz kraće ili duže vreme da dovedu do nestanka tog naroda, odnosno grupe. 
Haški tribunal je hrvatske generale proglasio odgovornim za progon, deportaciju, pljačku, ubistva, bezobzirno uništavanje, nehumana dela i okrutni tretman kojima je izvršeno etničko čišćenje, podsetio je Štrbac, ocenivši da ima mnogo činjenica i argumenata kojima je u tom slučaju moguće dokazati i genocidnu nameru, „pogotovo u kontekstu genocida koji je nad Srbima izvršen u ustaškoj NDH za vreme Drugog svetskog rata, što će biti zadatak srpskog pravnog tima u sporu s Hrvatskom pred Međunarodnim sudom pravde”. 
Štrbac je naglasio da za Srbe tihi egzodus još traje, jer je Hrvatska sistemski otežavala položaj i povratak Srba. „Hrvatska država je sve uradila da povratak Srba bude minimalan, odnosno negativan, što potvrđuju zvanični podaci Statističkog zavoda Hrvatske o migracijama stanovništva prema kome se od 2002. do kraja 2009. vratilo oko 11.000, a u obrnutom smeru, u Srbiju, otišlo više od 21.000 Srba,” kazao je Štrbac. 
On je rekao da će taj broj potvrditi i podaci aprilskog popisa stanovništva, jer „procene govore da u Hrvatskoj sada živi oko tri odsto Srba, što je i bio cilj Tuđmanove strategije nasilnog rešenja srpskog pitanja”. 
Štrbac smatra apsurdom da je EU u takvoj situaciji,a samo dva i po meseca posle presude Haškog suda hrvatskim generalima zaključila da je Hrvatska ispunila sve standarde i odredila datum njenog prijema u Uniju. Navodeći da za sve zločine nad Srbima „dokaza ima u izobilju”, Štrbac je naglasio da, ukoliko u Hrvatskoj ne bude spremnosti da se počinioci i odgovorni procesuiraju, to može da učini Veće za ratne zločine Tužilaštva Srbije, jer je svim tim institucijama, kada su osnovane, data nadležnost na području cele bivše Jugoslavije.

Nema kupaca za jadranska ostrva
Od našeg stalnog dopisnika
Zagreb – Lepo vam je na Jadranu? Kupite ostrvo samo za sebe. Naravno ako imate koji milion evra .
Na hrvatskom delu Jadrana sve više privatnih vlasnika malih ostrva na kojima uglavnom nema ništa osim kamena i vegetacije, želi da ih proda, a o tome razmišlja i država gledajući iskustva Italije i Grčke koje na taj način popunjavaju povelike rupe u državnoj blagajni.
Međutim, posle prvobitne navale zainteresovanih i nekoliko ostvarenih prodaja u milionskim vrednostima, kupaca je naprosto nestalo, a razlog je jednostavan: možete da kupite ostrvo, ali na njemu prema postojećim propisima ne smete ništa da gradite. A da potrošite koji milion evra samo da bi na svom ostrvu mogli da razapnete šator, takvih entuzijasta baš se i nije našlo.
Sa prodajom ostrva „led“ je probijen 2003. godine kada su anonimnom kupcu(sumnja se u Ivicu Todorića) braća Huljev-Tartalja prodali ostrvce Smokvica kod Rogoznice u šibenskom arhipelagu, koje je 200 godina bilo u vlasništvu njihove porodice.. Međutim, to je u javnosti izazvalo takve burne reakcije u stilu da se strancima rasprodaje vlastita zemlja da je vlada brzo donela propise o zaštiti pod čiji režim je stavljeno 688 takvih ostrva pretežno u privatnom vlasništvu da bi se tako destimulisala i praktičnodaljnja prodajadomaćeg prirodnog blaga.
Da bi privatni vlasnik mogao da proda svoje ostrvo, po pravilu nasleđeno od predaka koji su na njemu svojevremeno čuvali ovce ili ga obrađivali, mora ga prvo ponuditi državi, pa ako nije zainteresovana lokalnim vlastima. Tek ako i oni ne žele da ga kupe može tražiti privatnog kupca. Postoji još jedno ograničenje: ta ostrva imaju status poljoprivrednog zemljišta, a ono se u Hrvatskoj ne može direktno prodavati strancima već samo ako otvore firmu u Hrvatskoj, pa preko nje.
Šta se gubi ovakvom krutom odbranom privatnog vlasništva govori priča iz Istre. Pre desetak godina svojevremeno prema Forbsovoj lestvici najbogatiji čovek na planeti Vladimir Jevtušenkov kupio je ostrvce Frašaker nedaleko od Pule za tadašnjih 1,1 milion nemačkih maraka. Nameravao je da na njemu sagradi svetski centar za GSM tehnologiju u koji bi dolazili na usavršavanje stručnjaci iz celog sveta. Dobio je za to podršku i vlasnika „Majkrosofta“ Bila Gejtsa koji je želeo da se uključi u to, ali je sve ubrzo palo u vodu. Na kupljenog ostrvu Jevtušenkov nije smeo ništa da gradi, osim da eventualno čuva ovce i kampuje s porodicom i prijateljima.
Trenutno se u Hrvatskoj prodaje nekoliko desetina privatnih ostrva (čak i jedno usred jezera Kozjak na Plitvičkim jezerima), ali kupaca više nema i to ne zbog cena koje su u milionskim iznosima u evrima. Porodice Badurina i Marušić, na primer, posle odricanja države od prava prvokupa, prodaju dva ostrvca u lošinjskom arhipelagu za ukupno 5,8 miliona evra. Ima naravno i onih malih, paktično školjeva s malo zelenila, koji se mogu kupiti za par stotina hiljada evra.
Vlasnici brojnh malih ostrva sve su nezadovoljniji činjenicom da su najzakinutiji od svih privatnih vlasnika u Hrvatskoj. Zagorac može da proda vinograd koji je nasledio o svojih pradedova, Ličanin može da proda svoju šumu koju je nasledio, Slavonac svoju njivu ako hoće, a Dalmatinac ništa ne može sa svojim vlasništvom ako je neko nenastanjeno ostrvo.

Kad voda nadire kroz plafon, a komšije nema
Šta da radim? Kome da se obratim? Kako ovo da rešim? Mesec dana tragala je za odgovorima Mirjana M. pokušavajući da zaustavi vodu koja je iz komšijskog stana curila u njeno kupatilo u Makedonskoj ulici. Obraćala se komunalnoj policiji, „Gradskom stambenom”, opštini, a oni su joj, kaže, uzvraćali da nisu nadležni. U međuvremenu je podnela sudu zahtev za privremenu meru kako bi mogla da uđe u tuđi stan i zatvori vodu jer su zidovi svakim danom bili sve vlažniji, a voda je iz njenog kupatila počela da curi u stan na spratu ispod.
– Život mi se pretvorio u pakao. Komšija koji živi u tom stanu nije se pojavljivao mesecima. Njegov kontakt nemam, niti ga imaju drugi stanari. Najpre smo mu na vratima ostavili obaveštenja da nam se javi. Dani su prolazili, a od njega nije bilo ni traga ni glasa. Voda je sve jače prodirala u moje kupatilo. Kofama sam je izbacivala. A onda je probila i u stan komšije ispod – žali se Mirjana M.
Pomoći iz „Gradskog stambenog” nije bilo jer, kako kaže Kristina Anđelković iz ovog preduzeća, oni su zaduženi jedino za održavanje zajedničkih instalacija u zgradi.
– Kvarove na instalacijama u stanu dužan je da otkloni vlasnik. Čak i kada su zajedničke instalacije pokvarene, a njihov deo se nalazi u nečijem stanu, mi ne možemo bez dozvole vlasnika da obijemo bravu i uđemo – objašnjava Anđelkovićeva.
– Odgovor iz suda 15 dana nije stizao, a šteta u mom stanu bila je sve veća – kaže Mirjana M. Čak i da je dobila dopis iz suda – ne bi mogla da uđe u tuđi stan jer bi njegov vlasnik prethodno morao biti obavešten. U ovom „klupku” žena je postala očajna zato što gazdu stana niko nije uspevao da pronađe.
– Ovakve situacije su pravnički najzapetljanije. Ne može se upadati u tuđi posed i kršiti prava na imovinu i privatnost. A šta ako je čovek u čijem stanu postoji problem umro i treba pronaći njegove naslednike? To traje, a drugi trpi štetu. Takve i slične probleme trebalo bi da reši novi zakon o stanovanju – ističe pravnik iz Gradske uprave.
U bezizlaznoj situaciji, Mirjana M. bila je spremna da na sopstvenu odgovornost uđe u stan i otkloni kvar.
– Kroz glavu mi je prolazilo šta bi bilo da iz stana kulja dim ili da je pukla cev i da stepeništem teče potok. Šta rade ljudi u takvim situacijama i koga da mole i vuku za rukav – pita Mirjana M.
Pre toga pokucala je na vrata „Beogradskog vodovoda i kanalizacije”. U poplavi koja je nadirala kroz njen plafon to je bila slamka spasa.
– Posavetovali su me da uz dva svedoka, policajce i predsednika skupštine zgrade otvorim stan i popravim kvar. Obezbedila sam bravara i vodoinstalatera. Policija je krajnje profesionalno postupila. Kad su videli štetu, pitali su me šta sam do sada čekala. Oni su prvi ušli u komšijski stan, a zatim vodoinstalater koji je zatvorio ventile u kupatilu iz kojih je šikljala voda. Bravar je stavio novi cilindar, a ključ od stana ostao je kod predsednika skupštine zgrade. On i policija napravili su zapisnike. Nalepili su obaveštenje na vrata za gazdu – objašnjava Mirjana M.
Da je to jedan od načina da se reši problem potvrdili su nam u „Vodovodu”, premda njihova nadležnost prestaje na pragu zgrade. Kako kaže Zdenka Anđelković, iz tog javnog preduzeća, ovakva uputstva davali su i drugim građanima koji su zatražili njihovu pomoć.
– Pošto nam se obraćaju ljudi sa sličnim problemima, raspitali smo se kako bi mogli da ih reše, a da ne povrede tuđa prava – ističe Anđelkovićeva.
I Nenad Vujić, advokat, tvrdi da Mirjana M. nije ugrozila prava svog komšije.
– Po Zakonu o obligacionim odnosima, osoba ima pravo na samopomoć, to jest da otkloni ne samo onu štetu koja je nastala, nego i da je spreči. U ovom primeru Mirjana M. je mogla bez izričitog ovlašćenja komšije da otvori stan jer to praktično radi u njegovom, svom i interesu drugih komšija koji trpe štetu – navodi Vujić.
Posle jednomesečne agonije Mirjana M. juče je konačno odahnula. Predstoji joj kompletno renoviranje kupatila, a nakon svega kaže: – Neka je bog u pomoći svima koji se nađu u istoj „čorbi”.

Stara priča goste ne privlači
Puni su parkovi ljudi koji šetaju ili uživaju u „debeloj“ hladovini, sva mesta popunjena su i u „vozićima“ koji voze turiste s jednog do drugog kraja Vrnjačke Banje, gužva je na banjskoj promenadi, u brojnim restoranskim baštama...Ovog avgusta gostiju je više za oko šest odsto nego lane.
– Trenutno je ovde oko 12.000 turista, računamo da će, ako se ovakav trend nastavi, oko 80.000 noćenja biti više ove sezone nego prethodne. Ohrabruje i to što je proteklih dana, u vreme karnevala, Vrnjačku Banju posetilo oko tri stotine hiljada ljudi. To je rekord, ali sve to ne sme da nas zavara i uljuljka u zadovoljstvu – kaže Nikica Pantović, direktor vrnjačke turističke organizacije.
On, a i drugi organizatori turizma u našoj „kraljici banja“ smatra da su bogatijoj ponudi, pre svega, doprineli mali hoteli. Desetak takvih podignuto je u poslednjih pet, šest godina i u njima se gostima nudi „evropska usluga“. Ni jedan od njih nije bez „spa-centra“ a ima ih i sa sopstvenim „akvaparkom“... U Vrnjačkoj Banji postoji 11 otvorenih i pet zatvorenih bazena. Dabome, pansion u tako ekskluzivnim objektima nije jeftin, oko pet hiljada dnevno po gostu, ali ima i onih gde smeštaj i hrana koštaju dnevno svega oko hiljadu i po dinara.
Jeftiniji hoteli pripadaju poznatom Ugostiteljsko-turističkom preduzeću „Fontana“ koje je, posle neuspešne privatizacije, u restrukturiranju. A, ta firma je još uvek „temelj“ ovdašnjeg turizma.
– Nevolja je što se u te veće hotele poput „Zvezde“, „Fontane“ ne ulaže dovoljno. Neophodna je detaljnija rekonstrukcija njihovih soba, restorana, kongresnih sala... Jer, ako se ovako nastavi, mi nećemo imati gde da primimo grupe od po dvesta i više gostiju – tvrdi Pantović.

Bogatijoj ponudi doprineli su, pre svega, mali hoteli (Foto M. Dugalić)
Sa ovakvom ocenom, odnosno stavom da je krajnji momenat za pravi podsticaj većim investicionim ulaganjima, slaže se i Zoran Seizović, predsednik opštine. Međutim, lokalne vlasti su u tom pogledu, ne samo zbog novca već i u skladu sa propisima, gotovo nemoćne.
– Da bismo mi, primera radi, sredili infrastrukturu ulice, parkove, kanalizaciju... i adekvatno zaštitili izvore lekovite vode, posle jednog perioda preterane nelegalne gradnje, potrebno nam je oko 20 miliona evra. Eto, ovih dana imamo problem sa bakteriološkim zagađenjem fekalnog porekla izvora „Snežnik“. No, naš budžet je oko pet miliona evra, a od te silne gradnje u poslednjih pet godina u opštinsku kasu se nije slilo više od sedam, osam miliona evra. Krajem sezone počećemo detaljnu rekonstrukciju glavnog banjskog parka i uređenje još jednog kilometra Vrnjačke reke, ali to je nedovoljno. Ima zainteresovanih investitora, ali turizam, pa i ovaj banjski, jeste „državna“ stvar i mnoge odluke su u nadležnosti viših državnih organa – kaže Seizović.
Zato lokalno rukovodstvo zamera Vladi Srbije, pre svega Ministarstvu ekonomije i regionalnog razvoja i Agenciji za privatizaciju, što se, posle ovdašnjeg protivljenja pokušaju prodaje dela preduzeća „Fontana“ i Specijalne bolnice „Merkur“, sada, kako izgleda, namerno odugovlači sa novom ponudom i novim strateškim partnerom za preduzeće „Fontana“. Banjom već kruži zaključak u smislu „čeka se veća propast da bi se poznatom kupcu što jeftinije prodalo“. Kao podsticaj takvim glasinama ide u prilog i od državnih organa naručena procena vrednosti kapitala „Fontane“ koja je, tvrde Vrnjčani – sramna.
Kako se ovde nezvanično doznalo, hotel „Zvezda“ procenjen je na svega stotinu evra po kvadratu, odnosno 11.000 kvadrata na 1,1 milion evra...
Stoga su mnogi uvereni da sada država više odmaže nego što pomaže, a uvek je bilo obrnuto. O Vrnjačkoj Banji, kojoj nisu odoleli ni kraljevi, generali, ambasadori, književnici i naučnici, decenijama se brinulo i priskakalo u pomoć. Uostalom, prva analiza vode urađena je još u vreme vladavine kneza Miloša Obrenovića, kada je utvrđeno da je „vrnjačka voda mlaka, kisela i lekovita“. Onda je sveštenik Jeftimije Popović tu ugostio vladiku Joanikija, a sreski načelnik Pavle Mutavdžić se izlečio od „otoka crne džigerice“. Posle je sve učinjeno da se 1862. godine osnuje „Fundatorsko društvo kiselo vruće vode u Vrnjcima“, a 1869. bude otvorena i prva turistička sezona.

Milatović: Cilj posete Srbiji revitalizacija političkih odnosa
Predsednik Crne Gore Jakov Milatović poručio je večeras, na svečanom prijemu u Crnogorskoj kući u Beogradu, da, nakon poseta Evropskim institucijama i sedištu NATO u Briselu, dolazi u Beograd „u nameri da da doprinos revitalizaciji političkih odnosa dve zemlje”. Prisustvo predsjednika Vučića na mojoj inauguraciji 20. maja, ministra Dačića na Samitu u okviru Procesa saradnje u jugoistočnoj Evropi u Podgorici 27. juna, i ova moja prva poseta Beogradu u tako kratkom vremenskom periodu upravo idu u prilog unapređenju odnosa dve države”, naglasio je Milatović.
Ukazao je na to da je revitalizacija političkih odnosa važna za unaprjeđenje ekonomskih odnosa, što ima za rezultat direktne benefite za privredu i građane dve zemlje, navodi se u saopštenju iz Kabineta crnogorskog predsednika.
Milatović je podsetio da je Srbija Crnoj Gori ubedljivo najveći trgovinski partner, sa robnom razmenom od 764 miliona evra prošle godine, što predstavlja petinu ukupnog prometa robe sa inostranstvom. Srbija je za nas i najveće turističko tržište. U 2022. ostvareno je 435 hiljada dolazaka turista iz Srbije u Crnu Goru, što je udeo od 21 odsto od ukupnog broja dolazaka stranih turista. Kada govorimo o strukturi, najviše noćenja ostvarili su turisti iz Srbije, i to nešto iznad 3 miliona ili 25,5 odsto od ukupnog brojaâ€ś, rekao je Milatović. Dodao je da je Srbija prošle godine bila i najveći strani investitor u Crnoj Gori sa 137 miliona evra ili 12 odsto ukupne vrednosti stranih direktnih investicija, što je u odnosu na 2021. povećanje od 80 odsto.
Uprkos podacima koje sam izneo, sa Srbijom, koja je naš najznačajniji ekonomski partner, Crna Gora nema odnose na nivou ambasadora i to ne iz tehničkih razloga, već političkih, dve zemlje nemaju zajedničke granične prelaze, kao što imamo sa Bosnom i Hercegovinom i sa Albanijom, platni promet predstavlja ozbiljnu poslovnu barijeru, naše Mešovite komisije za rešavanje ovih naizgled tehničkih pitanja se ne sastaju godinama unazad, a nikada nije održana zajednička sednica Vlada dve zemlje, konstatovao je Milatović. On je poručio da su, uprkos svim izazovima, veze između građana i privrede Crne Gore i Srbije ostale jake i da je stoga odgovornost ali i obaveza na državnicima dve zemlje da te odnose ne remete, već da ih unapređuju. Istakao je da, osim tradicionalnih veza i bliskih odnosa, Crnu Goru i Srbiju trajno povezuju zajednički ciljevi, pre svega regionalna stabilnost i članstvo u Evropskoj uniji.
„Posvećenošću ovim ciljevima dajemo dobar zamah proevropskom razvoju Zapadnog Balkana. Uveren sam će politički odnosi Crne Gore i Srbije ići uzlaznom putanjom u periodu pred nama i da će to biti dobar zamajac za dodatno unapređenje ekonomskih, kulturnih i sveukupnih odnosa, rekao je Milatović. On je ukazao i na značaj jačanja veza sa zajednicom Crnogoraca u Srbiji i njihove povezanosti sa Crnom Gorom.
Kako je najavljeno, Milatović će se sutra, uz ceremonijalni doček ispred Palate Srbija, sastati sa predsednikom Srbije Aleksandrom Vučićem, a nakon toga i sa predsednikom Narodne skupštine Vladimirom Orlićem.
Predviđeno je da predsednik Crne Gore u okviru posete položi venac na Spomenik neznanom junaku na Avali uz vojne počasti, kao i da položi cveće ispred Osnovne škole „Vladislav Ribnikar”, prenosi Tanjug.

Viljnus zbog NATO samita kao tvrđava, sistemi Patriot usmereni ka Kaljiningradu
VILjNUS – NATO je pretvorio Viljnus, prestonicu Litvanije, u tvrđavu branjenu naprednim oružjem kako bi zaštitio američkog predsednika Džozefa Bajdena i druge lidere Alijanse na samitu sledeće nedelje, koji se održava 32 kilometra od litvanske granice sa ruskim saveznikom Belorusijom.
Više od 3.000 litvanskih vojnika brinuće o bezbednosti samita NATO-a u Viljnusu.
Šesnaest NATO saveznika poslalo je ukupno oko 1.000 vojnika da obezbeđuju dvodnevni samit 11. i 12. jula, koji se održava samo 151 km od same Rusije, prenosi Rojters.
 Mnogi od njih su poslali i napredne sisteme protivvazdušne odbrane koji nedostaju baltičkim državama.
„Bilo bi više nego neodgovorno da naše nebo bude nezaštićeno u trenutku kada Bajden i lideri 40 zemalja stižu“, rekao je predsednik Litvanije Gitanas Nauseda.
Nemačka je rasporedila 12 raketnih sistema Patriot, koji se koriste za presretanje balističkih i krstarećih raketa ili ratnih aviona.
Španija je dopremila sistem protivvazdušne odbrane NASAMS, Francuska šalje samohodne haubice Cezar, i uz Finsku i Dansku raspoređuje vojne avione u Litvaniji.
Ova zemlja je, uz Britaniju, isporučila sredstva protiv bespilotnih letelica.
Poljska i Nemačka su poslale snage za specijalne operacije pojačane helikopterima.
Drugi šalju opremu za borbu protiv bilo kakvih potencijalnih hemijskih, bioloških, radioloških i nuklearnih napada.
Litvanski predsednik vidi ove akcije saveznika kao potvrdu da je potrebno da NATO hitno uspostavi stalnu protivvazdušnu odbranu u baltičkim državama.
„Razmišljamo o tome šta će se desiti nakon završetka samita i radićemo sa saveznicima na stvaranju rotirajućih snaga za trajnu vazdušnu zaštitu“, rekao je on novinarima.
U selima pored beloruske granice, meštani su saopštili Rojtersu da se osećaju potpuno bezbedno, uprkos ponudi Minska da se tu nakon pobune smeste ruske plaćeničke trupe Vagner grupe i rusko nuklearno oružje.
Na aerodromu u Viljnusu, osam nemačkih raketnih bacača Patriot raspoređeno je sa cevima usmerenim u pravcu ruskog Kalinjingrada, a još dva prema Belorusiji.
„Znate gde se nalazite geografski i prilično dobro znate odakle pretnja dolazi. Litvanija je tražila od nas zaštitu samita, a takođe je NATO tražio pomoć od Nemačke. Ovo je naš odgovor“, rekao je potpukovnik Štefen Lib, komandant jedinice Patriota.
Litvanija je utrostručila jedinice pogranične straže na beloruskoj i ruskoj granici tokom leta, uz oficire iz Letonije i Poljske.
Dve zemlje su takođe poslale policiju da pomogne u patroliranju po Viljnusu.
Gradonačelnik Viljnusa je preporučio stanovnicima da odu na odmor van grada, ako žele da izbegnu gužve u saobraćaju, jer će veliki delovi centra prestonice biti zatvoreni tokom samita.
Kako javlja izveštač Tanjuga, deluje da su građani poslušali apel gradonačelnika, s obzirom na to da je na ulicama prisutan mali broj ljudi, policija patrolira i povremeno prolaze vozila pod njenom pratnjom.
Grad je okićen zastavama Litvanije, Ukrajine i NATO-a.

Zemljotres jačine 5,6 stepeni po Rihteru pogodio Tajvan
Zemljotres jačine 5,6 stepeni po Rihterovoj skali pogodio je danas Tajvan, saopštio je američki Geološki zavod.
Epicentar zemljotresa bio je 87 kilometara istočno od grada Hengčuna sa oko 31.200 stanovnika.
Do sada nema izveštaja o eventualnim žrtvama ili šteti.
Nije izdato upozorenje na cunami, preneo je Tas, prenosi Tanjug.

Petković: Svečlja kriminalizacijom Srba opravdava prisustvo parapolicije
Direktor Kancelarije za Kosovo i Metohiju Petar Petković ocenio je danas da je pokušaji ministra unutrašnjih poslova privremenih prištinskih institucija Dželjalja Svečlje da kriminalizuje Srbe sa severa KiM imaju za cilj da opravdaju, kako je naveo, protivpravno prisustvo parapolicijskih jedinica, „gde danonoćno terorišu srpski narod”.
„Lažni ministar, a pravi nasilnik i ekstremista Dželjalj Svećlja, zajedno sa njegovim okupacionim falangama preobučenim u odela Kosovske policije, jedini su kriminalci na severu Kosova i Metohije i tu nemaju šta da traže”, naveo je Petković u saopštenju. Poručio je da bi bilo najbolje da Svećlja „pođe od sebe i optužnice koja je godinama podignuta protiv njega zbog napada kamenicama na pripadnike tzv. Kosovske policije, ali i zbog prevrtanja vozila misije Euleks”.
Dodao je da bi Svećlja, umesto što „nezakonito da privodi Srbe navodnom poznanju pravde i prava”, trebalo prvo sam da prestane da beži od tog istog prava i pravde.
„Da li je sprovođenje reda i zakona to što je kukavički poslao svoje falange da duge cevi uperuju u sina predsednika Aleksandra Vučića zbog jedne majice? Da li je vladavina prava kada Kurtijevi specijalci pucaju u leđa Dragiši Galjku, Miljanu Deleviću, Milanu Jovanoviću, braći Stojanović iz Gotovuše? Ili, kada brutalno pretuku srpsku decu Daru i Kristijana”, zapitao je Petković. Naglasio je da „hibridni rat koji Svećlja kukavički vodi iz Prištine protiv svega srpskog i posebno severa Kosova i Metohije”, rezultirao time da „nema tog čestitog Srbina koji bi ni javno ni tajno pristao da bude alibi Svećlji u njegovoj bolesnoj opsesiji okupacije severa i proterivanja Srba sa Kosova i Metohije”.
„To mu nikada neće uspeti”, poručio je Petković. Svečlja je ranije danas u intervjuu portalu Košev rekao da nije protiv srpskog naroda, već, kako tvrdi â€žšovinističkih projekata Srbije i kriminalaca”.

Ferstapen: Srećan sam što smo pobedili 11. put uzastopno
Vozač Red Bula Holanđanin Maks Ferstapen izjavio je danas da je srećan što je svom timu doneo pobedu na Velikoj nagradi Velike Britanije u šampionatu Formule jedan, prenosi Bi-Bi-Si.
Ferstapen je Red Bulu doneo 11. uzastopnu pobedu u Formuli 1, čime je ovaj tim izjednačio 35 godina star rekord Meklarena..
„Naravno da sam vrlo srećan što smo opet pobedili. Tu mislim i na 11. uzastopnu pobedu za ekipu. Mislim da je to prilično neverovatno, ali danas nije bilo tako jednostavno”, rekao je Ferstapen, koji je u Silverstonu stigao do šeste uzastopne pobede ove sezone.
Vozač Red Bula je ove godine zabeležio osam pobeda. Drugo mesto na VN Velike Britanije pripalo je vozaču Meklarena Landu Norisu.
„Veliko hvala celom timu napravili su neverovatan posao. Ništa od ovoga ne bi bilo moguće bez napornog rada koji su uložili. Stavili su me na tvrde gume, ne znam zašto - još su nejasni po pitanju nekih stvari”, rekao je Noris.
Vozač Mercedesa Luis Hamilton je stigao do trećeg mesta u Silverstonu.
„Hvala svima koji su me podržavali. Osetio sam energiju, osetio podršku i to je takođe razlog zašto smo se vratili ovde”, izjavio je Hamilton.
Prvo mesto u generalnom plasmanu vozača drži Ferstapen sa 255 bodova, dok je njegov timski kolega Serhio Peres osvojio 156.
Naredna trka u šampionatu F1 biće vožena 23. jula za Veliku nagradu Mađarske na stazi Hungaroring, prenosi Tanjug.

Na prelazu Gradina, na izlazu iz Srbije, čeka se četiri sata
Prema informacijama uprave granične policije u 17.15 časova, putnička vozila čekaju četiri sata na graničnom prelazu Gradina, na izlazu iz Srbije a na Preševu, na izlazu iz zemlje, putnička vozila i autobusi š zadržavaju 35 minuta, navode iz Auto-moto saveza Srbije (AMSS).
Teretna vozila najduže čekaju na Batrovcima, na izlazu iz Srbije i to dva sata dok se na prelazu Horgoš i Šid, na izlazu iz Srbije, zadržavaju 90 minuta.
Na ostalim graničnim prelazima nema dužih zadržavanja za sve kategorije vozila, prenose iz AMSS-a.

Defile bandaša na Dužijanci
Subotica – Hleb umešen od pšenice ovogodišnjeg roda gradonačelniku Subotice Saši Vučiniću predali su najlepši bandaški par Đurđa Sudarević i Petar Gaković, i tako označilinajsvečaniji trenutak svake Dužijance, manifestacije kojom se slavi uspešan završetak žetve. Primajući novi hleb gradonačelnik Vučinić je rekao da je malo manifestacija u Srbiji koje imaju tradiciju dugu jedan vek, a da je ova proslava opstala jer nosi trajne vrednosti zajedništva i marljivosti.
Učesnike i goste Dužijance pozdravio je i Bojan Pajtić, predsednik pokrajinske Vlade i izaslanik Borisa Tadića, predsednika Srbije kao počasnog predsednika svečanog organizacionog odbora Dužijance. Pajtić je naglasio da Dužijanca oličava tri najvažnije osobine Vojvođana: zajedništvo, vrednoću i kulturu rada i smernost.
Predaji hleba prethodio je defile u kome je učestvovalo četrdesetak kulturno-umetničkih društava iz Subotice i okoline, ali i iz Hrvatske, Makedonije, Austrije, Grčke, a posebnu pažnju privukao je defile bandaša i bandašica iz prethodnih godina. Amaterska društva osim kratkim predstavljanjem u defileu oni učestvuju i u večernjem programu „Bandašicino kolo”, kada sva društva prikazuju svoj rad. Pre toga, učesnici defilea prisustvovali su misi zahvalnici u katedrali Svete Terezije Avilske koju je predvodio kardinal Josip Bozanić, nadbiskup zagrebački.
Proslava u centru grada uvek privuče veliki broj posetilaca, a ove godine prisustvovao joj je, uz gradsko i pokrajinsko rukovodstvo i Predrag Marković, ministar kulture. Slavljem „Bandašicino kolo” koje je predviđeno za nedelju uveče posle defilea, u stvari se završava manifestacija koja je trajala gotovo čitave godine a u slavu činjenice da je prva Dužijanca organizovana pre 101 godinu. Program proslave bio je posebno intenzivan od sredine jula kada je organizovano takmičenje risara u košenju pšenice pa do sredine avgusta, a njen organizator je Hrvatsko kulturno društvo „Bunjevačko kolo”. Tako su predstavljene monografije posvećene svim do sada najlepšim bandašicama i bandašima, i o bunjevačkoj nošnji, besplatan koncert na glavnom gradskom Trgu svojim sugrađanima održao je Zvonko Bogdan, održano je veče tamburaške muzike, pre dve sedmice nastupalo je zagrebačko društvo „Lado”, ali koncerte su održali i Josipa Lisac i „Parni valjak” kojima je nastup u Subotici nakon 20 godina bio poslednji u nizu na povratničkoj turneji.
Dužijanca koju organizuje Hrvatski kulturni centar „Bunjevačko kolo” jedna je od najvećih manifestacija koje se održavaju pod pokroviteljstvom gradske uprave.
Inače, dan po završetku ove Dužijance, Bunjevački nacionalni savet će danas svečanom akademijom obeležiti svoj praznik „Dan Dužijance”. Bunjevački nacionalni savet okuplja Bunjevce koji sebe smatrajuautohtonom manjinom, a ne delom hrvatske zajednice.

Komšije žive bolje od nas
„Keleraba je zdrava” je radni naslov dramskog prvenca rediteljke Milice Kralj koja svoj komad i postavlja na sceni Beogradskog dramskog pozorišta. Premijera se očekuje na jesen sa glumačkim kvartetom: Milica Zarić, Ivan Zarić, Borka Tomović i Marko Živić.
– Igrom slučaja ispostavilo se da ću režirati sopstveni komad. Istina je da sam povremeno volela ponešto da napišem. Na tome se završavao moj spisateljski rad sve do pre nekoliko meseci. Ekipa ljudi dobre volje okupila se nedavno sa željom da radimo komediju jer smo se svi uželeli tog žanra. U početku bez budžeta i scenskog prostora – kaže Milica Kralj i otkriva:
– Ideja da radimo neku predstavu u ovom sastavu rodila se još pre 11 godina. Sticajem raznih okolnosti naša nije realizovana, sve dok pre dva-tri meseca Milica Zarić nije prekinula naše zatišje i kategorično rekla: „Radimo sada ili nikada”. I pored toga što nismo imali ni prostor, ni novac. Počeli smo da radimo u BDP-u koji nam je ponudio prostor za rad, ali smo ubrzo shvatili da smo se našli u bezizlaznoj situaciji sa tekstom koji nameravamo da radimo. Razišli smo se na dva dana, da malo sredimo misli. U međuvremenu sam iz fascikle povadila neke tekstove. Eto tako je sve i krenulo!
Predstava „Keleraba je zdrava” je inspirisana teatrom apsurda, a Milica Kralj otkriva zašto baš sada sa pomenutom glumačkom ekipom namerava da radi svoj tekst:
– Teatar apsurda je izuzetno aktuelan, ali ga danas u pozorištu nema, a nije ga ni lako dobro uraditi. Teme kojima se bavi teatar apsurda, ipak, jako su aktuelne: otuđenost između ljudi, nemogućnost komunikacije, egzistencijalna ugroženost, materijalna ili duhovna, potpuno je svejedno. Možda je ova duhovna teža i gora nego materijalna. To su i neke teme koje prate tranziciju, kada se gube poslovi i ljudi pokušavaju na sve načine da se snađu, a na tom putu izgube ono što je suština, a to je ljubav.
Pored umetničkog angažmana autorska ekipa predstave sa radnim naslovom „Keleraba je zdrava” valjano se pobrinula i da materijalno potpomogne realizaciju svoga dela.
– To što se dešava sa našom kulturom je dosta zastrašujuće. Kada zemlja izgubi svoj kulturni identitet, ona zapravo više i ne postoji. Mislim da se u okruženju bolje živi, jer kriza nije oštetila njihovu kulturu. Tamo umetnici žive mnogo bolje. Ulaganja u kulturu su veća, tako čuvaju svoj identitet. Tako je u Republici Srpskog, Hrvatskoj, Sloveniji... Glumci imaju bolje plate i, da budem konkretna, životni troškovi su mnogo manji. Zapanjujuće je da u Banjaluci naše mleko košta manje nego kod nas, i da ga je tamo bilo kada je kod nas bila nestašica. Vremena su čudna! Nikada nije bila ovako bedna situacija. Kod nas se uglavnom očekuje da ljudi rade iz entuzijazma. Sada se otvara pitanje odakle čovek može da crpi entuzijazam ako krpi kraj s krajem. Mora da postoji i neki filter sa druge strane.
Dok razgovaramo u popularnom novinarskom klubu na 15. spratu, Milica Kralj kaže da ove vrele julske dane provodi u porodičnoj kući podno Avale.
– Bilo mi je lako da pišem, jer sam imala glumce u glavi. Zapravo sam pisala komad za pomenutu četvorku. Kada se umetniku desi da ima priliku da radi neopterećeno, pa i bez bilo kakvog honorara, onda se oseća slobodnije. U hodu sam dopisivala neke scene, druge brisala bez bilo kakve sujete – kaže naša sagovornica.
Kada Milica Kralj radi novu predstavu, pouzdano znamo da se u pozorištu svi raduju. Jedan od razloga jeste to što ova rediteljka ima specifičan odnos sa glumcima. Razlog je sigurno i taj što potiče iz glumačke porodice. Njeni roditelji su Ljiljana Gazdić i Petar Kralj.
– Rediteljskimposlom se i bavim zbog ljubavi prema glumcima. Rasla sam u takvom vremenu kada su svi ljudi koji su radili na određenoj predstavi bili kao jedna porodica. Tako su se ponašali veliki reditelji, što je samo po sebi stvaralo normalnu, opuštenu atmosferu. Taj pristup pozorištu sam usvojila. Ne znam zašto bih vikala, histerisala na probama, kad pre svega meni nisu prijatne takve scene. Pozorišni rad do konačnog rešenja je sam po sebi muka, a u dobroj atmosferi je sve to lepše i lakše podneti.

Valjevo baza slikara iz Australije
Valjevo – Umetnici kao inspiraciju najčešće koriste ljude, prostor i vreme u kojem stvaraju i žive. Zato i kažemo da je umetnost ogledalo života. Jedno takvo ogledalo stiglo je u Internacionalni umetnički studio „Radovan Trnavac – Mića” u Valjevu iz daleke Australije koje su uramili akademski slikari: Džordž Barčet, Gordon Sajron, Ilza Barčet, Maj Li Taj i i Piter Šel.
U valjevskom popularnom „Kantaru” ovo je, za manje od godinu dana, treća postavka likovnih stvaralaca iz Australije, počev sa predstavljanjem aboridžinskih slikara, preko mlade Natali Mekarti, do najnovije grupe vrsnih stvaralaca koji su izložili 23 platna velikih, srednjih i malih formata, rađenih u nekoliko tehnika, ali sa dominacijom ulja. Valjevo je, čini se, postalo glavna filijala ne samo u Srbiji već i u Evropi za predstavljanje slikara iz Australije. Iako dolaze sa, po mnogo čemu, jedinstvenog inspirativnog prostora, njihove su poetike i umetnički maniri potpuno različiti, kao i njihovo poimanje sveta, i života. S druge strane, zajednička im je linija pripadnosti svetu boje, univerzalnom jeziku ekspresije, kojem nije potreban nikakav posrednik niti prevodilac.
Džordž Barčet, kojem je zidno slikarstvo specijalnost, predstavio se Valjevcima sa četiri platna velikog formata, Gordon Sajron kao najvažniji predstavnik urbane aboridžinske umetnosti Australije, svojim uljima na platnu dočarava težak život starosedelaca od invazije na ovaj kontinent do danas. Ilza Barčet na slici velikog formata povezuje različite tehnike i medije, dok Maj Li Taj, umetnica koja je poreklom iz Vijetnama, svojim radom izražava negodovanje zbog rasne podele, pa su zato na njenim platnima primarne četiri osnovne boje kože. Piter Šel je sjajan pejzažista čija preciznost ide do savršenstva. Upravo ovaj svojevremeni advokat, sa kasnije završenom Nacionalnom umetničkom školom, prisustvovao je otvaranju izložbe, ne skrivajući pri tome zadovoljstvo što mu se ukazala prilika da bude svedok jednog takvog kulturnog događaja.
– Što se tiče autora i tema kojim sa bavi izložba, mislim da je odabir urađen dobro i da ona predstavlja trenutni presek moderne australijske likovne umetnosti. Divljenje radovima Gordona Sajrona nedavno je iskazano i na stranama kulture „London tajmsa”, a činjenica da se na australijskoj sceni sve uspešnije pozicioniraju slikari uz susednih zemalja i Azije, od velikog je značaja za raznovrsnost i uopšte umetnost i stvaralaštvo u jednoj dinamičnoj i prosperitetnoj državi, kao što je ona iz koje dolazim – kazao je Piter Šel. On je istakao i da će se dana dolaska u Srbiju uvek sećati, jer ga je na aerodromu u Beogradu dočekala temperatura od preko 40 stepeni Celzijusovih. To je naglasio zato što je nekoliko njegovih slika izloženih u Valjevu upravo nastalo na istoj temperaturi, u jednoj od pustinja u centralnom delu Australije.
– Inače, najnovija izložba grupe slikara iz Australije, koja će u Valjevu biti otvorena narednih mesec dana, predstavlja početak dinamične aktivnosti „Australijsko-srpske umetničke alijanse”, koja je formirana u novembru prošle godine, sa sedištem u Sidneju. Inicijativu za njeno osnivanje pokrenula je gospođa Helena Stadert, ambasadorka Australije u Beogradu. Ovo klupko duginih boja se zakotrljalo, pa je tako u planu da u januaru naredne godine u Sidneju bude priređena reprezentativna izložba pod nazivom „Savremeno srpsko slikarstvo”. Najverovatnije da će ponudu za njeno otvaranje dobiti prvi reket sveta Novak Đoković, koji će u to vreme igrati na čuvenom „Australijen openu”.

Veza na ivici razuma
Od našeg specijalnog izveštača
Krems, Donja Austrija: Bečki umetnički kolektiv „Želatin”, koji čine Florijan Rajter, Volfgang Gantner, Ali Janka i Tobijas Urban, još od devedesetih godina prošlog veka fascinira i zabavlja, ili, jednostavno, šokira javnost svojim nekonvencionalnim skulpturama, performansima i instalacijama. Internacionalno se možda najbolje pamte po skandalu iz 2003. kada su, povodom festivala Salcburger festšpile, u centru grada postavili falusnu skulpturu „Trijumfalna kapija”, koja je sablaznila tradicionalno konzervativnu festivalsku publiku. Skulptura je morala da se ukloni posle negodovanja lokalnih političara, zbog navodne ljage koju baca na grad u momentu kada se u njemu nalaze ugledni gosti poput britanskog prestolonaslednika Čarlsa.
Polovinom jula, u Kunsthaleu, u Kremsu, otvorena je izložba „Lukas, Boš, ’Želatin’”, specifična i po tome što su je koncipirali članovi kolektiva „Želatin”, a pridružila im se poznata engleska umetnica generacije Jang Britiš, artists Sara Lukas. Ideja za povezivanje njihovih instalacija sa svetom fantastičnih vizija Hijeronimusa Boša potekla je od direktora Kunsthalea Hansa Petera Viplingera, koji je u radu „Želatina” odavno prepoznao nešto od burlesknog duha poznatog holandskog slikara.
Sara Lukas sa javlja sa prepoznatljivom tematizacijom ženske seksualnosti i u Kremsu koristi njoj tipične materijale – predmete iz svakodnevne upotrebe (dušeke, drvene sanduke, komade nameštaja i sanitarne elemente) u kombinaciji sa kurioznim predmetima koje pravi od najlon čarapa, odlivaka u cementu, plastelina, opušaka od cigareta, voća i povrća. Priznaje da su se kroz saradnju sa „Želatinom” u njenom radu pojavili sasvim novi elementi.

Sara Lukas
Kako ste reagovali na poziv „Želatina” da budete deo ovog projekta?
Rekla sam – da, izvanredna ideja! Njih četvoricu sam srela na izložbi „Točak za hrčka”, koja je pre nekoliko godina bila deo bijenala u Veneciji i koju je orkestrirao Franc Vest. Oni su mi ponudili saradnju još pre dve godine, ali iako smo se prošlog decembra sastali u Kunsthaleu da prodiskutujemo stvari, mnogo više su bili involvirani u pregovore sa direktorom muzeja Hansom Peterom Viplingerom. U međuvremenu sam se nekoliko puta sastala sa „Želatinom”, ne toliko radi kovanja preciznih planova koliko zbog razvijanja duševne konekcije koja će nam kasnije postati oslonac. Na kraju je na projektu – da bi on uopšte mogao da poprimi dimenzije koje danas ima – radilo dosta ljudi. Otprilike kao cirkus koji dolazi u grad.
Sem jedne jedine skulpture, sva umetnička dela su nastala na licu mesta. Imali ste svega dve i po nedelje da kreirate perfektan dijalog između Hijeronimusa Boša i vaše sopstvene umetnosti. Šta ste doživeli kao najveći izazov?
Nije me brinulo da li će ispasti perfektan dijalog. To je sve pitanje poverenja. Znala sam da će „Želatin”, iovako-ionako, spremiti puno stvari, a ja volim njihovu atmosferu. Zato mi je ta saradnja pala lako i nije mi bilo teško da izgradim samopouzdanje. Sve je bilo jako harmonično. Uzela sam paralele i razlike između sopstvenih radova i radova „Želatina” i Hijeronimusa Boša zdravo za gotovo. Najveći izazov je bio izabrati objekte za koje sam osećala da nose snažnu poruku. To je, naravno, uvek veliki izazov, a raditi na licu mesta malčice je rizično. Iako sam navikla na izvesnu količinu iznenađenja koja mi uglavnom prijaju,bilo mi je jako neobično da radim skroz na taj način. Taj proces je kod mene češće, da kažemo, pola-pola.
Kako je izgledala saradnja sa „Želatinom” u pogledu selekcije referentnih dela i kreiranja sopstvenih vizuelnih interpretacija? 
Nisam se osećala kao da moram da se upravljam prema Bošu i „Želatinu” niti da pravim nekakve interpretacije njihovih radova kroz moje. Interesantno je bilo sastaviti ta tri elementa. U drugu ruku, pošto se radilo na licu mesta, nešto se verovatno preslikalo. Uticaji su najčešće podsvesni. Špekulacije i donošenje zaključaka tu su zaista deo igre za posmatrača. Za razliku od Bošovih i „Želatinovih” radova moji su veoma lični jer polaze uvek od mene. U tom kontekstu su postali deo jedne veće slike/pogleda na svet ili Nojeve barke. Pitam se, kuda smo krenuli sada kada smo se ukrcali na brod...
Koji bi bio najbolji opis veze između vas, Želatina i Boša?
Ivica razuma.
Da li biste promenili nešto na izložbi? 
Imala bih mnogo više visećih električnih špageta.
Gordon Birn vas je jednom prilikom nazvao najdrskijim i najdirektnijim „rokenrol” članomMladih britanskih umetnika (YBA). Vi ste verovatno jedini nekomercijalni umetnik među njima, i to po ličnom izboru. Šta se toliko razlikuje u vašem pristupu novcu u poređenju sa ostalim YBA? 
To je veoma zakukuljeno pitanje. Ništa nije tako crno-belo i svi mi moramo da plivamo u istim vodama. Ljudi se preterano vezuju za novac kao za nekakvu mernu jedinicu. Apsolutno limitirana vrednost jeste vreme koje se ne vraća. Ja provodim maksimum mogućeg vremena na mestima i sa ljudima koji me interesuju.I šta god radila, oni se stalno akumuliraju. Jednostavno, radim ono što mi se sviđa.

Oprost grehova u valjevskom zatvoru
Već dve godine sveštenik Dragan Jakovljević je duhovnik Kazneno-popravnog zavoda za maloletnike u Valjevu. Na ovo mesto postavljen je po blagoslovu episkopa valjevskog Milutina. Priznaje da je došao sa izvesnim predubeđenjima, ali naglašava da su ona vremenom potpuno nestala. Sada jednom sedmično, a po potrebi i češće, u zatvorskoj kapeli služi liturgiju, a posle nje u zatvorskom parku ili domu kulture unutar Zavoda, razgovara sa osuđenicima.
O čemu razgovaraju – ne želi da govori. Poštuje, objašnjava, svetu tajnu ispovesti.
– Osuđeni mi najčešće postavljaju pitanja u vezi s pokajanjem. Mnogo je onih koji su, dok nisu došli ovde, crkvu doživljavali kao običnu instituciju, kao građevinu pored koje su samo prolazili. Obično se njihova pitanja svode na to da li sutra drugačijim načinom života mogu da izbrišu ono što su uradili. Uglavnom imaju grižu savesti i ona ih podstiče da razmišljaju o onome što su uradili. To razmišljanje ih tera na pokajanje. I samo njihovo razmišljanje o onome što su uradili je veliki korak napred – objašnjava otac Dragan.
Za pitanje da li su osuđenici, zaista, iskreni kada govore o želji da se pokaju, sveštenik kaže da je – teško. Objašnjava da će se to videti tek kada izađu iz zatvora.
– To je samo do njih, mada moram da priznam da mnogo zavisi i od sredine u koju se vraćaju. Naš je uspeh ako se i samo jedna duša spase – kaže duhovnik u KPZ Valjevo.
Praktikuje da bogosluženje drži jednom sedmično, uglavnom subotom. Okupljanje je zakazano za devet časova, a nedugo potom zajedno sa osuđenima počinje s jutarnjim molitvama. Većina onih koji prisustvuje liturgijama aktivno učestvuju u njima: neki pevaju, neki čitaju molitve.
– Svaki naš „sastanak“ je u vezi s nekom poukom koja se tiče života i vere, a kasnije i moralnim porukama. Crkva ne odbacuje ljude koji su ovde zbog nekih svojih, crkvenim jezikom rečeno, grehova i prestupa. Pruža im neke druge poglede na svet, a samim tim i nadu da nisu odbačeni. Ovde ljudi smatraju da je kraj života ako su uradili nešto loše sebi ili drugima. Objašnjavam im da crkva u takvim slučajevima poziva na pokajanje, daje mogućnost da sutra mogu da promene mišljenje prema sebi, ali i drugima – kaže otac Dragan.
U početku su, navodi duhovnik KPZ za maloletnike, osuđenici mislili da je sveštenik tu u ulozi suda. Ophodili su se prema njemu kao prema nekom od zaposlenih u Zavodu, mislili su i da sve što mu kažu „stiže“ do upravnika. Trebalo je vremena da shvate da otac Dragan u svima njima prvo gleda čoveka.
– Ovde se sve promene dešavaju veoma sporo. Tako je bilo i sa mnom. Tako su oni prvo „ispipavali“, proveravali... Sada dolaze u zavisnosti od interesovanja. U domu kulture u okviru doma prikazujemo filmove s moralnim sadržajem, to ih interesuje. Posle odgledanog filma dolaze, postavljaju pitanja i to je ono što je dobro – navodi sveštenik Dragan Jakovljević.
-----------------------------------------------------------------------
Osuđen za ubistvo se okrenuo Bogu
Žarko Jovanović je osuđen zbog krivičnog dela ubistva. Otkad je u Valjevu, uvek kada je u prilici, pomaže ocu Draganu, sređuje crkvu...
– I pre nego što sam došao u ovu ustanovu bio sam naklonjen crkvi. Kao malog, baka me je vodila u crkvu. Želeo sam da učim za sveštenika, ali sam u međuvremenu uradio neke stvari koje su me dovele na ovo mesto. Iznenadio sam se kada sam video da na ovakvom mestu postoji crkvica – kaže Jovanović.
Zbog tretmana u kom se nalazio nije odmah mogao da počne da radi u njoj. Vremenom je dobio to radno mesto.
– Pomažem svešteniku šta god da treba. Kada drži liturgiju pevam ili čitam molitvu – kaže ovaj mladić i otkriva da je sve više osuđenih koji dolaze i kaže da je za to zaslužan otac Dragan.
Mir i osuđenih i zaposlenih
Koliko je značajna uloga sveštenika u sistemu kakav je ovaj u Valjevu, možda, najbolje svedoče reči upravnika Zavoda Slobodana Arsenijevića:
– Otpor koji osuđena lica imaju prema ustanovi, zaposlenima u njoj ili državi ne postoji prema svešteniku. On unosi mir koji je neophodan svima koji rade ovaj posao, ali i osuđenima. To je jako bitno.

Mnogi bi na kućnu robiju
U Prvi osnovni sud u Beogradu svakodnevno pristižu molbe osuđenih da im se kazna zatvora zameni kućnom varijantom, sa elektronskom narukvicom ili bez nje. Među njima je najviše osuđenih za krivična dela protiv bezbednosti saobraćaja, zatim za držanje oružja, ali i za razbojništva.
Na današnji dan u Srbiji ima 55 osuđenika koji svoje kratke kazne izdržavaju kod kuće. Međutim, očekuje se da će ih do kraja godine biti najmanje oko dve stotine.
Posle usvajanja izmena i dopuna Zakona o izvršenju krivičnih sankcija (ZIKS), u maju ove godine, došlo je do prave navale za kućni zatvor. Naime, ovakav način izdržavanja kazne mogu tražiti svi oni koji su osuđeni na kazne zatvora do godinu dana, i to kako oni koji tek treba da se jave u ustanovu za izvršenje krivičnih sankcija i otpočnu brojanje zatvorskih dana, tako i oni koji su već u zatvoru. Ima slučajeva da su već izdržali više od polovine kazne, ali zahtevaju da preostalih nekoliko meseci „dosluže” kod kuće.
– Molbe stižu svakodnevno i o njima odlučuje predsednik suda, po pribavljenom mišljenju tužioca i Uprave za izvršenje krivičnih sankcija. Predsednik suda donosi rešenje, kojim nalaže da se kazna zameni kućnim zatvorom ili kojim odbija molbu, a osuđenik ima pravo žalbe, o kojoj odlučuje predsednik Apelacionog suda u Beogradu – kaže za „Politiku” Dušan Agatonović, zamenik predsednika Prvog osnovnog suda u Beogradu.
Kada rešenje o promeni načina izdržavanja kazne stigne u Ministarstvo pravde, odnosno njegovu Upravu za izvršenje krivičnih sankcija, ova uprava ima rok od osam dana da sprovede rešenje.
– Nemamo problem sa količinom elektronskih narukvica. Mi ih iznajmljujemo i možemo ih zahtevati u neograničenom broju. Kada nam stigne rešenje, imamo osam dana da sprovedemo kaznu kućnog zatvora – kaže Zorana Vučićević, portparol Uprave za izvršenje krivičnih sankcija.
Osuđenici se najpre obraćaju predsedniku suda pred kojim je doneta prvostepena presuda.
„Posle pravnosnažnosti presude, kao i u toku izdržavanja kazne, osuđeni, javni tužilac i direktor Uprave mogu podneti predlog da se osuđenom, kome je izrečena kazna zatvora do jedne godine, kazna izvrši bez napuštanja prostorija u kojima osuđeni stanuje”, kaže član 174e Zakona o izmenama i dopunama ZIKS-a.
– Događa se da predlog podnesu i osuđeni na godinu i po ili dve godine zatvora. Takvi predlozi se odbijaju, jer zakon kaže da to moraju biti osude do godinu dana. Međutim, i tu ima izuzetaka, jer na izdržavanje kazne kod kuće ne mogu biti upućeni oni koji su osuđeni za nasilje u porodici . Sud u svakom pojedinačnom slučaju proverava da li su ispunjeni svi uslovi za izdržavanje kazne kod kuće – kaže Dušan Agatonović.
U odluci kojom se usvaja predlog za izdržavanje kazne kod kuće, sud takođe određuje da li će osuđeni imati elektronsku narukvicu ili neće. Sud će pri tom voditi računa o tehničkim mogućnostima izvršenja kazne, kao i o drugim okolnostima, kao što su mesto i uslovi stanovanja, mogućnosti za vršenje nadzora bez elektronskog praćenja, kao što su telefonski pozivi i obilasci poverenika zaduženih da proveravaju da li osuđenici napuštaju mesto stanovanja.
Osuđeni izuzetno može i napustiti prostorije u kojima stanuje, uz znanje i odobrenje nadležnih za sprovođenje ovakvog načina izdržavanja kazne. Tako osuđenik u kućnom zatvoru može da ode kod matičara da se venča ili na fakultet da polaže ispit. Može i da radi, ako nije osuđen za krivično delo u vezi sa radom, ali i da obrađuje zemlju, ukoliko se bavi poljoprivredom kao stalnom delatnošću. Naravno, ima pravo i da ode kod lekara ako mu je potrebna medicinska pomoć.
Međutim, ukoliko osuđenik napusti prostorije u kojima stanuje, i to u trajanju od 12 časova, ili dva puta po šest časova, Uprava će o tome odmah obavestiti sud i policiju. Ipak, napuštanje prostorija bez dozvole se odmah registruje ako osuđenik ima narukvicu. Jedan takav uređaj košta pet hiljada evra i zato je pronađeno jeftinije rešenje – da se narukvice iznajmljuju.
Kako saznajemo, među osuđenicima koji još nisu počeli da izdržavaju kaznu – sada je mnogo više onih koji traže zamenu za kućni zatvor nego onih koji traže odlaganje izvršenja kazne. Jer, sve je lakše ako se ne ide u zatvor i mnogi razmišljaju da im je mnogo bolje da što pre „otaljaju” ovu obavezu, kad već moraju, a izmene zakona im idu naruku, zajedno sa narukvicom na nozi. Nikad se ne zna kada će se zakon ponovo promeniti.

Dačić: Zločinac iz Mađarske nije srpski državljanin
BEOGRAD – Ministar unutrašnjih poslova Ivica Dačić izjavio je da osumljičeni za stravičan zločin u predgrađu Budimpešte nije državljanin Srbije.
Dačić je rekao da mađarska policija još nije informisala srpsku o zločinu u Budimpešti, ali da će im naša policija pružiti svu potrebnu pomoć.
„Prvooptuženi prema podacima koje trenutno imamo nije naš državljanin. Pružićemo svu potrebnu pomoć mađarskoj policiji sa kojom imamo veoma dobru saradnju”, rekao je Dačić novinarima u Makišu, gde je učestvovao na trećoj „Beogradskoj regati”.
U monstruoznom zločinu u šumi ade Čepel, u južnom predgrađu Budimpešte, gde su istražni organi pronašli tri sveža leša i još tri ljudske lobanje, zakopane nekoliko meseci ranije, mađarski mediji su najpre kao glavnog aktera označili muškarca koji je navodno po nacionalnosti Srbin, potom da je s područja nekadašnje Jugoslavije, a onda da je Makedonac.
Konzulat Srbije u Budimpešti je, pozivajući se na policijske izvore, demantovao da se radi o srpskom državljaninu, ali je i poslanstvo Makedonije u glavnom gradu Mađarske navelo u saopštenju da počinitelj teškog krivičnog dela nije Makedonac.
Mađarska policija saopštila je da muškarac za kojeg se smnja da je vođa bande i koji je takođe priveden, tvrdi da je Makedonac, ali zasad policija nema lična dokumenta koja bi to mogla dokazati.

Komšija Ante
Slučaj jeste bizaran, ali traži bar hipotetičku paralelu. Hrvatska premijerka (još) živi u stanu otetom od srpske familije. Zamislite beogradsku proporciju i slučaj nekog ministra, ne mora da bude prvi, koji se nečasno uselio u stan ovdašnjeg građanina hrvatskog porekla!
Naravno da je takav rasplet nezamisliv, i u bilo kakvoj Srbiji praktično i etički neostvariv. Nezavisno od toga, odnosi Srbije i Hrvatske su na silaznoj putanji, naročito posle zakazivanja datuma za prijem naših čudnih komšija u Evropsku uniju. Izgledalo je da će predsednici Tadić i Josipović nekako bar premostiti provalije koje nas dele. Ali to su bili samo prividi.
Šef naše države je bio tamo, lepo su ga primili, provozali brodicom i počastili ga kao visokog gosta. Na svakom sledećem susretu, bio on neformalan ili zvaničan, predsednici su se srdačno grlili i tapšali po ramenu.
Naivni optimisti su se odmah vratili nostalgiji o bratstvu i jedinstvu. Kosorova je sa slovenačkim premijerom boravila na užem balkanskom samitu u vili Obrenovića. Primećeno je da šef naše države i njihova Jadranka ne persiraju jedno drugom, čak je prilikom dočeka dražesne gošće bilo i ovlašnih poljubaca sa obe visoke strane.
E sad, šta tu uopšte ne valja, kad već postoji ideja o solidnom komšijskom razumevanju? Kad bi se samo ovlašno zbrajalo ono što može biti dobro i ono što nije, izgleda da ipak ne valja. Može biti da zvanična hrvatska politika, koja je dala i jednog Sanadera, nije potpuno dostojna trenutka bliskog prijema u EU. Da jeste, premijerka bi na proslavi godišnjice „Oluje“ govorila sasvim drugačije. Ili bi propustila da kaže rečenicu kojom je, praktično, i Srbiju i njene zvaničnike polila pomijama.
Proglasivši Gotovinu i njegove zločince za junake, Kosorova je istupila sa zastarelom verzijom šovinističkog primitivizma. Taj se ispad ne može opravdati trenutnom euforijom, niti tobožnjom inercijom slavlja. „Heroj Ante“ jeste simbol etnocida iz avgusta 95. Pre nekoliko godina, ministar spoljnih dela, mladi gospodin Jeremić je, onako bez diplomatske zavese na ustima, 4. i 5. avgust definisao kao vreme genocida nad Srbima. I to je rekao usred Zagreba, pred njihovom vrhuškom, odakle ga zblanuti purgeri na funkcijama umalo ne proteraše.
Čitave godine navikavanja na posmrtne traume, mnogo toga moralo je da se pegla. Sve je, naravno, zavisilo od definicije i tačke gledišta. Stereotip o Srbima kao agresorima primio se u Hrvatskoj još u vreme medijskog začetka mržnje. Zagreb je Srbiju proglasio za militarističko zlo još u vreme zajedničke države.
Pokazalo se da su i pored vremenske patine, mnoge rane još sveže. U jednom času na obe strane je vladao informativni agitprop, u smislu: čiji su zločinci bili gori. Ako ima gorih, znači da ima i boljih, i to je paralogizam kojim se nastavlja šovinistička boljka.
Kosorova nije rekla da su hrvatski zločinci bolji od srpskih, nego da su oni hrvatski heroji, domoljubi i slične budalaštine. Zvanična Srbija je davno prestala da ispisuje ode osumnjičenima za teška ratna zlodela. Ko je guslao, gusla i dalje. Svačega ima na obe strane, ali Srbija ipak nema Tompsona, čiji antisrpski koljački songovi dovode do transa delikatnu publiku diljem Hrvatske.
Da je Tadić kojim ludim slučajem govorio o Mladiću kao junaku koga „Srbija zaboraviti neće!“, eto nama svih zapadnih činovnika zaduženih za pretnje i kazne, uz poništavanje integracionih dostignuća na neodređeno vreme.
Znači li to da Hrvatska može slobodno da upućuje Srbima opasne, bolesne, neuračunljive poruke, čak bez i najmanje primedbe. Jesmo se navikli na loš tretman, ali nije dobro ako dopustimo ratnohuškačko nadripolitičko huliganstvo u našem komšiluku.
Naš predsednik jeste reagovao, ali prilično blago, i reklo bi se rezignirano. Možda on lično ili njegovi savetnici nisu našli dovoljno dobre formulacije kojima bi definisali stanje stvari. Niti su pribrali nešto saveznika koji će pomoći da svet dobro lupi po prstima „prvu suknju Hrvatske“.
Kao i uvek, problemi sa Hrvatskom i njenim nastranim vrednosnim sistemom, imaju i svoju estradnu dimenziju. Za to se pobrinuo „gospodin slučaj“, i zaplena jahte ovdašnjem TV mogulu Željku Mitroviću. On je opasno zapretio Zagrebu, uz dodatne javne informacije da Srbi dobijaju batine na jadranskoj obali, a konzerve uvezene „otuda“ truju nas živom i drugim pogodnostima.
To je, vidite, naljutilo Hrvate. Željko će terati po svome dok mu ne vrnu lađu. Iz Haga još nema informacije: je li Gotovina spremio Mladiću škampe na buzaru kao što je obećao, ili su se ipak potukli po patriotskoj osnovi.

Idiote imamo! Nedostaje nam Dostojevski
Na koga je to mislio vispreni Milovan Vitezović, čiji smo aforizam uzeli za naslov? Čitaocima prepuštamo da prema vlastitom saznanju i nahođenju izaberu svoje junake.
Antički lekari su aforizmima lečili obolele pojedince, današnji aforističari leče celo društvo. Pa neka neko kaže da medicina nije uznapredovala!
A tek Srbi, za koje je Staniša Milosavljević, u predgovoru knjige Milena Milivojevića „Ovo nije Danska”, napisao: „Bez ikakve sumnje, srpski aforizam se nalazi na prvom mestu u svetu i to je najveći domet domaće književnosti”.
Za naučno proučavanje političkih aforizama u Srbiji nedavno je Divna Bijelić iz Novog Sada, prva na Balkanu, ispred svog imena i prezimena upisala magistarsko zvanje posle uspešne odbrane teze „Srpski politički aforizam od 1988. do 2008” na Fakultetu političkih nauka u Beogradu. Marljivo je sakupila, obradila i protumačila više od 3.000 aforizama 123 aforističara iz Srbije, Republike Srpske i Crne Gore.
Kratka misao na zidu plača
Zbog čega je odabrala, baš, ovo razdoblje?
Zato što je obeleženo burnim previranjima, pa je pretpostavila da je to ostavilo traga u aforizmima. Samo je država nekoliko puta menjala naziv (i granice). Smenjivala su se i društvena uređenja, barem na hartiji. Rat je postao svakodnevica, mir priželjkivano stanje. A aforističari? Najviše su se bavili „svetlom budućnošću”, da se političari ne osećaju izneverenima.
Da li su aforizmi lekoviti, kao što smo na početku pomenuli?
Jesu, iz dva razloga. Prvi se tiče oca aforizma, proslavljenog starogrčkog lekara Hipokrata, za koga su to bila kratka medicinska uputstva („Kad prelaze granice i san i nesanica su loš znak za zdravlje”). Drugi podrazumeva da „vraća pomerenog čoveka u ravnotežu”, objašnjava Divna Bijelić ističući: „Aforizam je kratka misao ucrtana i ispisana na grubom zidu plača. On je nastao zbog suza koje su poželele da nestanu. Aforističari su, dakle, i lečnici u onoj meri u kojoj zvanična medicina preskače vlastitu odgovornost.”
Pri tome se poziva na italijanskog diplomatu i teoretičara medicine iz 17. veka, Filipa Kavrijana, koji izjednačio pojave koje dovode do bolesti u čovekovom telu i obolevanje društva i države. Zar nas na to ne opominje i Slobodan Janković: „Da bi mu sprečili opadanje kose, skinuli su mu glavu na vreme”?
I jedan od najuvažavanijih poštovalaca aforizma, engleski filozof, esejista i državnik Fransis Bejkon, postavio ga je na pijedestal iz tri razloga, od kojih je jedan medicinske prirode.
U delu „Novi Organon” on je zapisao da „aforizmi moraju da se stvaraju iz moždine i samog središta nauke”, verovatno smatrajući da vrsni aforističar mora biti malo nadaren za filozofiju. Na osnovu toga Divna Bijelić zaključuje da se od aforističara očekuju, najmanje, dva talenta – za književnost i za filozofiju.
Ni jasno, ni glasno, ni časno
Zašto aforizam kao najsažetiji književni izraz nije na (s)ceni u domaćoj književnosti i kulturi?
„Verovatno zbog toga što su književne teorije opterećene pretencioznim razglabanjima većine teoretičara koji ni sami ne umeju da skrate, pa samim tim ne vole kada je nešto kratko i jasno”, obrazlaže naša sagovornica. „A uzrok tome su razne druge neknjiževne pojave, pojedinci i interesne zajednice kojima odgovara stanje u kojem je sve zapetljano; ništa nije ni dovoljno jasno, ni glasno, a bogami ni časno. Uostalom, aforizam je književno-filozofski osvrt na probleme društva i države, a ima mnogo teoretičara, kritičara i kulturnih poslenika u strankama koji ne vole da se sukobljavaju s vlašću podržavajući aforističare.”
Od aforizma se, dakle, očekuje otvorena misao, u čemu je prednjačio nemački filozof Fridrih Niče. A kod nas?
Divna Bijelić podseća da je pomalo nezahvalno izdvajati pojedince, ali je podsetila da će, svakako, ostati upamćeni aforizmi „Demokratija je kada nisi zatvoren zato što si bio otvoren” (Vlada Bulatović Vib), „Kad nas još malo razgaze, bićemo stvarno velika Srbija” (Milovan Vržina), „Što je naša zemlja manja, teže će je pogoditi kada je budu bombardovali” (Milovan Ilić Minimaks), „Mi smo pitom narod, samo bi budala mogla da prođe pored nas a da nas ne uzjaše” (Srba Pavlović), „Poslednji put kad smo branili Evropu, petsto godina sreće nismo imali” (Dragan Rajkov Radenović) i tako redom.
Neka i potpisniku bude dozvoljeno da iz obimnog rukopisa odabere nekoliko koji vernije dočaravaju naše savremene (ne)prilike nego stotine ispraznih redaka naučnika i političara: „Vlada nema socijalni program. To je šansa da se i neko spase” (Dejan Milojević), „I skupštinski čekić se ponaša kao poslanik. Lupa” (Nebojša Borovina) i „Ovako goli samo u raj možemo” (Nenad Milošević).
Hoćemo li ubuduće, najpre, pokucati na vrata nekog aforističara jer pregledi i lekovi ionako sve češće poskupljuju?
------------------------------------------------------
Filozofi i električari
U Institutu za filozofiju Univerziteta u Londonu 2008. godine osnovana je Svetska aforistička organizacija. Postoje naučnici koji tvrde da je aforizam uzvišeni spoj književnosti i filozofije.
Iako nezvanično postoji već nekoliko decenija, Beogradski aforističarski krug (BAK) zvanično je ustanovljen iste godine, ali u prostorijama Više elektrotehničke škole u Beogradu.

Pukneš na Zapadu – uspeš u Srbiji
Kličevac – Gipsani lavovi me posmatraju nekako s visine. Guču golubovi i ržu konji vrani na ogradi razigrani. I poziranje labudova je klasika gastarbajterske moderne arhitekture Braničevskog okruga. Čitava gipsana menažerija s visokih, kitnjastih metalnih ograda, skenira okolinu. Motri na strance, a naročito na komšije – da ne podignu sprat više, da ne kupe hektar više.
Naoružan stereotipima o slavnim „gastosima” koji godinama i decenijama crnče po zapadnim metropolama – a potom dođu na letnji odmor u svoje vile i zamkove, samo da bi istresli šuške po Požarevcu i širom okruga – stigao sam u Kličevac.
– Bogati su tamo baš bogati – uveravali su me sve od Požarevca pa do sela pored kostolačkih kopova, iz kojih vire metalna čudovišta i gutaju ugalj.
Bela, nova, srebrna „opel vektra” parkirana je ispred crkve. U porti petnaestogodišnji Stefan turira motor, prilaze mama, tata i sveštenik. Kratka molitva. Urla motokros, koprca se, ali je moćna mašina ipak osveštana. Amin!
Otac Bratislav blagoslovio je do sada celokupni auto-park porodice Zarić koja 27 godina živi u Gracu. I najnoviji „audi A3” kojije kupila njihova dvadesedtvogodišnja ćerka Martina, od svoje skromne apotekarske platice. U Austriji koju, jel’ te, trese globalna ekonomska kriza.
Zato se Martina nikada neće vratiti u prelepo selo i svoju belu porodičnu kuću od 300 kvadrata. Dolaziće samo leti, provozaće osveštani „audi” od Požarevca do Gradišta, pa onda opet nazad, u Grac, da je eksploatišu, dušu da joj uzmu. Za nešto više od 2.000 evra mesečno.
– Obožavam Kličevac, ali bih morala da budem pod teškim lekovima da bih ovde živela – iskrena je Martina. Njen otac Nebojša vozi gradski autobus. Hajde da ne pričamo o njegovoj plati, da ne remetimo ponedeljak našim oznojenim junacima za volanom GSP-a. Martinina majka Gordana radi u štampariji, i, hajde da ne pominjemo ni njena primanja, nije pristojno da iritiramo naše radnice koje su valjda shvatile da je kriza naša šansa.
Zarići su izgradili još jednu porodičnu kuću, ali u Gracu. Osveštali joj i temelje i prvi sprat. Obeležili su svetu srpsku zemlju u kvartu gde žive isključivo Austrijanci. Neka je slava bogu i austrijskom šilingu. Jer, od kada je na scenu stupio evro, Zarićima je mnogo je teže.
– Sada se kajemo što smo spiskali tolike pare na ovoliku kućerinu u selu. Da smo bili pametniji, mnogo više bismouložili u imovinu u Gracu. Sve više porodica koje rade napolju misle slično – horski govore pripadnici austrijske radničke klase, Gordana i Nebojša. Hajtek generacija iseljenika, poput njihove Martine, sada kupuje stanove i lokale u novogradnji u Požarevcu, pa mit o zamkovima od nekoliko stotina hiljada evra, koji kao spomenici čame u dvorištima, čuvani od deda i baba, tetakai strina, postaje deo folklorne istorije.
Sveštenik Bratislav,koji suvereno vlada svojim podanicima, sve iskrenim i odanim vernicima, to potvrđuje. Od 400 kuća, svega 50 nema ekonomske izaslanike u Austriji, Italiji ili Francuskoj. A da Bog vraća Kličevcu, kazuje primer čoveka koji se traktorom spušta niz strmu glavnu ulicu i maše nam nasmejan. Svevišnji je njegovoj majci u Francuskoj nedavno podario 6,5 miliona evra na lotou.
Konačno u starom sivom „puntu” stiže lider seoskog biznisa, čovek koji se dva puta okušao kao modni „dizajner” u Vićenci. Naime, dizao je na leđa džakove cementa u brendiranoj majici kupljenoj na rasprodaji, ali nije uspeo da se prilagodi. Vratio se iznerviran, uzeo digitron i napravio biznis-plan. Počeo je da uzima gastarbajtersku zemlju u zakup i posle nekoliko godina postao najmoćniji vlastelinuže Srbije, ako ne računamo srpske i hrvatske tajkune koji su pokupovali zemlju po Vojvodini.
Zlatko Marković, poznatiji kao Paja Trejd, možda jeste neuspeli gastos. Ali, zato je gorostas srpskog agrara. Obrađuje oko 350 hektara zemlje uzete u zakup. Ima četiri kombajna, peti je na putu. Ima pet traktora, šesti je na putu. Mašine su više od trospratnica, s klimatizovanim kokpitima, er-begovima, blu-tut uređajima, stereo muzikom, minifrižiderom i navigacijom, kako se grdosije ne bi izgubile u zaparloženim srpskim njivama.
– Majku mu, voleo bih da sam k’o ovi tajkuni s televizije, ali ne vredi kad obavljaš čistu proizvodnju – iskren je Paja. Daleko od toga da je siromašak i da treba pustiti suzu za njim kada kaže da osam godina nije bio na moru. Zarađuje 20.000 evra mesečno, ali veliki deo odlazi na lizing rate za mehanizaciju i ostala ulaganja. Njegova računica je jednostavna. Glupo je baviti se poljoprivredom na manje od 100 hektara.
Nije hteo da bude dizajner cementa u Vićenci, želeo je da živi kao čovek u Kličevcu. Kada je počinjao, mislili su da je lud. Kada je uspeo, još nekoliko propalih gastosa je krenulo za njim, pa se krug braničevskih vlastela proširio za najmanje još trojicu. Dakle, i to je moguće –da pukneš na Zapadu a uspeš u Srbiji.

Milatović: Cilj posete Srbiji revitalizacija političkih odnosa
Predsednik Crne Gore Jakov Milatović poručio je večeras, na svečanom prijemu u Crnogorskoj kući u Beogradu, da, nakon poseta Evropskim institucijama i sedištu NATO u Briselu, dolazi u Beograd „u nameri da da doprinos revitalizaciji političkih odnosa dve zemlje”. Prisustvo predsjednika Vučića na mojoj inauguraciji 20. maja, ministra Dačića na Samitu u okviru Procesa saradnje u jugoistočnoj Evropi u Podgorici 27. juna, i ova moja prva poseta Beogradu u tako kratkom vremenskom periodu upravo idu u prilog unapređenju odnosa dve države”, naglasio je Milatović.
Ukazao je na to da je revitalizacija političkih odnosa važna za unaprjeđenje ekonomskih odnosa, što ima za rezultat direktne benefite za privredu i građane dve zemlje, navodi se u saopštenju iz Kabineta crnogorskog predsednika.
Milatović je podsetio da je Srbija Crnoj Gori ubedljivo najveći trgovinski partner, sa robnom razmenom od 764 miliona evra prošle godine, što predstavlja petinu ukupnog prometa robe sa inostranstvom. Srbija je za nas i najveće turističko tržište. U 2022. ostvareno je 435 hiljada dolazaka turista iz Srbije u Crnu Goru, što je udeo od 21 odsto od ukupnog broja dolazaka stranih turista. Kada govorimo o strukturi, najviše noćenja ostvarili su turisti iz Srbije, i to nešto iznad 3 miliona ili 25,5 odsto od ukupnog brojaâ€ś, rekao je Milatović. Dodao je da je Srbija prošle godine bila i najveći strani investitor u Crnoj Gori sa 137 miliona evra ili 12 odsto ukupne vrednosti stranih direktnih investicija, što je u odnosu na 2021. povećanje od 80 odsto.
Uprkos podacima koje sam izneo, sa Srbijom, koja je naš najznačajniji ekonomski partner, Crna Gora nema odnose na nivou ambasadora i to ne iz tehničkih razloga, već političkih, dve zemlje nemaju zajedničke granične prelaze, kao što imamo sa Bosnom i Hercegovinom i sa Albanijom, platni promet predstavlja ozbiljnu poslovnu barijeru, naše Mešovite komisije za rešavanje ovih naizgled tehničkih pitanja se ne sastaju godinama unazad, a nikada nije održana zajednička sednica Vlada dve zemlje, konstatovao je Milatović. On je poručio da su, uprkos svim izazovima, veze između građana i privrede Crne Gore i Srbije ostale jake i da je stoga odgovornost ali i obaveza na državnicima dve zemlje da te odnose ne remete, već da ih unapređuju. Istakao je da, osim tradicionalnih veza i bliskih odnosa, Crnu Goru i Srbiju trajno povezuju zajednički ciljevi, pre svega regionalna stabilnost i članstvo u Evropskoj uniji.
„Posvećenošću ovim ciljevima dajemo dobar zamah proevropskom razvoju Zapadnog Balkana. Uveren sam će politički odnosi Crne Gore i Srbije ići uzlaznom putanjom u periodu pred nama i da će to biti dobar zamajac za dodatno unapređenje ekonomskih, kulturnih i sveukupnih odnosa, rekao je Milatović. On je ukazao i na značaj jačanja veza sa zajednicom Crnogoraca u Srbiji i njihove povezanosti sa Crnom Gorom.
Kako je najavljeno, Milatović će se sutra, uz ceremonijalni doček ispred Palate Srbija, sastati sa predsednikom Srbije Aleksandrom Vučićem, a nakon toga i sa predsednikom Narodne skupštine Vladimirom Orlićem.
Predviđeno je da predsednik Crne Gore u okviru posete položi venac na Spomenik neznanom junaku na Avali uz vojne počasti, kao i da položi cveće ispred Osnovne škole „Vladislav Ribnikar”, prenosi Tanjug.

Viljnus zbog NATO samita kao tvrđava, sistemi Patriot usmereni ka Kaljiningradu
VILjNUS – NATO je pretvorio Viljnus, prestonicu Litvanije, u tvrđavu branjenu naprednim oružjem kako bi zaštitio američkog predsednika Džozefa Bajdena i druge lidere Alijanse na samitu sledeće nedelje, koji se održava 32 kilometra od litvanske granice sa ruskim saveznikom Belorusijom.
Više od 3.000 litvanskih vojnika brinuće o bezbednosti samita NATO-a u Viljnusu.
Šesnaest NATO saveznika poslalo je ukupno oko 1.000 vojnika da obezbeđuju dvodnevni samit 11. i 12. jula, koji se održava samo 151 km od same Rusije, prenosi Rojters.
 Mnogi od njih su poslali i napredne sisteme protivvazdušne odbrane koji nedostaju baltičkim državama.
„Bilo bi više nego neodgovorno da naše nebo bude nezaštićeno u trenutku kada Bajden i lideri 40 zemalja stižu“, rekao je predsednik Litvanije Gitanas Nauseda.
Nemačka je rasporedila 12 raketnih sistema Patriot, koji se koriste za presretanje balističkih i krstarećih raketa ili ratnih aviona.
Španija je dopremila sistem protivvazdušne odbrane NASAMS, Francuska šalje samohodne haubice Cezar, i uz Finsku i Dansku raspoređuje vojne avione u Litvaniji.
Ova zemlja je, uz Britaniju, isporučila sredstva protiv bespilotnih letelica.
Poljska i Nemačka su poslale snage za specijalne operacije pojačane helikopterima.
Drugi šalju opremu za borbu protiv bilo kakvih potencijalnih hemijskih, bioloških, radioloških i nuklearnih napada.
Litvanski predsednik vidi ove akcije saveznika kao potvrdu da je potrebno da NATO hitno uspostavi stalnu protivvazdušnu odbranu u baltičkim državama.
„Razmišljamo o tome šta će se desiti nakon završetka samita i radićemo sa saveznicima na stvaranju rotirajućih snaga za trajnu vazdušnu zaštitu“, rekao je on novinarima.
U selima pored beloruske granice, meštani su saopštili Rojtersu da se osećaju potpuno bezbedno, uprkos ponudi Minska da se tu nakon pobune smeste ruske plaćeničke trupe Vagner grupe i rusko nuklearno oružje.
Na aerodromu u Viljnusu, osam nemačkih raketnih bacača Patriot raspoređeno je sa cevima usmerenim u pravcu ruskog Kalinjingrada, a još dva prema Belorusiji.
„Znate gde se nalazite geografski i prilično dobro znate odakle pretnja dolazi. Litvanija je tražila od nas zaštitu samita, a takođe je NATO tražio pomoć od Nemačke. Ovo je naš odgovor“, rekao je potpukovnik Štefen Lib, komandant jedinice Patriota.
Litvanija je utrostručila jedinice pogranične straže na beloruskoj i ruskoj granici tokom leta, uz oficire iz Letonije i Poljske.
Dve zemlje su takođe poslale policiju da pomogne u patroliranju po Viljnusu.
Gradonačelnik Viljnusa je preporučio stanovnicima da odu na odmor van grada, ako žele da izbegnu gužve u saobraćaju, jer će veliki delovi centra prestonice biti zatvoreni tokom samita.
Kako javlja izveštač Tanjuga, deluje da su građani poslušali apel gradonačelnika, s obzirom na to da je na ulicama prisutan mali broj ljudi, policija patrolira i povremeno prolaze vozila pod njenom pratnjom.
Grad je okićen zastavama Litvanije, Ukrajine i NATO-a.

Zemljotres jačine 5,6 stepeni po Rihteru pogodio Tajvan
Zemljotres jačine 5,6 stepeni po Rihterovoj skali pogodio je danas Tajvan, saopštio je američki Geološki zavod.
Epicentar zemljotresa bio je 87 kilometara istočno od grada Hengčuna sa oko 31.200 stanovnika.
Do sada nema izveštaja o eventualnim žrtvama ili šteti.
Nije izdato upozorenje na cunami, preneo je Tas, prenosi Tanjug.

Petković: Svečlja kriminalizacijom Srba opravdava prisustvo parapolicije
Direktor Kancelarije za Kosovo i Metohiju Petar Petković ocenio je danas da je pokušaji ministra unutrašnjih poslova privremenih prištinskih institucija Dželjalja Svečlje da kriminalizuje Srbe sa severa KiM imaju za cilj da opravdaju, kako je naveo, protivpravno prisustvo parapolicijskih jedinica, „gde danonoćno terorišu srpski narod”.
„Lažni ministar, a pravi nasilnik i ekstremista Dželjalj Svećlja, zajedno sa njegovim okupacionim falangama preobučenim u odela Kosovske policije, jedini su kriminalci na severu Kosova i Metohije i tu nemaju šta da traže”, naveo je Petković u saopštenju. Poručio je da bi bilo najbolje da Svećlja „pođe od sebe i optužnice koja je godinama podignuta protiv njega zbog napada kamenicama na pripadnike tzv. Kosovske policije, ali i zbog prevrtanja vozila misije Euleks”.
Dodao je da bi Svećlja, umesto što „nezakonito da privodi Srbe navodnom poznanju pravde i prava”, trebalo prvo sam da prestane da beži od tog istog prava i pravde.
„Da li je sprovođenje reda i zakona to što je kukavički poslao svoje falange da duge cevi uperuju u sina predsednika Aleksandra Vučića zbog jedne majice? Da li je vladavina prava kada Kurtijevi specijalci pucaju u leđa Dragiši Galjku, Miljanu Deleviću, Milanu Jovanoviću, braći Stojanović iz Gotovuše? Ili, kada brutalno pretuku srpsku decu Daru i Kristijana”, zapitao je Petković. Naglasio je da „hibridni rat koji Svećlja kukavički vodi iz Prištine protiv svega srpskog i posebno severa Kosova i Metohije”, rezultirao time da „nema tog čestitog Srbina koji bi ni javno ni tajno pristao da bude alibi Svećlji u njegovoj bolesnoj opsesiji okupacije severa i proterivanja Srba sa Kosova i Metohije”.
„To mu nikada neće uspeti”, poručio je Petković. Svečlja je ranije danas u intervjuu portalu Košev rekao da nije protiv srpskog naroda, već, kako tvrdi â€žšovinističkih projekata Srbije i kriminalaca”.

Ferstapen: Srećan sam što smo pobedili 11. put uzastopno
Vozač Red Bula Holanđanin Maks Ferstapen izjavio je danas da je srećan što je svom timu doneo pobedu na Velikoj nagradi Velike Britanije u šampionatu Formule jedan, prenosi Bi-Bi-Si.
Ferstapen je Red Bulu doneo 11. uzastopnu pobedu u Formuli 1, čime je ovaj tim izjednačio 35 godina star rekord Meklarena..
„Naravno da sam vrlo srećan što smo opet pobedili. Tu mislim i na 11. uzastopnu pobedu za ekipu. Mislim da je to prilično neverovatno, ali danas nije bilo tako jednostavno”, rekao je Ferstapen, koji je u Silverstonu stigao do šeste uzastopne pobede ove sezone.
Vozač Red Bula je ove godine zabeležio osam pobeda. Drugo mesto na VN Velike Britanije pripalo je vozaču Meklarena Landu Norisu.
„Veliko hvala celom timu napravili su neverovatan posao. Ništa od ovoga ne bi bilo moguće bez napornog rada koji su uložili. Stavili su me na tvrde gume, ne znam zašto - još su nejasni po pitanju nekih stvari”, rekao je Noris.
Vozač Mercedesa Luis Hamilton je stigao do trećeg mesta u Silverstonu.
„Hvala svima koji su me podržavali. Osetio sam energiju, osetio podršku i to je takođe razlog zašto smo se vratili ovde”, izjavio je Hamilton.
Prvo mesto u generalnom plasmanu vozača drži Ferstapen sa 255 bodova, dok je njegov timski kolega Serhio Peres osvojio 156.
Naredna trka u šampionatu F1 biće vožena 23. jula za Veliku nagradu Mađarske na stazi Hungaroring, prenosi Tanjug.

Na prelazu Gradina, na izlazu iz Srbije, čeka se četiri sata
Prema informacijama uprave granične policije u 17.15 časova, putnička vozila čekaju četiri sata na graničnom prelazu Gradina, na izlazu iz Srbije a na Preševu, na izlazu iz zemlje, putnička vozila i autobusi š zadržavaju 35 minuta, navode iz Auto-moto saveza Srbije (AMSS).
Teretna vozila najduže čekaju na Batrovcima, na izlazu iz Srbije i to dva sata dok se na prelazu Horgoš i Šid, na izlazu iz Srbije, zadržavaju 90 minuta.
Na ostalim graničnim prelazima nema dužih zadržavanja za sve kategorije vozila, prenose iz AMSS-a.

Elvis prva truba, a Kinezi srbovali
Guča – Već je izbio prvi sat nedelje kad je Elvis Ajdinović (30), čuvši da je proglašen za prvu trubu 51. Sabora u Guči, od sreće skočio pola metra uvis. Zatim je počeo da svira pobedničku ariju za prepuno gledalište i u isti čas na binu dozvao svog devetogodišenjeg sina Demka, koji je dotrčao nekud iz mraka, uzeo očevu trubu i pred 30.000 saboraša hladno nastavio svirkom da vodi orkestar umesto Elvisa.
Možda već za deset godina saznaćemo da li je to, na ponoćnom nebu Guče, rođena nova zvezda. Demkov otac Elvis to je već postao jer mu je ovo treća prva truba na Saboru (pobeđivao je i 2000. i 2002. godine) i ime će mi biti uklesano na mermernu ploču majstora trube pod rednim brojem 49. Na sedamnaestom mestu već je upisano ime Demka Ajdinovića, Elvisovog oca i bubnjara u orkestru iz Surdulice, i nije isključeno da će jednog dana i Demko mlađi stupiti u to probrano zidno društvo.
Inače, ovo je četvrti slučaj u Guči da, posle oca, i sin stekne majstorsko zvanje. Pre Ajdinovića, zaslužili su ga Desimir i Miloš Perišić iz Goračića, Milovan i Dejan Petrović iz Dubokog i Ekrem Mamutović (Milan Mladenović) i Nenad Mladenović iz Vranja.
Elvis je pretprošle noći dobio najviše poena stručnog žirija u kategoriji trubača, dok je najboljim orkestrom na ovom saboru proglašen sastav Dejana Lazarevića (27) iz Požege. Dejan je u Guči ranije osvojio dve trube žirija i tri trube publike. Nagrada za izvorno muziciranje pripala je orkestru „Barka” iz Knjaževca, dok je nagrada publike, na osnovu odluke novinara, dodeljena orkestru „Zaro taro lajt” Dejana Jevđića (31), profesionalnog vojnika iz Rasne kod Požege.
Elvis Ajdinović kaže da je dugo, evo već devet godina, čekao treću pobedu:
– Iz Surdulice u Guču došao je pun autobus mojih navijača i ove noći nema nikog srećnijeg od nas – kazao nam je Ajdinović i dodao da kum najbolje zna zašto mu je nadenuo ime po kralju rokenrola iz Memfisa.
Posetioci su te noći uživali u muzici 19 orkestara jer je, pored 18 finalista, i Boban Marković sa sinom Markom podigao gledalište na noge lagane, dok se čekala odluka žirija. Svoj koncert Markovići su otvorili „Maršom na Drinu” a opšte veselje zatim se sa saborišta prenelo pod šatre u varošici, gde su mnogi razmenili noć za dan.

Trebinjci: Milićević i Džao kod Spomenika trubaču u Guči (Foto G. Otašević)
Veselju po ubrzanom tempu (pivo, pivo, pivo...) predala su se i dvojica Trebinjaca i ispisnika, Dragan Milićević (36) i naturalizovani pravoslavac iz Kine, Janko Džao. Trgovac s Dalekog istoka došao je u srpske predele pre 16 godina, kršten je 2008. u trebinjskoj crkvi, pošto je prethodno bio agnostik, i sad hvata korak s teškim srpskim običajima. U Guči je prvi put.
– Uf, zvoni moja glava – kaže Džao i potvrđuje da nije lako biti Srbin.
Objašnjava nam da Kinezi prve zarađene pare ulažu u novu torbu robe koju nose o ramenu, pa dalje kolicima, biciklom i kolima dok ne otvore prvu prodavnicu, dok Srbi sve što zarade odmah potroše do dinara.
Pomalo psuje, pije alkohol i jede meso i kaže da je „cigare već bacio”.
Sad mu stižu nove obaveze jer starijakći Ivana polazi u školu, mlađa se zove Irena, a sin Kaizui. Supruga Sofija ostala je kod kuće u Trebinju jer dok neko srbuje neko mora i da radi.
Milićević i Džao u Guči su gosti Ratka Vukićevića (54), koji ih je upoznao preko zajedničkog trebinjskog prijatelja, Mira Prela. U dvorištu kod Vukićevića zatekli smo i već poznate likove. Jedan od njih je Ante Tomić (52) iz Ljubuškog, vlasnik lanca preduzeća koja se bave opremom za domaćinstvo. Kao Vukićevićev prijatelj prvi put se na Saboru pojavio 2009. godine i ovde mu se odmah dopalo. Kaže da je lane, za vreme 50. Sabora, izostao zbog službenog puta po Kambodži i Vijetnamu, ali je ovih dana ipak udario drugu saborsku recku. Doputovao je kombijem u koji je smestio članove porodice i čuveno vino iz Ljubuškog namenjeno domaćinima na poklon, ali je drugog dana boravka u Guču pio sok jer je tokom prvog precenio mogućnosti.
Iz Hrvatske su, na 51. Sabor, doputovale i dve Zagrepčanke, Vesna Radaković i njena kuma Mirela Branković. I Vesna je, kao i napred rečeni Džao, do lane bila agnostik pa je odlučila da se krsti i to baš u crkvi Svetog aranđela Gavrila u Guči, za vreme 50. Sabora. Činodejstvije su tada obavili ovdašnji sveštenici Siniša Nikitović i Radovan Stevanović, kumovala je drugarica Mirela. Njih dve doputovale su i ove godine, pomolile Bogu u istom hramu i postale redovne gošće Sabora.
Drugi put u Guči obrela se i grupa Francuza koji su na 50. Saboru lane učestvovali svirajući u orkestru „Truba šći” iz Lila. Toliko su opsednuti Gučom da su, vrativši se na sever Francuske, osnovali društvo „Bela rada”, kojem je kumovao Goran Bregović, a ove godine u Dragačevo su došli sa specijalnim poklonom.
Pošto su u Francuskoj maskote mnogih festivala razni džinovi, saboraši iz Lila načinili su lutku od drveta, plastike i gipsa, koju pokreće jedan čovek sakriven pod suknju. Visoka je 3,5 metra, teška 40 kilograma i odevena kao stara Srpkinja, u našu tradicionalnu nošnju, pri čemu su svi vezovi originalni ručni rad. Lutka je prošetala Gučom u svečanom defileu 51. Sabora, održanom u subotu.
Protekle sedmice u ovoj varošici bio je bar po jedan čovek iz svake opštine u Republici Srpskoj. Sabor je toliko popularan među našim prekodrinskim saplemenicima da su u svojoj postojbini počeli da priređuju i ispraćaje na Sabor u Guči. Tu modu već osam godina tera Slobodan Aleksić (49) iz Brčkog, koji u distriktu drži kafanu pod imenom „Kolubara”.
– Nekoliko dana pred svaki Sabor pozovem u Brčko dragačevske trubače pa se svira i igra čitav dan, i besplatno delim svadbarski kupus. Prve godine poklonio sam samo 50 ćasa jer niko nije hteo da ga jede, dok sam prošle srede brzo podelio svih 600 porcija – veli Aleksić.
Juče, poslednjeg dana 51. Sabora u Guči, na programu su bili Međunarodno takmičenje trubačkih orkestara (od 15.00 sati), a zatim i koncert Gorana Bregovića s njegovim „Orkestrom za svadbe i sahrane”.

Američki list: Vojska Srbije uživa poverenje građana
VAŠINGTON, – Vojska Srbije je profesionalizovana, pod civilnom kontrolom i postala je, pored Crkve, institucija u koju građani imaju najviše poverenja, a ministar odbrane Dragan Šutanovac kaže da je njegovo ministarstvo sada model za izgradnju delotvorne civilne institucije u Srbiji, naveo je američki dnevnik „Stars end strajps”, namenjen američkoj vojnoj zajednici u inostranstvu.
„Nije bilo tako pre svega nekoliko godina”, rekao je ministar odbrane Srbije Dragan Šutanovac u intervjuu koji je u petak dao tom listu.
„Delimično zahvaljujući američkoj pomoći, srpska vojska, koja se temeljila na sistemu obaveznog služenja vojnog roka, postala je sposobna profesionalna vojska, za koju se regruti prijavljuju dobrovoljno, koja je pod kontrolom civilne uprave i polako prevazilazi sopstvenu prošlost”, piše „Stars end strajps” ("Zvezde i pruge").
„Šutanovac je rekao da je njegovo Ministarstvo odbrane sada model u Srbiji za izgradnju efikasne civilne institucije. Steklo je poverenje srpske vojske i civilnog stanovništva, koji se sećaju krajnje nepopularne vazdušne kampanje NATO, koju su podržavale SAD i uz pomoć koje su okončani ratovi na Balkanu 1990-ih godina, kao i poverenje onih koji su bombardovali zemlju”, piše u članku.
SAD su u protekle dve godine donirale skoro pet miliona dolara vojne pomoći Srbiji, najviše od kraja „hladnog rata”, podsetio je list, dodajući da je više od 300 srpskih oficira i podoficira prošlo obuku u Americi.
Takođe, u SAD, posle Srbije, živi najbrojnija srpska populacija, ima najviše verskih objekata Srpske pravoslavne crkve i najviše srpskih vojnika u armiji.
Napominjući da je Šutanovac (43) jedan od najmlađih evropskih ministara i da mu je ovo drugi mandat na tom položaju, na koji je imenovan 2007. godine, „Stars end strajps” je naveo da veliki deo njegovog posla predstavlja i borba protiv predrasuda kod nove generacije Srba.
Van Srbije, primećuje „Stars end strajps”, Šutanovac se angažuje na obezbeđivanju široke međunarodne podrške, potpisujući vojne sporazume sa zemljama od Kuvajta do Austrije - ukupno 55 dokumenata. Sastao se u Beogradu sa američkim potpredsednikom Džozefom Bajdenom i državnom sekretarkom Hilari Klinton, a putovao je i u Peking i Moskvu na razgovore s kineskim i ruskim zvaničnicima.
List ukazuje i na učešće srpskih snaga u mirovnim operacijama na Kipru, u Libanu, Kongu, Obali Slonovače, Čadu, Liberiji i misijama EU u Somaliji i Ugandi, a podseća i da su irački podoficiri obučavani u Beogradu.
Kada je, međutim, reč o NATO, Šutanovac kaže da Srbija „nema najbolje odnose” sa Alijansom, piše u tekstu.
Vazdušna kampanja NATO protiv Srbije bila je „veoma pogrešna”, ali vreme je da se gleda napred, rekao je on.
Mnogi srpski vojnici su, prema njegovim rečima, u potpunosti bili protiv NATO, ali pošto su neki upućeni u Komandu združenih snaga NATO u Napulju, mnogi među njima su se vratili sa željom da kopiraju metode Alijanse i odbacili su dotadašnje predrasude, piše dnevnik.
Srbija, ipak i dalje smatra neprihvatljivim učešće u operacijama NATO u Avganistanu, ali je ponudila pomoć civilnoj misiji EU u toj zemlji.
„Ja sam optimista”, rekao je Šutanovac. „Važno je da smo uspostavili sistem”.

Ko će biti peta kolona u izbornoj kampanji
Strahujem da će partije na vlasti najveći deo energije trošiti na međusobna sukobljavanja, umesto da je usmere prema opoziciji, rekao je Rasim Ljajić, ministar rada i socijalne politike i lider SDPS. Ovu bojazan on je već nekoliko puta u poslednje vreme iznosio u javnost, upozoravajući da će predstojeća kampanja biti vrlo prljava i da će se „u velikoj meri voditi i među strankama koje sada čine vladajuću koaliciju”.
Ljajić je čak prošlog meseca predložio sklapanje pakta o nenapadanju između vladajućih stranaka, možda i poučen iskustvom opozicije. Nešto slično, naime, uspeli su da ugovore sredinom januara SNS i DSS, pošto su se jedno vreme u javnosti pojavljivali više zbog svojih međusobnih razmirica, nego zbog kritika upućenih vlastima.
Da to čega se pribojava Rasim Ljajić nije neverovatno, smatra i Marko Blagojević, operativni direktor Cesida. U isto vreme, kako kaže, to ne bi bilo baš pametno.
„Istina je da su partije vladajuće koalicije negde jedna drugoj konkurencija – bore se za iste ili slične grupe birača. Glasovi se tu prelivaju između partija, a ne između blokova. Tako da me ne bi čudilo kada bi se to stvarno i dogodilo, iako bi partije trebalo da u tome budu umerene, jer će na kraju najverovatnije opet doći u poziciju da pregovaraju o vladajućoj koaliciji. A sukobi u predizbornoj kampanji mogu da im naprave probleme koji mogu da opterete buduće pregovore”, ističe Blagojević za „Politiku”.
Ljajić se već i požalio na neke koalicione partnere, koji su na njegov predlog o nenapadanju i ideju da na izbore izađu u tri kolone (koje bi predvodili DS, URS i SPS) reagovali, kako je rekao, kao da je udario u osinje gnezdo. „Mislim da su kritike koje su usledile imale za cilj da diskredituju mene lično, a ne samu ideju. To je još jedan znak da je već počela bitka za glasove, što neće doneti ništa dobro nijednoj od stranaka, ni koaliciji kao celini”, rekao je Ljajić prošle nedelje za „Novosti“.
Socijalisti su možda i najglasnije replicirali Ljajiću, a njihov lider Ivica Dačić je prošlog meseca rekao da bi trebalo pripaziti ko će biti – peta kolona. U međuvremenu, socijalisti su došli pod udar drugog koalicionog partnera – SPO-a, koji su žestoko reagovali na „rehabilitovanje” imena i dela Slobodana Miloševića (kada je ministar Milutin Mrkonjić ustvrdio da bi i Milošević, da je živ, pravio koaliciju sa DS-om i G17 plus).
Pored toga, čini se i da je između DS-a i G17 plus „tikva”, ako ne potpuno pukla, a ono prilično naprsla, posle izbacivanja iz vlade Mlađana Dinkića. G17 plus, odnosno URS, opet se razišao sa SPO-om i LSV-om oko koncepta decentralizacije. Na ovoj temi prethodnih meseci posebno oštro koplja su ukrštali URS i LSV.
I PUPS sve glasnije kritikuje koalicione partnere, posebno optužujući SPS da nije prava levica. Uz to, PUPS-ovci ovih dana upozoravaju i da će sledeća raspodela izbornog kolača morati da bude „pravednija”.
Da li i druge stranke na vlasti imaju slične bojazni kao Rasim Ljajić? Iz odgovora Suzane Grubješić, potpredsednice URS-a, moglo bi se „pročitati” da se računa na to.
„Ne sećam se nijedne ’čiste‘ kampanje od 2000. naovamo. URS se neće baviti drugima, već problemima, a odgovaraćemo na napade sa ma koje strane dolazili”, ističe ona za „Politiku”.
U opoziciji, sudeći po rečima potpredsednika SRS-a Dragana Todorovića, razmišljaju slično kao Ljajić, odnosno očekuju da će se vladajuće stranke najviše međusobno gložiti.
„Nije to ništa novo. Vidljivo je da već dosta dugo pojedine stranke iz vlasti pokušavaju da zauzmu opozicionu poziciju. Mislim pre svega na G17 plus, ali i na Rasima Ljajića. I normalno da je u tome najžešći Mlađan Dinkić, jer je očigledno (po izbacivanju Dinkića iz vlade, ali i medijskim najavama da će biti uhapšen Tomica Milosavljević...) da DS više ne računa na G17 plus”, kaže Todorović koji je, kako kaže, u ovom trenutku siguran samo u to da će SPS biti čvrsto uz DS.
On za „Politiku” ističe da će situacija u vladajućoj koaliciji biti jasnija tek kada istraživanja javnog mnjenja pred izbore pokažu ko kako stoji – kad se vidi bez koga se (ne)može. Pored toga, dodaje Todorović, tada će možda i neke od vladajućih stranaka preći kod SNS-a ako se ispostavi da su ovi bliže vlasti.
Funkcioner radikala misli da vladajuća koalicija ovog puta neće biti fokusirana na opoziciju zato što će morati da odgovara na mnoge kritike zbog celokupnog stanja u zemlji. „Šta oni mogu da kažu opoziciji, za šta da je kritikuju? Ne, oni će, braneći se od kritika opozicije, skidati krivicu sa sebe prebacujući je na koalicione partnere (kao, da su imali odlučujući glas u koaliciji, nešto bi bilo drugačije nego što je sada...)”, ističe Todorović.
Navodeći da LDP, G17 plus i DS dele praktično isto biračko telo i da između te tri partije najčešće dolazi do prelivanja birača, Marko Blagojević kaže da možemo da očekujemo da bude i negativne kampanje između njih (pod uslovom da ne naprave predizbornu koaliciju). On to, međutim, ne očekuje i između SPS-a, PUPS-a i JS, jer ako bi, recimo, PUPS i otišao sa naprednjacima, to će onda biti konflikt na liniji SPS-SNS, a ne SPS-PUPS.
Blagojević ocenjuje i da bi između socijalista i partije Rasima Ljajića moglo da bude „varnica” jer se nalaze na poziciji levice koja je malo dalja nego što je pozicija DS-a. „Kada se borite za isto biračko telo trudićete se ili da vi izgledate bolje, ili da onaj drugi izgleda lošije. To je normalno, očekivano i prihvatljivo do određene granice”, ističe operativni direktor Cesida.
Kako dodaje, svima u vladajućoj koaliciji je zajednički cilj da na izbore izađe što je moguće više njihovih birača. I ne bi trebalo jedni drugima da teraju birače. „Negativna kampanja samo donekle može da ima smisla. Kada se pređe granica dobrog ukusa onda ta prljava kampanja postaje demotivaciona, ta pljuvačina i taj prljav veš počinju da ljude udaljavaju od izbora”, napominje on.

Paralelno organizovanje vojvođanskih opština
Formiranje asocijacije vojvođanskih gradova i opština za sada je samo ideja, koja će možda biti realizovana od jeseni, ali su mišljenja o tome da li je pokrajinskim lokalnim samoupravama potreban ovakav način organizovanja već podeljena. Ovakvu zamisao je početkom leta sa javnošću podelio predsednik vojvođanskog parlamenta Šandor Egereši (SVM), ali, kako saznajemo, do sada o tome nije raspravljano ni unutar skupštine, niti u drugim pokrajinskim organima.
Egereši je do sada podršku dobio Lige socijaldemokrata Vojvodine, dok je Demokratska stranka Srbije prva „ustala“ protiv ovog predloga. Iz najveće vladajuće stranke u Vojvodini, Demokratske stranke, za sada nema nikakvih zvaničnih reagovanja, dok su drugi koalicioni partneri iz Ujedinjenih regiona Srbije još uzdržani dok ne dobiju preciznije informacije.
Najavljujući ovaj projekat, Egereši je objasnio da bi asocijacija vojvođanskih gradova i opština bila „nestranačka i neprofitna organizacija koja bi trebalo da pokrajinskim opštinama omogući lakši pristup IPA fondovima Evropske unije.
Aleksandar Popov, direktor Centra za regionalizam, kaže da mu se ideja čini kao dobra, ali da svakako treba testirati vojvođanske opštine, pa ako se više od polovine izjasni za tu organizaciju onda je treba i osnovati. „Koliko shvatam, osnovna ideja je da se omogući bolje korišćenje evropskih pretpristupnih fondova. Naš centar je radio treninge u dosta vojvođanskih opština i uverili smo se da one zaista nemaju kapaciteta da konkurišu za te fondove, sem nekih pograničnih lokalnih samouprava, poput Bača ili Subotice. I tu bi ova asocijacija kao i kancelarija Vojvodine u Briselu mogle da im pomognu.
Kako na nivou cele Srbije već postoji Stalna konferencija gradova i opština, dakle takođe organizacija koja okuplja lokalne samouprave, postavlja se i pitanje da li je zaista potrebno u Vojvodini obrazovati i posebnu organizaciju, odnosno u kojoj meri bi one jedna drugoj konkurisale.
Sam Egereši je, predstavljajući svoju ideju, naglasio da pokrajinska asocijacija „nema nikakve namere da bude konkurent drugim i sličnim organizacijama na nivou države ili pokrajine, nego da sa njima sarađuje“.
Aleksandar Popov kaže da nema nikakvog razloga da SKGO i buduća vojvođanska asocijacija konkurišu jedna drugoj, već, naprotiv, mogu da se dobro usaglase i podele poslove. „Mislim da Vojvodina, ipak, ima neke specifičnosti u odnosu na druge delove Srbije. Jedna od njih je i ta što se graniči sa dve države koje su članice EU (Rumunija i Mađarska) i jednom koja će to postati (Hrvatska), tako da se IPA fondovi mogu koristiti za prekograničnu saradnju“, ističe on.
U Stalnoj konferenciji gradova i opština, zbog godišnjih odmora, niko nije mogao da nam da zvaničnu izjavu na ovu temu, ali je generalni sekretar te organizacije Đorđe Staničić nedavno rekao da je „pravo svakoga da pravi svoje udruženje, ali da ovoj ideji specifičnu težinu daje to što dolazi od predsednika Skupštine Vojvodine“. „S druge strane, mi smo dovoljno mala zemlja da pravljenje novih asocijacija, s praktično istom koncepcijom, može dovesti do dupliranja, što je nepotrebno dovođenje do toga da imate više organizacija koje se bave istim poslovima“, rekao je Staničić.
Popov, međutim, upozorava na još jednu važnu stvar – da ta nova organizacija mora da bude samoodrživa, odnosno da mora da se finansira od projekta, jer u protivnom gubi svaki smisao i pretvara se u još jednu birokratsku organizaciju od koje niko nema koristi.

Bogatstvo i dalje u belim rukama
Podatak da su Amerikanci bele puti bogatiji od svojih sugrađana afroameričkog, hispano ili azijskog porekla nije neka posebna vest za bilo koga ko iole poznaje američko društvo. Međutim, nedavno objavljeno istraživanje američkog „Pju istraživačkog centra” pokazalo je da je razlika u bogatstvu među različitim rasama u SAD postala dramatična.
Prema analizi svih prikupljenih podataka u ovom istraživanju, prosečna belačka porodica poseduje bogatstvo 20 puta veće od prosečne crnačke porodice, a 18 puta veće od hispano domaćinstava. Istraživači „Pju istraživačkog centra” ocenjuju da je ekonomska kriza najteže pogodila stanovništvo koje nije bele puti tako da su imovinske razlike između belaca i manjina u Sjedinjenim Američkim Državama dostigle najviši nivo u poslednjih 25 godina.
Osim toga, istraživači su došli do zaključka da u proteklih 25 godina postoji najveći jaz između bogatih i siromašnih i da je taj jaz u 2009. godini bio bezmalo dvostruko veći nego u periodu uoči recesije, odnosno pre 2007. godine.
„Pad cena kuća je glavni uzrok najnovijeg siromašenja svih grupa stanovništva, pri čemu je hispano zajednica najteže pogođena tom situacijom”, naveo je u izveštaju istraživač Rakeš Kočar.
Prema analizi, ove razlike u bogatstvu su najveće od 1984. godina kada je početo sa izradom ovakvih statistika, pri čemu je odnos bogatstva Amerikanaca bele i crne puti porastao sa 11 pre jedan pre recesije na čak 20 prema jedan u 2009, a odnos bogatstva belih i hispano Amerikanaca sa sedam prema jedan na 11 prema jedan. Inače, 1995. godine je zabeležen istorijski najmanji imovinski jaz između belih i crnih Amerikanaca i iznosio je sedam prema jedan.
Dugoročna nezaposlenost i sve manje plate, koje su rezultat recesije, doprinele su ovom dramatičnom siromašenju manjina u SAD, pri čemu je hispano populacija u proseku izgubila 66 odsto svog bogatstva, crna populacija 53 odsto, a bela populacija samo 16 odsto svog bogatstva. Naravno u neto vrednosti ispada da su od 2005. do 2009. najviše izgubili pripadnici bele rase – 21.843 dolara (pad sa 134.992 na 113.149), potom prosečna hispano porodica – 12.034 (pad sa 18.359 na 6.325) i afroameričko domaćinstvo – 6.447 (pad sa 12.124 na 5.677).

Bez obzira što su u dolarima više izgubili od porodice crne puti, beli Amerikanci su mogli da padnu na znatno deblji „finansijski jastuk” koji je i dalje 20 puta veći.
„Bogatstvo može odrediti finansijski status porodice generacijama”, kaže Rakeš Kočar, objašnjavajući značaj istraživanja o bogatstvu, pod kojim su računali imovinu kao što su kuće, automobili, deonice, bankarske račune, penzione fondove, ali sve to umanjeno za iznos kredita koje porodice imaju.
Slične rasne razlike se ogledaju i u podacima o nezaposlenima u SAD. Na primer, u junu je 16,2 odsto crnačkog stanovništva bilo nezaposleno, u odnosu na 11,6 procenata iz redova hispano zajednice, dok je među belačkim stanovništvom osam odsto nezaposlenih.
Međutim, u analizi podataka o padu imovinskom stanju Amerikanaca različitih rasa od 2005. do 2009. postoji jedno „odstupanje” i to kada je reč o investicionim portfolijima, odnosno ulaganjima u akcije i zajedničke fonodove. Dok su belcima investicije na berzi pale za 9 odsto, hispano investitorima za 32 odsto, a crncima za čak 71 odsto, azijatima je vrednost imovine na berzi porasla za 19 odsto i u proseku sa 30.000 dolatra skoro dostigla investicioni portfolio procesčnog belog Amerikanca koji je u 2009. iznosio 30.984 dolara.
Uprkos tome što su istraživači upozoravali na ove trendove i pre recesije 2007. godine, ignorisana je nejednakost koja je bila primetna i u kasnim devedesetim godina prošlog veka ali i početkom ovog veka.

Bogati ipak  ne plaču
Dok je sredinom prošle sedmice dim od zapaljenih zgrada u siromašnim londonskim predgrađima kvario pogled sa višespratnica Kanari Varfa, malo ko je u luksuznim kancelarijama ove poslovne četvrti istočnog Londona pomislio da deo krivice za bunt mladeži leži i u njima. Političari su za divljanje siromašnih mladića krivili „porodične okolnosti”, „obrazovni sistem” a buntovnike okarakterisali kao „bolesne”, zanemarujući ono što je očigledno bilo jedan od razloga za izgredništvo – dramatično veliki jaz između bogatih i siromašnih.
Da nejednakost u raspodeli bogatstva u britanskom društvu nije samo utisak mladih Totenhema, Haknija ili Pekama, svedoči i činjenica da Velika Britanija, prema takozvanom Đinijevom koeficijentu, koji je pokazatelj nejednakosti u raspodeli dohotka, poprilično boluje od socijalno-ekonomskih razlika.
Prema ovom koeficijentu, koji je izmislio italijanski statističar Korado Đini, nejednakost u raspodeli ukupnog dohotka se meri od 0 do 100 procenata, pri čemu ako je u nekoj zemlji taj koeficijent nula svi njeni građani imaju jednak dohodak, dok bi koeficijent 100 značio da celokupan dohodak neke zemlje odlazi samo jednom čoveku.
Đinijev koeficijent za Veliku Britaniju je 34 čime ona spada u evropske zemlje sa najvećim jazom između bogatih i siromašnih. Poređenja radi, slični Đinijev koeficijent imao je Egipat pre revolucije u kojoj je sa vlasti zbačen Hosni Mubarak. Štaviše, analitičari procenjuju da će ove razlike u Britaniji biti i veće kad se sprovedu sve planirane mere štednje.
Prema oceni Pepea Egera, analitičara za zapadnu Evropu pri londonskoj konsultantsloj kući „Ekskluziv analisis”, nije se u potpunosti razmislilo o svim posledicama.
„Ovo je rezultat decenijskog narastanja podela i marginalizacije, a mere štednje će svakako to još učiniti gorim. Da, policija može da uspostavi kontrolu brojnim ljudstvom, ali to nije održivo, bar ne dugoročno. Moramo da prihvatimo da se sve ovo može dogoditi ponovo”, kaže za Rojters Eger.
Međutim, nejednakost u raspodeli bogatstva je postao problem celog sveta, budući da 40 odsto svetske populacije (oko dve i po milijarde ljudi) živi sa manje od dva dolara dnevno, dok deset odsto najbogatijih kontroliše čak 54 odsto ukupnog svetskog bogatstva. Premda se pitanje sve veće bogaćenja bogatih i siromašenje siromašnih često u raspravama prebacuje na teren sukoba zastupnika i protivnika kapitalizma, Đinijev koeficijent pokazuje da se ogromne socijalno-ekonomske razlike beleže i u kapitalističkoj Americi i u komunističkoj Kini, ali i u veoma siromašnoj Africi.
Tako je, prema poslednjim dostupnim podacima koje je objavila američka CIA ali i međunarodne ekonomske organizacije, Đinijev koeficijent nejednakosti prihoda u SAD iznosi čak 45 odsto, Rusiji 42,2, Kini 41,5 (prema pojedinim izvorima 50), a Japanu 39,7. U bogatom Hongkongu koeficijent nejednakosti u raspodeli bogatstva je čak 53,3 a i Brazil, kao jedna od najbrže rastućih ekonomija na svetu, boluje od ovoga te beleži Ćinijev koeficijent od čak 56,7 odsto.
Dramatične socijalno-ekonomske razlike beleže se i u afričkim državama kao što su Namibija (70,7), Južna Afrika (65), Lesoto (63,2), Sijera Leone (62,9), Centralnoafrička republika (61,3), Zambija 50,8 i Gambija (50,2). Uprkos siromaštvu, sličan jaz imaju i latinoameričke države – Haiti (59,2), Kolumbija (58,5), Gvatemala (55,1), Honduras (53,3) i Čile (52,4). Afričke i latinoameričke države, inače, beleže najveće razlike jer u tim državama ogroman broj ljudi živi u velikoj bedi, dok uzak krug veleposednika i industrijalaca uzima za sebe najveći deo nacionalnog dohotka.
Najmanji Đinijev koeficijent na svetu ima Švedska (23), a sledi Norveška (25) dok je prosek u Evropskoj uniji 30,4.
Najveći rast nejednakosti u raspodeli dohotka beleži Kina, čiji Đinijev koeficijent je proteklih godina „eksplodirao” dok se na „Forbsovoj” listi 937 najbogatijih ljudi na svetu pojavilo njih 64 iz Kine. Iako je Deng Siaoping, koji je Kinu usmerio ka tržišnoj ekonomiji, svojevremeno rekao da „ukoliko postoji polarizacija, reforme će propasti”, aktuelna vlast u Pekingu uprkos pojedinim merama ne uspeva da smanji ogromne socijalne razlike.
Pojedini kritičari smatraju da su ogromne razlike posledica toga da se moćnici u državnim kineskim korporacijama trude da zadrže moć i bogatstvo za sebe, premda je očigledno i da Kina u bespoštednoj trci za ekonomskim rastom pokušava da uštedi na radnicima. To potvrđuju statistike, prema kojima je između 1997. i 2007. godine udeo plata radnika u bruto društvenom proizvodu pao sa 53,4 odsto na 46 procenata, dok su vladini prihodi drastično porasli. Analitičari ukazuju da bi ovo moglo da dovede Kinu u poziciju da je veoma snažna država sa ekonomski oslabljenim građanima.
Budući da se nazire novi talas ekonomske krize, jaz izmešu bogatih i siromašnih samo će se produbiti a u toj računici bogataši širom sveta očigledno nemaju razloga da plaču. Štaviše, američki milijarder Voren Bafet, koji je dobar deo svog bogatstva stekao povoljnom kupovinom kompanija, juče je govoreći o eventualnoj novoj recesiji u SAD ponosno rekao: „Što niže stvari padnu, to ja više kupujem”.
---------------------------------------------------------------
Srbija u skladu sa prosekom u EU
Iako svaki prosečni državljanin Srbije ima utisak da su socijalno-ekonomske razlike u zemlji ogromne, u poređenju sa Kinom, SAD, Rusijom ili Brazilom, Srbija ima umerene razlike izmešu bogatih i siromašnih i Đinijev koeficijent joj iznosi 26 odsto, prema podacima uoči krize 2007. godine. Prema oceni statističara, ovaj koeficijent za Srbiju je sada nešto veći (između 32 i 33 odsto), ali i dalje na celom Balkanu Đinijev koeficijent varira od 26 do 34,1 odsto što je uglavnom u okvirima proseka Evropske unije.

Rekonstrukcija zločina bez emocija i kajanja
Specijalno za „Politiku”
Oslo, 14. avgusta - Tokom osmočasovne rekonstrukcije masovnog zločina na ostrvu Utoja gde je likvidirao 69 pristalica podmlatka vladajuće norveške Radničke partije, okrivljeni Anders Bering Brejvik nije pokazao niti jedan znak kajanja. To je danas saopštio glavni policijski tužilac u Oslu, Pol Fredrik Hjort Krabi dan nakon što je po nalogu istražioca na ostrvu Utoja obavljena rekonstrukcija zločina koji se dogodio 22. jula.
- Za osam sati rekonstrukcije zločina nismo na Brejviku primetili neke znake kajanja. Brejvik se seća svega, išao je u najsitnije detalje u objašnjenju na koji je način likvidirao ljude. Ne možemo da kažemo da ga čitav postupak rekonstrukcije nije dotakao, ali Brejvik nije pokazao osećaj za kajanje, objasnio je na konferenciji za medije tužilac Pol Krabi uz opasku da je odgovorni za masakr tokom višesatnog boravka na ostrvu utoja delovao "mirno, bio je voljan da sarađuje insistirajući na mnogim detaljima".
Uz izuzetne mere obezbeđenja, gotovo u potpunoj tajnosti, osumnjičeni Anders Brejvik, obučen u farmerke i njegovu tradicionalnu crvenu majicu, u srebrnom "ford-mondeu" doveden je do pristaništa Sandvolen, u blizini ostrva Utoja. U dolasku, osumnjičeni za masovni zločin mogao je da vidi na stotine ljudi koji i dalje dolaze u blizinu ostrva da u vodu polože ruže u znak sećanja na žrtve, mahom omladince koji su kobnog dana boravili na letnjem političkom kampu mladih Radničke partije.
U pancirnom prsluku, sa lisicama na rukama, lancima na nogama i privezan specijalnim konopcem oko pojasa, Brejvik je doveden na mesto zločina u subotu oko 14 časova. Policijski helikopteri kružili su okolo omalenog ostrva koje je istovremeno bilo i blokirano brodovima bezbednosnih snaga kako bi se sprečila eventualna osveta ili Brejvikovo samopovređivanje od kojeg je policija strahovala.
Tokom osam sati saslušanja i rekonstrukcije zločina, oslobođen od lanaca i lisica ali privezan i pridržavan specijalnim užetom, Brejvik je detaljno objasnio svako od 69 ubistava, navodi policija u Oslu.
Novinari visokotiražnog dnevnog tabloida "VG" jedini su danas objavili u štampanom izdanju ekskluzivne snimke rekonstrukcije zločina na kojima se vidi kako Brejvik, između ostalog, puca na neku od žrtava u vodi. Nakon objavljivanja slika zločinca koji staloženo pokazuje gde je i kako likvidirao uglavnom mlade laburiste, snažno su protestovale familije nastradalih na ostrvu Utoja.
Policijski tužilac Pol Krabi objasnio je danas pred novinarima da je čitava rekonstrukcija bila teška za istražioce koji su Brejvikovo detaljno objašnjenje zločina doživeli kao "nestvarno".

Englezi neće američkog superpuba
Konflikt između premijera Dejvida Kamerona i britanske policije zbog neadekvatnog suzbijanja nereda koji su protekle nedelje protresli britansko ostrvo, poprimio je juče dodatnu vatrenost. Nezadovoljstvo u Skotland jardu, tinja već duže zbog vladinog plana da u sklopu rezanja budžeta , u narednom periodu smanji broj policajaca za petinu. Ali posle napetog noćnog rada i celonedeljne borbe sa uličnim mangupima živci su se engleskim bobijima potpuno istanjili. Ulje na vatru dolio je premijer kada je , prvo u četvrtak na vanrednom zasedanju Parlamenta , pa zatim tokom vikenda javno obelodanio svoju nameru da u pomoć pozove jednog Amerikanca.
Na zgražavanje britanske policije, Kameron je , kako je otkrio javnosti,za svog savetnika imenovao Vila Bretona nekadašnjeg šerifa Bostona, Njujorka i Los Anđelesa. Veruje da će ovaj superpub kako ga zovu Amerikanci, uspeti ono što nije pošlo ѕa rukom Skotland jardu: da primiri ulične gangove, kako se nasilje , paljenja i pljačke nikad više ne bi ponovile u ovolikim razmerama.
Britanski premijer čak upotrebljava iste kovanice koje jekoristio Vil Breton, kada je u Njujorku kao šef policije, u vreme gradonačelnika Rudolfa Đulijanija, pretio „nultom tolerancijom” prema uličnim bandama. Njujork se zaista primirio, danas turisti mogu da se šetaju i Harlemom, ali Amerikom haraju narko gangovi pred kojima je policija nemoćna.
Britanski plavci ne žele savete koji će dolaziti sa udaljenosti od desetak hiljada kilometara. Na stranu to što je imenovanje Amerikanca šamar instituciji Skotland jarda koja je do skora važila za primer.
Amerika zavodi red tako što se ne libi od upotrebe sile, mi to u našoj zemlji ne želimo, citira se Pol Deler lider policijskog sindikata u Londonu.
Kameron međutim tvrdi da je takav ekspert kakvim smatra Bretona, upravo ono što je Britaniji u ovom trenutku preko potrebno.
Skotland jard je povređen i zbog ocene da nisu dovoljno energično obuzdali nerede. Nikakve naloge da budemo žešći nismo dobili ni od koga, kaže jedan od funkcionera u londonskoj policiji. Naprotiv, dobijali smo oprečne poruke , što nas je pokolebalo. Prema najnovijem ispitivanju javnog mnenja samo 30 odsto Britanaca smatra da su premijer i vlada na adekvatan način reagovali na nerede. Šezdeset odsto zamera ministrima što se nisu vratili (sa letovanja) na svoja radna mesta na vreme. Velika većina ispitanih (82) podržala bi upotrebu suzavca, izbije li opet ovakav haos, dok 73 odsto zagovara zavođenje policijskog časa.
Protiv rezova u policiji izjašnjava se 70 odsto građana, a dvadeset odsto Britanaca, smatra da naprotiv treba povećati broj policajaca. Oglasio se i gradonačelnik Londona Boris Džonson , koji je najviše kasnio sa letovanja. Upozorava da je pred Olimpijske igre sledećeg leta potpuno nerazumno smanjivati broj policajaca.
Što se američkog superpuba tiče, on je već izneo premijeru neke ekspertske predloge. Za sada to radi volonterski. Ali uskoro će, kako je rekao američkim medijima, sklopiti ugovor i dobiti novčanu naknadu.

Kameron: Neredi su prekretnica u britanskoj istoriji
LONDON – Britanski premijer Dejvid Kameron ocenio je da ulični neredi, koji su prethodnih dana potresli zemlju, predstavljaju „prekretnicu u nacionalnoj istoriji” i obećao da neće biti tolerancije u obračunu sa bezobzirnim razbojnicima i ubicama.
U razgovoru za današnji „Sandej telegraf”, britanski premijer najavio je „nultu toleranciju” prema svima koji su palili, pljačkali i izazivali nerede.
„Nismo dovoljno govorili jezikom nulte tolerancije, ali poruka je prošla. Ako ostavite polomljene izloge, prodavnica će ponovo biti opljačkana”, rekao je Kameron i dodao da će pomama za pljačkom, neredima i požarima „definitivno promeniti stvari” i opisao proteste kao „krupne događaje u životu nacije”.
Prema njegovim rečima, neredi su prekretnica u istoriji Britanije, a policija, političari i javnost traže odgovor na bezakonje bez presedana koje je prethodnih dana potreslo zemlju i predlažu različita rešenja.
Premijer je postavio pitanje „zašto postoji toliko ljudi koji su spremni da urade takve stvari”, a onda odgovorio da postoji „100.000 duboko razorenih i problematičnih porodica koje koštaju zemlju stotine miliona funti i koje su potpuno disfunkcionalne”.
„Njima je potrebna pomoć i mi ćemo im je pružiti i zapravo pokušati da ih preokrenemo”, izjavio je Kameron.
Dvojica osumnjičenih za ubistvo trojice ljudi tokom nereda danas će izaći pred sud u Birmingemu, dok će prema rečima sekretara za rad i penzije Jana Dankana Smita, koji predvodi radnu grupu za borbu protiv bandi, članovi bandi biti pod zvaničnim merama koje će im načiniti „pakao” od života.
Smit je najavio da će oni biti pod svakodnevnim policijskim nadzorom i da će za njih važiti policijski čas od sumraka do svitanja i istakao da problematični ljudi urušavaju poziciju Londona pred Olimpijske igre koje će biti održane za godinu dana.
U britanskoj policiji, koja se našla na meti mnogih kritika proteklih dana zbog nedovoljno dobrog reagovanja na nasilje, nisu raspoloženi za prihvatanje takve odgovornosti i zameraju da je izostala politička podrška.
U policijskom vrhu navode da je bilo „nedoslednosti” u pogledu policijske sile koja je trebalo da bude primenjena tokom nereda, imajući u vidu optužbe za brutalnost tokom protesta za vreme zasedanja G-20 tokom 2009. godine.
„Mišljenja koja sada čujemo drugačija su od onih prethodnih”, kazao je zvaničnik Skotland jarda Tim Godvin, koji je naglasio da su „razmere i širenje nasilja, kao i kriminalno ponašanje bili daleko od zamislivog”.
Više od 2.140 ljudi je uhapšeno, a oko 1.000 je optuženo. Godvin je procenio da će se oko 3.000 ljudi naći na sudu zbog učešća u neredima, a da će policijski komandanti sutra odlučiti o daljem angažovanju u Londonu koji trenutno čuva 16.000 policajaca.

Milatović: Cilj posete Srbiji revitalizacija političkih odnosa
Predsednik Crne Gore Jakov Milatović poručio je večeras, na svečanom prijemu u Crnogorskoj kući u Beogradu, da, nakon poseta Evropskim institucijama i sedištu NATO u Briselu, dolazi u Beograd „u nameri da da doprinos revitalizaciji političkih odnosa dve zemlje”. Prisustvo predsjednika Vučića na mojoj inauguraciji 20. maja, ministra Dačića na Samitu u okviru Procesa saradnje u jugoistočnoj Evropi u Podgorici 27. juna, i ova moja prva poseta Beogradu u tako kratkom vremenskom periodu upravo idu u prilog unapređenju odnosa dve države”, naglasio je Milatović.
Ukazao je na to da je revitalizacija političkih odnosa važna za unaprjeđenje ekonomskih odnosa, što ima za rezultat direktne benefite za privredu i građane dve zemlje, navodi se u saopštenju iz Kabineta crnogorskog predsednika.
Milatović je podsetio da je Srbija Crnoj Gori ubedljivo najveći trgovinski partner, sa robnom razmenom od 764 miliona evra prošle godine, što predstavlja petinu ukupnog prometa robe sa inostranstvom. Srbija je za nas i najveće turističko tržište. U 2022. ostvareno je 435 hiljada dolazaka turista iz Srbije u Crnu Goru, što je udeo od 21 odsto od ukupnog broja dolazaka stranih turista. Kada govorimo o strukturi, najviše noćenja ostvarili su turisti iz Srbije, i to nešto iznad 3 miliona ili 25,5 odsto od ukupnog brojaâ€ś, rekao je Milatović. Dodao je da je Srbija prošle godine bila i najveći strani investitor u Crnoj Gori sa 137 miliona evra ili 12 odsto ukupne vrednosti stranih direktnih investicija, što je u odnosu na 2021. povećanje od 80 odsto.
Uprkos podacima koje sam izneo, sa Srbijom, koja je naš najznačajniji ekonomski partner, Crna Gora nema odnose na nivou ambasadora i to ne iz tehničkih razloga, već političkih, dve zemlje nemaju zajedničke granične prelaze, kao što imamo sa Bosnom i Hercegovinom i sa Albanijom, platni promet predstavlja ozbiljnu poslovnu barijeru, naše Mešovite komisije za rešavanje ovih naizgled tehničkih pitanja se ne sastaju godinama unazad, a nikada nije održana zajednička sednica Vlada dve zemlje, konstatovao je Milatović. On je poručio da su, uprkos svim izazovima, veze između građana i privrede Crne Gore i Srbije ostale jake i da je stoga odgovornost ali i obaveza na državnicima dve zemlje da te odnose ne remete, već da ih unapređuju. Istakao je da, osim tradicionalnih veza i bliskih odnosa, Crnu Goru i Srbiju trajno povezuju zajednički ciljevi, pre svega regionalna stabilnost i članstvo u Evropskoj uniji.
„Posvećenošću ovim ciljevima dajemo dobar zamah proevropskom razvoju Zapadnog Balkana. Uveren sam će politički odnosi Crne Gore i Srbije ići uzlaznom putanjom u periodu pred nama i da će to biti dobar zamajac za dodatno unapređenje ekonomskih, kulturnih i sveukupnih odnosa, rekao je Milatović. On je ukazao i na značaj jačanja veza sa zajednicom Crnogoraca u Srbiji i njihove povezanosti sa Crnom Gorom.
Kako je najavljeno, Milatović će se sutra, uz ceremonijalni doček ispred Palate Srbija, sastati sa predsednikom Srbije Aleksandrom Vučićem, a nakon toga i sa predsednikom Narodne skupštine Vladimirom Orlićem.
Predviđeno je da predsednik Crne Gore u okviru posete položi venac na Spomenik neznanom junaku na Avali uz vojne počasti, kao i da položi cveće ispred Osnovne škole „Vladislav Ribnikar”, prenosi Tanjug.

Viljnus zbog NATO samita kao tvrđava, sistemi Patriot usmereni ka Kaljiningradu
VILjNUS – NATO je pretvorio Viljnus, prestonicu Litvanije, u tvrđavu branjenu naprednim oružjem kako bi zaštitio američkog predsednika Džozefa Bajdena i druge lidere Alijanse na samitu sledeće nedelje, koji se održava 32 kilometra od litvanske granice sa ruskim saveznikom Belorusijom.
Više od 3.000 litvanskih vojnika brinuće o bezbednosti samita NATO-a u Viljnusu.
Šesnaest NATO saveznika poslalo je ukupno oko 1.000 vojnika da obezbeđuju dvodnevni samit 11. i 12. jula, koji se održava samo 151 km od same Rusije, prenosi Rojters.
 Mnogi od njih su poslali i napredne sisteme protivvazdušne odbrane koji nedostaju baltičkim državama.
„Bilo bi više nego neodgovorno da naše nebo bude nezaštićeno u trenutku kada Bajden i lideri 40 zemalja stižu“, rekao je predsednik Litvanije Gitanas Nauseda.
Nemačka je rasporedila 12 raketnih sistema Patriot, koji se koriste za presretanje balističkih i krstarećih raketa ili ratnih aviona.
Španija je dopremila sistem protivvazdušne odbrane NASAMS, Francuska šalje samohodne haubice Cezar, i uz Finsku i Dansku raspoređuje vojne avione u Litvaniji.
Ova zemlja je, uz Britaniju, isporučila sredstva protiv bespilotnih letelica.
Poljska i Nemačka su poslale snage za specijalne operacije pojačane helikopterima.
Drugi šalju opremu za borbu protiv bilo kakvih potencijalnih hemijskih, bioloških, radioloških i nuklearnih napada.
Litvanski predsednik vidi ove akcije saveznika kao potvrdu da je potrebno da NATO hitno uspostavi stalnu protivvazdušnu odbranu u baltičkim državama.
„Razmišljamo o tome šta će se desiti nakon završetka samita i radićemo sa saveznicima na stvaranju rotirajućih snaga za trajnu vazdušnu zaštitu“, rekao je on novinarima.
U selima pored beloruske granice, meštani su saopštili Rojtersu da se osećaju potpuno bezbedno, uprkos ponudi Minska da se tu nakon pobune smeste ruske plaćeničke trupe Vagner grupe i rusko nuklearno oružje.
Na aerodromu u Viljnusu, osam nemačkih raketnih bacača Patriot raspoređeno je sa cevima usmerenim u pravcu ruskog Kalinjingrada, a još dva prema Belorusiji.
„Znate gde se nalazite geografski i prilično dobro znate odakle pretnja dolazi. Litvanija je tražila od nas zaštitu samita, a takođe je NATO tražio pomoć od Nemačke. Ovo je naš odgovor“, rekao je potpukovnik Štefen Lib, komandant jedinice Patriota.
Litvanija je utrostručila jedinice pogranične straže na beloruskoj i ruskoj granici tokom leta, uz oficire iz Letonije i Poljske.
Dve zemlje su takođe poslale policiju da pomogne u patroliranju po Viljnusu.
Gradonačelnik Viljnusa je preporučio stanovnicima da odu na odmor van grada, ako žele da izbegnu gužve u saobraćaju, jer će veliki delovi centra prestonice biti zatvoreni tokom samita.
Kako javlja izveštač Tanjuga, deluje da su građani poslušali apel gradonačelnika, s obzirom na to da je na ulicama prisutan mali broj ljudi, policija patrolira i povremeno prolaze vozila pod njenom pratnjom.
Grad je okićen zastavama Litvanije, Ukrajine i NATO-a.

Zemljotres jačine 5,6 stepeni po Rihteru pogodio Tajvan
Zemljotres jačine 5,6 stepeni po Rihterovoj skali pogodio je danas Tajvan, saopštio je američki Geološki zavod.
Epicentar zemljotresa bio je 87 kilometara istočno od grada Hengčuna sa oko 31.200 stanovnika.
Do sada nema izveštaja o eventualnim žrtvama ili šteti.
Nije izdato upozorenje na cunami, preneo je Tas, prenosi Tanjug.

Petković: Svečlja kriminalizacijom Srba opravdava prisustvo parapolicije
Direktor Kancelarije za Kosovo i Metohiju Petar Petković ocenio je danas da je pokušaji ministra unutrašnjih poslova privremenih prištinskih institucija Dželjalja Svečlje da kriminalizuje Srbe sa severa KiM imaju za cilj da opravdaju, kako je naveo, protivpravno prisustvo parapolicijskih jedinica, „gde danonoćno terorišu srpski narod”.
„Lažni ministar, a pravi nasilnik i ekstremista Dželjalj Svećlja, zajedno sa njegovim okupacionim falangama preobučenim u odela Kosovske policije, jedini su kriminalci na severu Kosova i Metohije i tu nemaju šta da traže”, naveo je Petković u saopštenju. Poručio je da bi bilo najbolje da Svećlja „pođe od sebe i optužnice koja je godinama podignuta protiv njega zbog napada kamenicama na pripadnike tzv. Kosovske policije, ali i zbog prevrtanja vozila misije Euleks”.
Dodao je da bi Svećlja, umesto što „nezakonito da privodi Srbe navodnom poznanju pravde i prava”, trebalo prvo sam da prestane da beži od tog istog prava i pravde.
„Da li je sprovođenje reda i zakona to što je kukavički poslao svoje falange da duge cevi uperuju u sina predsednika Aleksandra Vučića zbog jedne majice? Da li je vladavina prava kada Kurtijevi specijalci pucaju u leđa Dragiši Galjku, Miljanu Deleviću, Milanu Jovanoviću, braći Stojanović iz Gotovuše? Ili, kada brutalno pretuku srpsku decu Daru i Kristijana”, zapitao je Petković. Naglasio je da „hibridni rat koji Svećlja kukavički vodi iz Prištine protiv svega srpskog i posebno severa Kosova i Metohije”, rezultirao time da „nema tog čestitog Srbina koji bi ni javno ni tajno pristao da bude alibi Svećlji u njegovoj bolesnoj opsesiji okupacije severa i proterivanja Srba sa Kosova i Metohije”.
„To mu nikada neće uspeti”, poručio je Petković. Svečlja je ranije danas u intervjuu portalu Košev rekao da nije protiv srpskog naroda, već, kako tvrdi â€žšovinističkih projekata Srbije i kriminalaca”.

Ferstapen: Srećan sam što smo pobedili 11. put uzastopno
Vozač Red Bula Holanđanin Maks Ferstapen izjavio je danas da je srećan što je svom timu doneo pobedu na Velikoj nagradi Velike Britanije u šampionatu Formule jedan, prenosi Bi-Bi-Si.
Ferstapen je Red Bulu doneo 11. uzastopnu pobedu u Formuli 1, čime je ovaj tim izjednačio 35 godina star rekord Meklarena..
„Naravno da sam vrlo srećan što smo opet pobedili. Tu mislim i na 11. uzastopnu pobedu za ekipu. Mislim da je to prilično neverovatno, ali danas nije bilo tako jednostavno”, rekao je Ferstapen, koji je u Silverstonu stigao do šeste uzastopne pobede ove sezone.
Vozač Red Bula je ove godine zabeležio osam pobeda. Drugo mesto na VN Velike Britanije pripalo je vozaču Meklarena Landu Norisu.
„Veliko hvala celom timu napravili su neverovatan posao. Ništa od ovoga ne bi bilo moguće bez napornog rada koji su uložili. Stavili su me na tvrde gume, ne znam zašto - još su nejasni po pitanju nekih stvari”, rekao je Noris.
Vozač Mercedesa Luis Hamilton je stigao do trećeg mesta u Silverstonu.
„Hvala svima koji su me podržavali. Osetio sam energiju, osetio podršku i to je takođe razlog zašto smo se vratili ovde”, izjavio je Hamilton.
Prvo mesto u generalnom plasmanu vozača drži Ferstapen sa 255 bodova, dok je njegov timski kolega Serhio Peres osvojio 156.
Naredna trka u šampionatu F1 biće vožena 23. jula za Veliku nagradu Mađarske na stazi Hungaroring, prenosi Tanjug.

Na prelazu Gradina, na izlazu iz Srbije, čeka se četiri sata
Prema informacijama uprave granične policije u 17.15 časova, putnička vozila čekaju četiri sata na graničnom prelazu Gradina, na izlazu iz Srbije a na Preševu, na izlazu iz zemlje, putnička vozila i autobusi š zadržavaju 35 minuta, navode iz Auto-moto saveza Srbije (AMSS).
Teretna vozila najduže čekaju na Batrovcima, na izlazu iz Srbije i to dva sata dok se na prelazu Horgoš i Šid, na izlazu iz Srbije, zadržavaju 90 minuta.
Na ostalim graničnim prelazima nema dužih zadržavanja za sve kategorije vozila, prenose iz AMSS-a.


  </body>
 </text>
</TEI>