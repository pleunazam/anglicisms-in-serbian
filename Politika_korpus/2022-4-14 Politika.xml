<TEI version="3.3.0" xmlns="http://www.tei-c.org/ns/1.0">
 <teiHeader>
  <fileDesc>
   <titleStmt>
    <title>Politika 2022-04-14 </title>
   </titleStmt>
   <publicationStmt>
    <p>First published as part of TEI P2, this is the P5
         version using a namespace.</p>
   </publicationStmt>
   <sourceDesc>
    <p>https://www.politika.rs/sr/articles/archive/2022/04/14/page:1?url=</p>
   </sourceDesc>
  </fileDesc>
 </teiHeader>
 <text>
  <body>
    <div id="gastronomija">
Namaz od sremuša i bundevinog semena
Potrebno je:

220 g fete ili drugog punomasnog sira
6 iseckanih kornišona
1 šaka iseckanog svežeg sremuša
50 g grubo mlevenih semenki bundeve
3 kašike hladno ceđenog ulja bundevinih semenki
perca mladog luka za dekoraciju

Pomešati feta-sir izgnječen viljuškom sa šest iseckanih kornišona, šakom sitno iseckanog sremuša, 50 g grubo mlevenih semenki bundeve i tri kašike hladno ceđenog ulja bundevinih semenki. Sve dobro izmešati i ohladiti. Dekorisati sitno iseckanim percima mladog luka.
Ovu salatu možete po želji začiniti s malo maslinovog ulja, soli i limuna, a veoma je ukusna salata i kada se dve šake svežih iseckanih listova sremuša pomešaju s kiselim mlekom.

Recept i foto Momčilo Antonijević
    </div>
<div id="zdravlje">
Dijagnoza raka debelog creva nije kraj života
U Srbiji je rak debelog creva drugi vodeći uzrok smrtnosti među malignitetima. Svake godine oboli više od 4.000 odraslih pacijenata, nešto više u muškoj populaciji, pretežno u šestoj i sedmoj deceniji, ali sve je više, i kod nas i u svetu, obolelih u dobi pre pedesete godine. Precizan razlog povećanja broja obolelih u mlađoj životnoj dobi nije utvrđen, ali se smatra da je povezan s nezdravim navikama, nedovoljno fizičke aktivnosti, pretežno sedentarnim načinom života, gojaznosti, lošom ishranom i pušenjem.
Organizovani skrining, koji se zvanično sprovodi i u našoj zemlji odnosi se na osobe starije od 50 godina. Informisanje javnosti o značaju skrininga jedini je način da se podigne svest o važnosti rane detekcije ovog karcinoma i smanje loše statistike.
Povod da uradim kolonoskopiju pre šest godina bio je članak na jednom medicinskom portalu u kome je rečeno da zbog epidemijskih razmera ovog karcinoma, o kolonoskopiji kod muškaraca treba razmišljati već posle 40. godine.


Profesor dr Srđan Pešić, Medicinski fakultet u Nišu ​(Foto: lična arhiva)


Imao sam blage simptome koji su trajali neko duže vreme. Pročitavši taj članak rešio sam da odmah odem na pregled. Kamo lepe sreće da sam ga uradio nekoliko godina ranije. Rak je naročito proširen u sredinama gde se jede puno mesa, naročito mesa pečenog na ćumuru. Alkohol i cigarete takođe utiču. Postoji i genetska predispozicija, pa ako imate nekog u porodici uradite odmah pregled, ne čekajte da prođu godine. Nekada nema pravila. Kada sam ja dobio dijagnozu – svi moji prijatelji su uradili kolonoskopiju. Treba obratiti pažnju i na krv u stolici. Svako, pa i sasvim blago krvarenje treba detaljno ispitati. Od ostalih simptoma, to su lažni pozivi na stolicu, vodenasta stolica, gelasta, bolovi, čvrsta stolica, zatvor ili proliv…
Broj maligniteta se povećava u celom svetu, pa upravo zato onkolozi očekuju da će pravovremeni skrininzi pomoći da se situacija malo preokrene. Ova bolest sve je češća i kod žena u Srbiji.
Sistem skrininga podrazumeva da sve osobe starije od 50 godina kada dođu kod lekara opšte prakse dobiju uput da se uradi test na okultno krvarenje. Ovakva vrsta pregleda je jednostavna i sistematski se sprovodi se u mnogim evropskim zemljama. Jeftinije je prevenirati nego lečiti.
Kolonoskopija je bezbolna, to je pregled koji se radi u nekoj vrsti sedacije, blago uspavanom stanju i traje 10 tak minuta. Oporavak od anestezije je jako brz, za pola sata možete kući. Ako se pak ispostavi da je dijagnoza – rak debelog creva, dva su puta. Prvi je otići do hirurga koji se bavi kolorektalnom hirurgijom, jer je pravilno urađeni hirurški zahvat prvi i najbolji vid terapije. Odlazak kod gastroenterologa takođe nije pogrešan, ali će vas on verovatno poslati hirurgu. U svakom slučaju ne treba čekati, već krenuti odmah sa svim vidovima terapije koje predlaže onkološki konzilijum.
Broj obolelih iz godine u godinu raste i svake godine je u Srbiji od četiri do pet hiljada novoobolelih, a od toga je i do 2.000 pacijenata u metastatskoj bolesti kojima je potrebno sistemsko lečenje. Za lečenje pacijenata u ovom stadijumu bolesti, važno je obezbediti kontinuitet u lečenju, jer se tako postižu najbolji rezultati, a pacijentima se omogućava duže preživljavanje.
Osim lečenja, na tok bolesti utiče i način života. Ni ja, iako se sa ovom bolešću borim šest godina, ne pridržavam se slepo svih pravila. Teško je biti istrajan. Teorijski sve znam, ali uglavnom ne primenjujem. Svakako treba jesti vlaknastu hranu, povrće, orašasto voće, bez mnogo alkohola, bez cigareta, to je osnovni savet. I uz sve to tu su rafinirani šećeri koje treba izbegavati.
Pozitivan pristup u lečenju ove bolesti je najvažnije. Redovna kontrola, zdrav život, psihološki pristup, relaksacije, meditacija, joga, šta god kome odgovara. Čini mi se da je pristup bolesti na visokom mestu po važnosti za preživljavanje. Bitno je ići na posao i imati socijalni život, i nikako se povlačiti. Na svaki način treba živeti što normalnije, samo napred, smejati se, radovati se svakom danu, jer nije život završen ovom dijagnozom.

U Srbiji svaka deseta osoba ima predijabetes
U Srbiji svaka deseta osoba ima predijabetes i većina njih nije svesna da su u riziku da dobiju dijabetes, upozorili su danas lekari na predstavljanju mobilne aplikacije koja pomaže da se utvrdi rizik od oboljevanja.
Predijabetes je stanje organizma gde vrednosti šećera u krvi pre obroka mogu biti iznad normalnih, ali nedovoljno visoko da ukazuju na pojavu dijabetesa.
Verovatnoća da će osoba u stanju predijabetesa  postati dijabetičar u roku od pet godina je 20 do 50 odsto, dok 36 odsto ljudi u Srbiji ne zna da boluje od dijabetesa.
Aplikacija „Predijabetes test” i sajt www.yourprediabetes.info pokrenuti su u okviru kampanje „Tvoj predijabetest” sa ciljem da građani saznaju više o ovom oboljenju i preduzmu mere prevencije.
U svetu živi 374 miliona ljudi sa predijabetesom, od čega 90 odsto njih nije ni svesno da ga imaju.
Nezdrava ishrana i nedovoljno fizičke aktivnosti dva su ključna uzroka za razvoj predijabetesa.
„Predijabetes nema nikakvih simptoma, zbog čega ljudi ni ne znaju da ga imaju. Zato bi svi trebalo da urade kratak test u vidu upitnika na svojim mobilnim telefonima, i ako im pokaže da su u riziku od pojave predijabetesa i dijabetesa, da se obrate lekaru”, izjavila je na konferenciji za novinare doktorka sa Klinike za endokrinologiju, dijabetes i bolesti metabolizma Aleksandra Jotić.
Faktore za pojavu predijabetesa imaju osobe starije od 45 godina, prekomerne težine, nedovoljna fizički aktivne sa visokim krvnim pritiskom i holesterolom, ali i oni koji imaju genetske predispozicije za ovo oboljenje.
Zbog današnjeg načina života u opasnosti od obolevanja od predijabetesa, a kasnije i dijabetesa, su i mladi starosti između 20 i 39 godina, zbog čega će, kako tvrde stručnjaci, do 2040. godine na planeti živeti pola milijardi ljudi sa predijabetesom.
Doktor sa Klinike za endokrinologiju Nebojša Lalić smatra da je širenje svesti o postojanju stanja predijabetesa važno za proces prevencije, u kome aktivno učestvuje i država.
„Postoji nacionalni konsenzus, nacionalni vodiči, kao i nacionalni program za prevenciju tipa dva dijabetesa koji obuhvata i predijabetes. To je dobra osnova koju treba i primeniti”, rekao je Lalić.
On je dodao i da je pandemija korona virusa uticala na kvalitet lečenja pacijenata obolelih od dijabetesa, što je na neko vreme i prevenciju od ove bolesti stavilo u drugi plan.
„U Srbiji se radi na prevenciji predijabetesa, ali stalno nam dolaze razni udari, uključujući i kovid koji je mobilisao sve lekare i sestre u kovid ambulante”, kazao je Lalić.

Bezglutenska ishana nije pomodarstvo, nego jedina terapija za obolele od celijakije
Još jedna rođendanska torta koju nije probala, izlazak u kome nije smela da jede picu ili hamburger kao njeni vršnjaci, večito razmišljanje kako će je prihvatiti drugi, da ne pomisle da previše zanoveta oko ishrane, teške okolnosti za Teu Gašpar Kovačić odavno su prevaziđene. Ona se sada bori sa svojom decom koja su od nje nasledila gen i sklonost ka celijakiji, autoimunoj bolesti koju izaziva netolerancija na gluten.
Ishrana je jedini lek
Procenjuje se da u Srbiji 70.000 ljudi boluje od ove bolesti koja duplo češće pogađa žene. Za pravilno dijagnostikovanje potrebno je često nekoliko godina, u proseku, četiri, a većina pacijenata u trenutku dijagnoze ima između 30 i 40 godina.
„Teško je prepoznati o čemu je reč u početku. Meni je pre 27 godina dijagnostikovan kožni oblik celijakije, a sada znam da i moje dete možda neće smeti da jede gluten. To me ne plaši posebno, ali me više brine ceo proces otkrivanja i dijagnostikovanja bolesti, neupućenost pedijatra, vaspitača i generalno okoline. Ljudi moraju da shvate da je za osobe koje boluju od celijakije bezlutenska dijeta jedini lek. Za njih to nikako nije trend i tu nema odstupanja”, ispričala je Tea koja je kroz svoje iskustvo dočarala tek obrise svakodnevnog života osobe obolele od celijakije.

(Foto M. Vlaisavljević)

Celijakija- kameleonska bolest
Kada se ne leči ili ne prepozna na vreme celijakija može da izazove niz ozbiljnih zdravstvenih problema kao što su gubitak kose, umor, problemi sa zubima, anksioznost, depresija, osteoporoza, nedostatak gvožđa i drugih vitamina, a najjasniji znak su problemi sa varenjem, mučnina, dijareja, zatvor. Takođe, lekari je zovu kameleonska bolest.
„Celijakija se smatra kliničkim kameleonom. Na ovu bolest treba posumljati i kada problemi nisu usko vezani za digestivne probleme. Sećam se da smo imali slučaj devojčice od dve godine koja uopšte nije bila pokretna, ona je bila dete kao krpena lutka kada smo počeli da se bavimo dijagnostikom i kada smo utvrdili da boluje od celijakije. Simptomi mogu da budu i nizak rast, slabo napredovanje u telesnoj težini, bolovi u zglobovima, anemija, ali i neurološki i psihički problemi”, objasnila je dr Nataša Dragutinović, gastroenterolog i specijalista pedijatrije koja je istakla da je od izuzetne važnosti osim dijagnostike, edukacija.
Poseban režim jedina nada
Striktna bezglutenska ishrana je zahtevna za pripremu i zato je neophodna podrška i porodice i celokupnog društva. Nekada su čak roditelji prinuđeni da jedan ostane kod kuće i potpuno se posveti pravilima ishrane od koje zavisi tok bolesti. I tu, kaže Vesna Pavkov, iz Udruženja Srbije za celijakiju nema mesta za kompromise.
„Kada neko ima celijakiju on ne može malo da jede, a malo da izbegava gluten. Posledice takve ishrane mogu da budu da posle osoba ne reaguje ni na bezglutensku ishranu i da nema poboljšanja kvaliteta života”, navela je Pavkov.
Inače, iako se brašno ne smatra za lek za osobe koje pate od celijakije ono to jesta, pa je od 2008. godine uvršteno na pozitivnu listu lekova i moguće je da se na recept kupi sedam kilograma bezglutenskog brašna mesečno.

Besplatni pregledi mladeža
Prijavljivanje za besplatne dermatološke preglede za pacijente koji imaju sumnju na melanom počeće sutra i trajaće do 8. maja, širom Srbije u državnim i privatnim klinikama.
Svi pacijenti koji imaju sumnju na rizične pojave na koži mogu se prijaviti putem sajta Euromelanoma Srbija klikom na lik za kalkulator rizika. Svi ostali građani preventivni pregled mogu da zakažu telefonom 0800-222-888, tokom 6. i 7. juna u periodu od 8 do 20 časova.
Svi zakazani, besplatni pregledi biće organizovani 13. juna u celoj Srbiji, najavila je profesor dr Danica Tiodorović, koordinator ovogodišnje Euromelanom kampanje.
Besplatni pregledi građana organizuju se širom Srbije ponovo posle dve godine odlaganja zbog epidemije kovida 19. Ali i pored svih poteškoća koje je prouzrokovao  kovid, Srbija je tokom prošle godine bila jedina zemlja u Evropi koja je imala aktivnosti u okviru kampanje. Ove godine biće organizovan veći obim aktivnosti sa ciljem edukacije stanovništva o pravilnom ponašanju na suncu, značaju samopregleda i rane dijagnostike malignih tumora kože.
U okviru ovogodišnje kampanje biće organizovane i brojne aktivnosti i edukacije u Sremskoj Mitrovici, Zlatiborskom okrugu, Pirotu i Gračanici.
Profesor dr Danica Tiodorović naglasila je da će i ove godine besplatno pregledati i edukovati decu u vaterpolo kampovima Vaterpolo Saveza Srbije i odbojkaškim kampovima Vanje Grbića tokom jula i avgusta ove godine sa ciljem motivisanja mladih na odgovorno ponašanje na suncu od najranijeg uzrasta.
Posebnu zahvalnost lekari duguju Računarskom centru Elektrotehničkog fakulteta u Beogradu, jer su omogućili prijavu građana klikom na kalkulator rizika. Kampanju su i ove godine podržali Ministarstvo zdravlja i Ministarstvo omladine i sporta Republike Srbije.

Savremene terapije za rak pluća produžavaju život pacijentima
Ovih dana navršava se tačno dve godine od kada su savremene terapije za rak pluća stavljene na listu lekova o trošku RFZO čime su, nakon višegodišnje borbe udruženja pacijenata i lekara, savremeni lekovi postali dostupni i pacijentima u Srbiji. Dr Mihailo Stjepanović, direktor Klinike za pulmologiju KC Srbije rekao je da su Udruženje pacijenata za borbu protiv raka pluća „Punim plućima” i lekari Klinike za pulmologiju UKC Srbije u martu i aprilu sproveli veliko istraživanje o kvalitetu života i lečenju pacijenata sa rakom pluća koji primaju savremene terapije.
„U istraživanju je učestvovalo 65 obolelih od raka pluća, od toga 43 osobe muškog pola, 22 ženskog pola, sto čini 15 odsto svih pacijenata u Srbiji koji se leče savremenom imuno i molekularnom terapijom. Polovina pacijenata je iz Beograda, najmlađi pacijent na žalost ima 41 godinu, a najstariji pacijent ima 73 godine”, rekao je dr Stjepanović za Tanjug.
On je objasnio da je istraživanje bazirano na njihovim iskustvima sa lečenjem i šta misle da može da se unapredi u dijagnostici i terapiji.
„Podaci su pokazali da oko 70 odsto pacijenata su kao prvi simptom imali kašalj, zatim kreće zamaranje, gubitak u telesnoj težini i otežano disanje. Sedamdeset i pet odsto pacijenata smatra da je ključno rano otkrivanje raka pluća, odnosno skrining, sa time se slažu i lekari”, objasnio je dr Stjepanović.
Prema njegovim rečima, polovina ispitanika smatra da treba unaprediti i ubrzati dijagnostičke procedure, kao što je skener grudnog koša, koji najbolje vizelizuje pluća i promene na plućima, zatim drugu dijagnostiku kao što je bronhoskopija i uzimanje uzoraka.
„Kada sam ja učio o raku pluća pre par godina, preživljavanje je prosečno bilo od 6 do 9 meseci, sada smo zahvaljujući savremenim terapijama stigli da pričamo o periodu od par godina. U ovoj anketi imamo obolele pacijente koji žive duže od pet godina, što je fantastično i to su naši šampioni”, dodao je dr Stjepanović.
</div>
<div id="kolumna">
Čija su naša deca
U Handkeovoj „Pesmi detinjstva” sedam strofa počinje stihom „Kad je dete bilo dete”, a pesma u celini kao da je replika pesme Halila Gibrana koja je moto knjige o Samerhilu i biltena postpedagoškog udruženja Prijateljstvo sa decom.
Da li o pomenutim stihovima dva velika pisca žele da razgovaraju prof. I. Ivić, P. Handke, Ž. Trebješanin, Dunja Cigić, Svetlana Zdravković, Mirjana Banović, Olgica Stojić, Zoran Milivojević, Irena Mitrović, Nada Marinković...?
Čemu pitanje čija su naša deca? Kada je dete pravo dete? Kada odrasli shvata šta je prava ljubav. A Bog je ljubav, a dete je – vrelo ljubavi i naš učitelj. Da li je to zaista najdublja i najvažnija „tajna detinjstva”? (M. Montesori)
Handkeovo dete kao da nema roditelje, oni ne obezbeđuju kontekst „da dete bude dete”. Halil Gibran, Nil, postmoderni pedagog Hubertus fon Šonebek, i svi koji se slažu s njihovim odnosom prema deci, defakto polemišu s roditeljima koji decu doživljavaju kao vlasništvo („Ja sam te rodio, ja ću te i ubiti”, rekao je Taras Buljba sinu i pucao mu u čelo). „Život” zamenjuje roditelje u pesmi Halila Gibrana.
Zar roditelji nisu „život” koji čezne za sobom. Sve „sinove i kćeri” doneli su na svet neki roditelji. Nijedno dete nije postalo dete ako nije najpre bilo nečija kći ili sin. Pesnik i maštoviti pedagozi Nil, Šonebek i sledbenici prigrlili su mogućnost da dete bude dete, želeći da na taj način potisnu, ospore, prirodno pravo roditelja da brinu o svojoj deci. U lice su im rekli „vaša deca nisu vaša deca” želeći da na taj način omoguće deci punu slobodu. Objavili su nešto što je starije i moćnije od roditelja – „život”, koji će omogućiti da dete bude dete, pružiti priliku detetu da nađe i potvrdi sebe, izrazi i izgradi svoje pravo, autentično ja. Za pomenute pesnike i postmoderne pedagoge tu je vrhunac, kraj – da dete bude dete. Svi smo se našli u stanju „nove realnosti”. Svako sve razume na svoj način. Kao da se čeka da neko svedoči „Budimo ljudi”.
Međutim, odgovor Momčila Nastasijevića je iz drukčije perspektive – Maternja melodija. „Maternjom melodijom nazivam onu zvučnu liniju” koja dolazi „iz najdubljih slojeva duha”. Nju najjasnije čujemo kod deteta (1927). Marija Montesori je na svoj način otkrila dete: „Kada deca pred vaspitačicom ispoljavaju svoju pravu prirodu, ona će možda prvi put da shvati šta ljubav stvarno jeste. Ovo otkriće preobraziće i nju samu... Dete je vrelo ljubavi” (Upijajući um). Ključ, obrazac uspešnog odrastanja takoreći u svim epohama je uzajamnost dece i odraslih, kada deca postaju „mali partneri u svetu odraslih, da živeći s njima učestvuju, prema svojoj snazi, u svim za život značajnim delatnostima, kao i u svim onim ritualnim činovima pomoću kojih čovek hoće da zagospodari prirodom i svojom sudbinom. Na taj način deca ne samo da uče neophodne delatne i misaone tehnike, već otkrivaju šta je zadatak i smisao ljudskog života” (A. Marjanović, 1980).
Vratimo se na kraju tekstu „Naša deca, jutjuberi i influenseri” („Politika”, 11. januar), koji je na neki način bio povod ovih razmišljanja: „Deca koja su od kolevke do prvog razreda rasla s igricama, društvenim mrežama, mobilnim telefonom, da li su još deca, ili su postala tiktokeri i jutjuberi, jer im je „i mama i tata” bio Baka Prase ili neki drugi influenser.
U stvari, veliki broj učenika osnovnih i srednjih škola i nisu – deca. Oni su u pravom smislu reči „obraćeni”, postali tiktokeri i jutjuberi. Deca kao da više i ne postoje, naša deca nisu naša deca. Pripadaju jednom ili nekolicini influensera i jutjubera. Egzibicionizam i seksualizacija predstavljaju osnovu ove nove (ne)normalnosti, svuda i u svakoj prilici.
Uostalom, ni život ni smrt ne prizivaju negdašnji pijetet i poštovanje. I retki odrasli se pitaju o smislu rađanja, života i umiranja, a zašto bi deca. Duboki relativizam i apokaliptične pretnje potresaju čitav svet. Otuda zabrinuti savremenici kažu: Ako ne spasemo decu, ni Srbiju nećemo.
Dr Isidor Graorac,
Novi Sad

Seča drveća na zemunskom keju
Gradski izbori još nisu ni dobili svoj konačan ishod, a Beograđani se već suočavaju sa onim što ih čeka, a što se samo pritajilo zbog predizborne kampanje. Preko društvenih mreža smo saznali da su pre nekoliko dana na Bežanijskoj kosi posečena dva hektara šume zbog izgradnje odbojkaškog centra. Zatim je posečeno 20 stabala u Zemunu, na Keju oslobođenja, iako su nas gradske vlasti stalno uveravale da zbog rekonstrukcije tog dela keja neće biti isečeno nijedno stablo.
Pozvala sam prvo Gradsko zelenilo i dobila odgovor da oni samo rade po rešenju Sekretarijata za komunalne i stambene poslove i Sekretarijata za investicije. Na moje pitanje da li su dali stručno mišljenje, da li su uložili neki prigovor kao stručna sužba, dobila sam odgovor da to nije u njihovoj nadležnosti, da rade po rešenju navedenih institucija i da se obratim njima. U toku dana dobila sam mejlom odgovor Gradskog zelenila u kojem piše da su isečena trula stabla, a da će neka biti premeštana onom čuvenom mašinom za presađivanje. Ostaju pitanja zašto trula stabla nisu postepeno zamenjena tokom proteklih godina, zašto su nas uveravali da neće biti seče u ovom delu iako su znali da ima trulih stabala i zašto će sada premestiti pojedina stabla ako za tim od početka nije bilo potrebe.
Po instrukcijama Gradskog zelenila, zvala sam Gradski sekretarijat za komunalne i stambene poslove da bi mi službenica rekla da ne zna o čemu je reč, da će se raspitati i javiti mi. Još nije odgovorila. Više sreće imala sam s Gradskim sekretarijatom za investicije, čiji mi je veoma ljubazan službenik objasnio da su ova stabla bila trula ili relativno trula i da su zato posečena, kao i da se trula stabla redovno moraju menjati. Na moje pitanje zašto onda na ovom prostoru u poslednjih deset godina nije zamenjeno nijedno stablo nisam dobila odgovor. Odluku o seči donela je Komisija za seču drveća, u čijem su sastavu i predstavnici Gradskog zelenila. Službenik me je obavestio da će ova stabla biti zamenjena visokokvalitetnim sadnicama prečnika 15 centimetara. Na moje pitanje o sadnicama kojeg drveća je reč, nije umeo da odgovori jer su nazivi na latinskom, a na konstataciju da će sadnici od 15 centimetara biti potrebno 20 godina da dostigne debljinu sadašnjih stabala, odgovorio mi je da neće trebati 20 godina i da mi garantuje da će biti lepo.
S obzirom na godine, pa i decenije potrebne da jedna sadnica dostigne punu zrelost, postoji velika verovatnoća da ćemo o tome da li je lepo ili ne mnogi od nas moći da diskutujemo na onom svetu. Od službenika na terenu dobili smo informaciju da stabla mnogo brže trule zbog toping metode orezivanja jer se tako brzo natope vodom i istrule. Svi smo svedoci da je ova metoda orezivanja gotovo jedina koja se poslednjih godina primenjuje kod nas, a mnogi su i upozoravali na njenu štetnost.
I šta sad? Šteta je učinjena i na Bežanijskoj kosi i u Zemunu, kao i svojevremeno na Ušću i Kalemegdanu. Tu se više ništa ne može. Ono što možemo je da budno pratimo sve postojeće i buduće projekte i da reagujemo svi i na sve. Podsećam da je u Zemunu planirana rekonstrukcija i proširenje keja sve do Pupinovog mosta, da to predviđa, kako piše u projektu, saobraćajnicu prvenstveno namenjenu servisnim vozilima, ali i parking s nekoliko stotina parking mesta. Što je najgore, gradske vlasti hoće pošto-poto da urbanizuju i Ratno ostrvo. Da li će Zemunci i Beograđani ostati bez Ratnog ostrva zavisi od nas, jer ako ostavimo gradske vlasti da se jedine pitaju, sigurno hoćemo.
Lidija Palčić

Da li je jakom dinaru istekao rok
Bivši guverner, i ne samo on, uporno tvrdi da je dinar precenjen. Sadašnji guverner(ka), pak, kaže, da bi dinar bio još jači da Narodna banka Srbije (NBS) nije intervenisala da spreči njegovo dalje jačanje. Kad se kaže da je dinar precenjen, misli se, prvenstveno, u odnosu na evro u kojem sve živo izražavamo, i bruto domaći proizvod (BDP), javni dug, zarade, a u svakodnevnom životu i veliki servis, krečenje po kvadratu, stanarina i sl. To znači da bi evro umesto 117,7 dinara trebalo da vredi, recimo, 130 dinara.
Da je tako, naš sadašnji BDP od 6.120 milijardi dinara vredeo bi 47 milijardi evra umesto 52 milijarde evra, koliko računamo da sad iznosi. Isto je i sa zaradom. Prosečna januarska zarada (poslednji objavljeni podatak) od 71.000 dinara vredela je 603 evra, a po kursu evra od 130 dinara vredela bi 546 evra. To važi i za javni dug, i da ne nabrajam. Naravno, krivo iskazivanje vrednosti u evrima nije glavna mana precenjenog dinara. Veća je zamerka što sadašnji kurs destimuliše izvoz a ohrabruje uvoz, jer izvoz od milion evra po sadašnjem kursu izvozniku znači prihod od 117,7 miliona dinara, a po kursu od 130 dinara za jedan evro prihodovao bi 130 miliona dinara.
Sa uvozom je obrnuto. Milion evra uvoza sada u računovodstvu uvoznika znači rashod od 117,7 miliona umesto 130 miliona dinara. Ima toga, mada se to malo prenaglašava. Naša izvozna ponuda, a posebno uvozna tražnja nisu naročito osetljivi na promenu kursa dinara, što dovoljno ilustruju dva najveća izvoznika – Železara „Smederevo” i RTB Bor (više se, nažalost, ne zovu tako) a da ne govorimo o uvozu energenata. Bilo kako bilo, prošlogodišnji spoljnotrgovinski robni deficit približio se iznosu od sedam milijardi evra. „Korist” od precenjenog dinara je što knjigovodstveno smanjuje vrednost inodugova i kamata na te dugove, te olakšava servisiranje inostranih dugova. Sada dužniku treba manje dinara da bi nabavio milion evra i vratio poveriocu, a manje iznosi i kamata u dinarima na taj milion evra. Znači, zaduživanje se isplati.
Sudeći po mišljenju sadašnjeg guvernera i vlasti, uopšte, dinar je stvarno jak, i bio bi još jači da nije bilo intervencija NBS koje su to sprečavale. Ako postoji višak ponude deviza na deviznom tržištu u odnosu na tražnju, što je naš slučaj godinama unazad, prodavac deviza je voljan i da jeftinije proda te devize da bi došao do potrebnih dinara. A to znači jačanje dinara. Da se to ne bi desilo, NBS kupuje devize na deviznom tržištu i tako izjednačava ponudu i tražnju na deviznom tržištu, pa se, u tom slučaju, devize kupuju i prodaju po nepromenjenom kursu. NBS interveniše i u obrnutom slučaju, kada je ponuda manja od tražnje. Međutim, za poslednjih pet godina (od 2017. do 2021) NBS je više kupila nego prodala deviza u iznosu od 4,2 milijarde evra.
E sad, postoji razlika u tumačenju razloga zašto je i kako dinar dostigao toliku vrednost. Aktuelna izvršna i monetarna vlast kaže – zbog kvaliteta ekonomije, uravnoteženih javnih finansija i niske inflacije, a stvarnost, da je, prvenstveni, razlog visok priliv deviza po osnovu stranih direktnih investicija i doznaka iz inostranstva. Veliko štampanje evra, razume se, obara njegovu vrednost, ali u odnosu na dinar samo zato što u velikim iznosima stiže u Srbiju. To potvrđuje i činjenica, da je NBS u 2020. godini, kada je pao priliv deviza po napred navedenim osnovama, prodala deviza iz deviznih rezervi u vrednosti od blizu 1,5 milijardi evra, da bi sprečila pad dinara.
Postoji i neslaganje u tumačenju otkud toliki priliv deviza po osnovu stranih investicija. Vlast i jedna i druga to tumače poverenjem stranih investitora u stabilnost srpske ekonomije, a stvarnost da je razlog otvoreni poziv – dođite, niko vam neće dati uslove bolje od nas. A to znači, besplatno zemljište, gotova infrastruktura, velike budžetske subvencije, poreske i druge olakšice.
Nažalost, naš slatku dilemu oko realnosti dinara mogla bi da razreši ekonomska situacija, značajno pogoršana ratom u Ukrajini i inflacijom koja je i pre toga već uzela maha. Sve dosadašnje okolnosti koje su jačanju dinara išle naruku, krenuće u obrnutom smeru. Recesija kod naših glavnih spoljnotrgovinskih partnera je skoro izvesna, a verovatnoća da i Srbija u ovoj godini premaši rast BDP-a od tri odsto je zanemarljiva. I SAD i EU će pokušati da inflaciju obuzdaju dizanjem kamata. Dotok deviza po osnovu stranih direktnih investicija u manjem obimu je sasvim izvestan, a moramo računati i na manji dotok deviza po osnovu doznaka iz inostranstva. Uvoz će vrednosno značajno premašiti prošlogodišnji, pa je izvestan i ogroman spoljnotrgovinski deficit. Da su stvari sa dinarom u pogoršanju govori činjenica da je za odbranu sadašnje vrednosti dinara za prva dva ovogodišnja meseca prodato blizu milijardu evra deviznih rezervi. Vrlo brzo će se pokazati besmislenim i nemogućim istrajavanje na očuvanju sadašnje vrednosti dinara.
Naravno, za sve će biti kriva pandemija i rat u Ukrajini, uporno odbijajući notornu činjenicu da smo vodili razvojnu i ekonomsku politiku pod pretpostavkom ekonomske normalnosti u širem okruženju, stvarajući tako neodrživu ekonomiju, i ne samo ekonomiju.
Ekonomista
Prilozi objavljeni u rubrici „Pogledi” odražavaju stavove autora, ne uvek i uređivačku politiku lista

Vojska i profesionalizam
Ustavno definisana kao oružana sila Republike Srbije, Vojska Srbije ima zadatak da brani zemlju od oružanog ugrožavanju spolja i izvršava druge zadatke ustanovljene odgovarajućim zakonima koji proističu iz Ustava. Uporedo s tim zadacima, Vojska Srbije je, kao i oružane snage ostalih zemalja, obavezna da se striktno pridržava principa međunarodnih propisa putem kojih se reguliše upotreba vojne sile u ratnim uslovima. Izvršenje navedenih zadataka, posebno onih koji se odnose na ugrožavanje zemlje spolja, pretpostavlja odgovarajuću formacijsku organizaciju jedinica rodova i službi  i, posebno, posedovanje savremenih sredstava naoružanja i vojne opreme. Sve to, opet, podrazumeva izdvajanje odgovarajućih finansijskih sredstava, kojih je, nažalost,  vojna sila Srbije bila lišena tokom vladavine DOS-a – od petooktobarskih promena do 2012. godine.
Prerano i neorganizovano pristupilo se uvođenju civilnog služenja vojnog roka, čime je država zadala snažan udarac ionako nezavidnom položaju i ugledu sopstvene vojske.
Promovišući zagovaranja o obustavi služenja vojnog roka, ministar odbrane Dragan Šutanovac govorio je na skupštinskom zasedanju 2. decembra 2010. godine da  se radi o „istorijskoj odluci koja treba da svrsta vojsku i državu u red modernih i savremenih država i vojski, organizovanih po najvišim standardima”. Nedugo zatim, na šestoj sednici jesenjeg zasedanja Skupštine Srbije, održanoj 15. decembra 2010, izglasana je Odluka o ukidanju služenja vojnog roka.
Pogrešno vođena politika u pogledu svestranog razvoja oružanih snaga, nastavljena je zagovaranjem profesionalizacije nacionalne vojske i nedopustivim smanjenjem njenog operativnog dela, uključujući i svođenje 63. Padobranske i 72. Specijalne brigade na bataljonski nivo. O pogrešno vođenoj politici ponajbolje svedoči činjenica da su, u odnosu na Vojsku Srbije, sve zemlje u okruženju bile znatno superiornije od nje. Jer, da zlo bude veće, i tek formirani takozvani zaštitni korpus fantomske države Kosovo na najboljem je putu bio da se na lestvici borbeno sposobnih sastava, veoma brzo nađe ispred oružanih snaga Srbije. Takvom stanju u vezi sa razvojem i stvarnim stanjem u oblasti odbrane, dobrim je delom doprinela državna politika vođena pod velikim uticajem i pritiscima SAD i EU, o čemu svedoči i činjenica da su na čelu Ministarstva odbrane i Generalštaba postavljani ljudi bez ikakvih kvalifikacija da vode te resore. Zahvaljujući tome, vojska koja se gotovo tri meseca uspešno suprotstavljala NATO agresiji, svedena je na organizaciju civilnog tipa, a ponajmanje na oružanu silu sposobnu da uspešno učestvuje u odbrani zemlje. Za vreme vladavine tih ljudi uništeni su brojni arsenali naoružanja, bez zanavljanja odgovarajućim savremenim borbenim sistemima. Istovremeno, u najboljim godinama penzionisani su profesionalni i iskusni kadrovi, najvećim delom učesnici borbi vođenih protiv OVK i NATO.
U vreme dok su na čelu Ministarstva odbrane Srbije i Crne Gore, odnosno Srbije, bili Boris Tadić i Dragan Šutanovac, a na čelu Generalštaba Zdravko Ponoš, rashodovana su, uništena i u staro gvožđe otišla brojna – još ispravna i upotrebljiva borbena sredstva i vojna oprema. Desetkovane su oklopno-mehanizovane, artiljerijske, inžinjerijske, protivvazdušne i druge jedinice Za takvo štetočinstvo nije bilo nijednog jedinog razloga, izuzimajući pritiske sa strane, odnosno poslušnost rukovodećih ljudi u vrhu državne i vojne vlasti.
Priča za sebe je uništenje „Lakog prenosnog sistema protivvazdušne odbrane Strela – 2M”. Ovaj raketni sistem namenjen borbi protiv niskoletećih aviona i helikoptera nalazio se, a nalazi se i danas, u naoružanju više armija u svetu. Licencno je proizvođen u bivšoj SFRJ, najvećim delom u valjevskom „Krušiku”. Posebno je poznat po učinku u Vijetnamu gde je, tokom rata, pomoću Strele – 2M oboreno preko 70 američkih letilica. Vojska Savezne Republike Jugoslavije i njene naslednice, Vojska Srbije i Crne Gore, odnosno Vojska Srbije, u sastavu svojih jedinica imale su oko 1.500 ovih sistema. Kao grom iz vedra neba, međutim, odjeknula je vest u vojnim krugovima i javnosti da su, januara meseca 2004. godine, dok je ministar odbrane bio Boris Tadić, sve „strele”, do poslednje, uništene na vojnom poligonu u Nikincima. Ugovor o uništenju sačinjen je između ambasadora SAD u Beogradu Vilijama Montgomerija i Vlade Srbije. Celokupan kontingent navedenog raketnog PVO sistema uništen je pod budnim okom ambasadora SAD, koji je lično nadgledao čin uništenja.
Gledano kroz projektovanu brojnu veličinu, sistem odbrane svodio se na operativni sastav svrstan u četiri pešadijske, jednu artiljerijsku i jednu specijalnu brigadu. Sa tim jedinicama Srbija je trebalo  da se brani u slučaju eventualne agresije bilo s koje strane dolazila. Takva opasnost, na sreću, „ne postoji ni u naznakama”,  tvrdili su u državnom vrhu, posebno u Ministarstvu odbrane. Jer, vojnički smo, tvrdili su, „najjači u regionu”, a i trenutna bezbednosna situacija u okruženju, procenjeno je, ne nagoveštava bilo kakvu opasnost po  bezbednost zemlje. Takve ocene, nije preterano reći,  ukazuju na loše procene i neprofesionalnost onih koji su pokušavali da u to ubede javnost.
Slabu stranu tadašnjeg odbrambenog sistema Srbije  potvrđuje i podatak o nepokrivenosti velikog dela teritorije vojnim jedinicama, što je uslovljeno  brojnim stanjem profesionalne vojske. Očigledno je, imajući u vidu lokacije brigadnih delova Vojske Srbije u vreme DOS-a, da  postojanje velikog broja praznih prostora  eventualnom agresoru, sa bilo koje strane dolazio, neće predstavljati gotovo nikakav problem u pogledu njihovog  zaposedanja. Primera radi navedimo činjenicu da od bugarsko-srpske granice, od Dimitrovgrada do Niša, nije bilo  nijednog jedinog vojnika. Pod pretpostavkom, što se u dokumentima o odbrani zemlje mora imati u vidu,  da Bugarska krene u ratni pohod protiv Srbije, kao što je to u prošlosti više puta činila, njene bi jedinice mogle, bez ispaljenog metka, taj deo puta – dužine oko 100 kilometara – da prevale sa puškom „o desno rame”. Slična mogućnost pružala se Mađarima od Subotice do Novog Sada, Rumunima od Vršca i Bele Crkve do Pančeva, Hrvatima od Batrovaca do Beograda...
 Na sreću, u vreme kada se nezadrživo raspadala Vojska Srbije, došlo je, izbornom voljom građana, do promene vlasti, koja je mukotrpno počela da ispravlja svesno započetu devastaciju sopstvenih oružanih snaga. Svedoci smo da se Srbija danas, zahvaljujući odbrambenoj politici i ekonomskoj snazi, uz podršku  Ruske Federacije, Narodne Republike Kine i drugih prijateljskih zemalja, svrstava u red moćne vojne sile u regionu, pa i znatno šire.
Pukovnik u penziji
Prilozi objavljeni u rubrici „Pogledi” odražavaju stavove autora, ne uvek i uređivačku politiku lista
</div>
<div id="ekonomija">
Rok uskoro ističe – da li ste prešli na eFiskalizaciju?
Od 1. novembra 2021. godine počeo je postepeni prelazak sa starog na novi model fiskalizacije, odnosno prelazak na eFiskalizaciju. Svi oni koji su od tog datuma prešli na novi model uveliko su svesni pogodnosti koje je eFiskalizacija donela, a oni koji još uvek to nisu uradili, moraće to da učine do kraja aprila.
Iskorak u nešto novo praćen je velikim brojem nedoumica i pitanja i na takvom putu najbolje je imati dobrog i pouzdanog partnera. Upravo iz tog razloga mts je, pored toga što je korisnicima ponudio odlične pakete za prelazak na eFiskalizaciju, želeo i da svojim postojećim i budućim korisnicima pruži sve potrebne informacije kako bi sam prelazak na eFiskalizaciju bio što jednostavniji.
Drugim rečima, upoznajmo sve prednosti eFiskalizacije kako bismo je uspešno sproveli.
1. Šta novo donosi eFiskalizacija?
Najveća promena u odnosu na dosadašnje funkcionisanje fiskalnih kasa je stalna povezanost svih fiskalnih uređaja sa Poreskom upravom uz mogućnost izdavanja fiskalnih računa na potpuno proveren i bezbedan način. I dok dosadašnje fiskalne kase upisuju podatke o svakom izdatom računu u svoju zaštićenu memoriju i jednom dnevno, najčešće na kraju radnog vremena, sumarne podatke prosleđuju na server Poreske uprave koristeći poseban GSM modul, novi model fiskalizacije nalaže da se u momentu prometa (na malo) svaki račun fiskalizuje i da se Poreskoj upravi dostave podaci o izdatim fiskalnim računima putem stalne internet veze u realnom vremenu.
Takođe, klasičan fiskalni račun na termalnom papiru koji brzo bledi biće modernizovan tako što će korisnik ili kupac dobiti fiskalni račun sa QR kodom koji može da iščita (skenira) i da ga na taj način ima i u digitalnoj formi. Ovo je omogućeno korišćenjem elektronskog fiskalnog uređaja putem kojeg će se fiskalni računi izdavati sa QR kodom.
2. Zašto se eFiskalizacija sprovodi?
Zakon o fiskalnim kasama iz 2005. godine zasniva se na tehnologijama i sistemu koji je danas u velikoj meri zastareo. Tehnologija je napredovala i donela mnogo novih mogućnosti.
Rad na novim uređajima smanjiće troškove poreskih obveznika, ukinuće nepotrebno administriranje i samim tim stvoriti bolji poslovni ambijent za konkurentniju i efikasniju privredu.
3. Kako najlakše da se eFiskalizujem?
U želji da doprinese rastu i razvoju digitalnog poslovanja u Srbiji mts je ponudio kompletno rešenje za unapređenje tehnološkog i poslovnog procesa uz rad na modernijim, android fiskalnim uređajima. Kupovinom uređaja biće obezbeđena instalacija na lokaciji, obuka za korišćenje, održavanje opreme, servis na celoj teritoriji Srbije, zamena i tehnička podrška 24/7. mts u svojoj ponudi ima uređaje naprednih funkcionalnosti, koji sadrže štampač i SIM karticu sa 10 GB interneta za prenos podataka i, kod određenih uređaja, pružaju mogućnost aktivacije modula za prihvatanje platnih kartica. Kupovinu je moguće izvršiti i na rate, a svi uređaji nalaze se pod garancijom u trajanju od 24 meseca.
Sve dodatne informacije možete dobiti na mts prodajnim mestima, pozivanjem broja 0800 123 123 ili na sajtu mts.rs.

Promotivni tekst
</div>
<div id="sport">
Poraz teniserki od Mađarske u Antaliji
ANTALIJA – Ženska teniska reprezentacija Srbije poražena je u Antaliji od Mađarske 2:1 u trećem meču turnira I grupe Evro-afričke zone za plasman u plej-of za popunu Svetske grupe Bili Džin King kupa.
Mađarice su povele zahvaljujući trijumfu Reke-Luke Jani nad Lolom Radivojević 6:1, 6:7 (2:7), 6:3, da bi Srbija izjednačila nakon pobede Aleksandre Krunić nad Dalmom Galfi 6:4, 6:2.
Odluka je pala u dublu, gde su Ana Bondar i Pana Udvardi savladale Krunićevu i Dejanu Radanović 6:3, 6:2, javlja Tanjug.
Mađarska sada ima skor 3-0, dok je Srbija na 2-1 i u nezahvalnoj poziciji pred poslednje kolo grupne faze.
Srpske teniserke sutra igraju protiv domaćina Turske, dok je rival Mađaricama Estonija.

Cicipas zaustavio Đerea u Monte Karlu
Srpski teniser Laslo Đere nije uspeo danas da se plasira u četvrtfinale turnira u Monte Karlu, nakon što je poražen od petog tenisera sveta Grka Stefanosa Cicipasa u dva seta 5:7, 6:7. Grk je do pobede nad Đereom, 62. na ATP listi, stigao nakon sat i 54 minuta igre.
U prvom setu Cicipas je odlučujući brejk napravio u 12 gemu. U drugom setu oba igrača su uspela da sačuvaju svoj servis i set je rešen u taj brejku. U taj brejku Cicipas je tri puta oduzeo servis Đereu i ubedljivo slavio sa 7:1.
Cicipas će u četvrtfinalu igrati protiv boljeg iz duel Argentinca Dijega Švarcmana i Italijana Lorenca Musetija, javlja Beta.
U četvrtfinala, danas se plasirao i Španac Alehandro Davidovič Fokina savladavši u dva seta Belgijanca Davida Gofina 6:4, 6:1.
Španac, 46. igrač sveta, pobedio je Gofina, 47. na ATP listi, nakon sat i 33 minuta igre.
Davidovič Fokina će se u četvrtfinalu sastati sa Amerikancem Tejlorom Fricom.

Đoković se diže na svom terenu
Najbolji teniser na svetu Novak Đoković nije očajavao previše posle poraza na startu turnira u Monte Karlu, već je jednostavno čestitao protivniku, španskom teniseru Alehandru Davidoviču Fokini i istakao da se nada da će pokazati svoje pravo lice na Otvorenom prvenstvu Srbije (18-24. april).
Sa tako malo mečeva u ovoj sezoni (ovo mu je bio četvrti u poslednjih pet meseci) verovatno nije ni moglo bolje. Sada je ključno pitanje kako se spremiti za Rolan Garos (22. maj – 5. jun), sa neočekivano malo mečeva na šljaci. Slede Beograd, Madrid i Rim, gde će se i videti koliko spreman Đoković odlazi na najčuveniji grend slem na šljaci.
- Očekivao sam da ovaj meč bude zaista težak, fizička borba, a tako je i bilo. Na žalost, ja sam gore prošao i moja nedelja se završava ovde. Ostaje mi da vidim sa mojim timom šta je dovelo do toga i da to popravimo. Nadam se da će sledeće nedelje u Beogradu biti bolje – izjavio je Đoković posle poraza od Fokine (46. na svetskoj ATP listi) – 6:3, 6:7 (5), 6:1.
Od prvog trena susreta sa španskim teniserom, videlo se da Đoković nije u svom elementu. Bilo je i nerealno da igra vrhunski tenis posle tako duge pauze, ali se ipak očekivalo da će na suv kvalitet i iskustvo moći da savlada igrača s kojim je prethodno rutinski izlazio na kraj.
- Želim da čestitam Alehandru koji je bio bolji igrač. Uspeo je da nađe bolji ritam u prva dva seta. Visio sam o koncu čitav meč, stalno sam jurio rezultat – rekao je najbolji srpski sportista.
S druge strane, Davidovič Fokina je došao do svojih pet minuta slave, njegovo ime je u svim naslovima, mnogi mediji objavljuju njegove fotografije sa životinjama (ima fondaciju za brigu o njima) i donose neke detalje iz njegovog života, koji do juče maltene nikoga nisu zanimali.
- Ova pobeda je posebna za mene jer sam odrastao gledajući Noleta čiji sam veliki navijač. Gledam šta radi na svakom turniru, na svakom meču – izjavio je Fokina i objasnio kakav je imao plan za igru protiv Đokovića: - Krenuo sam jako od starta jer sam znao da Nole nije igrao dugo. Zatim sam morao da se fokusiram na svaki poen i imao sam šanse od početka i jednostavno sam uspeo. Kada je osvojio drugi set, bilo je mentalno teško, ali sam uspeo da se ponovo usredsredim na igru.
Đoković je, ma koliko bio ispod svog nivoa, osećao da može da se vrati u igru. O tome je rekao:
- Sve vreme sam verovao da mogu da se vratim i da pobedim, ma koliko mi neke stvari nisu išle na ruku, u smislu kako sam se osećao na terenu. Što se tiče igre, bio sam daleko od onoga što mogu. Tako da u tim okolnostima morate da radite duplo više nego inače. Pritom sam igrao protiv specijaliste za šljaku koji je pre nekoliko dana igrao ovde na glavnom terenu.
Srpski teniser Laslo Đere plasirao se u osminu finala pošto je u meču drugog kola posle 100 minuta igre savladao 16. nosioca, Italijana Lorenca Sonega sa 6:4, 6:4. Teniser iz Sente pružio je odličnu igru i prvi put u karijeri savladao je Sonega na šljaci i to nakon tri poraza.
U osmini finala Đere će igrati protiv petog tenisera sveta, Grka Stefanosa Cicipasa. Jedini međusobni duel Cicipas je dobio i to ove godine na turniru u Akapulku.
Američki teniser Sebastijan Korda savladao je u drugom kolu mladog Španca Karlosa Alakaraza 7:6 (7:2), 6:7 (5:7), 6:3. Alkaraz je u Monte Karlo stigao kao šampion Majamija i važio je za jednog od favorita. Kordu u osmini finala čeka duel sa pobednikom meča između Marina Čilića i Tejlora Frica.
U osmini finala je i Španac Albert Ramos Vinjolas, pobedom protiv Britanca Kamerona Norija 6:4, 2:6, 6:4. On će igrati protiv pobednika meča Poljaka Huberta Hurkača i Španca Pedra Martinesa.
Završnica Dejvis kupa ove godine u Malagi
Španski grad Malaga biće domaćin završnice Dejvis kupa za ovu godinu od 21. do 27. novembra, saopštili su organizatori takmičenja.
Malaga je trebala da bude domaćin jedne kvalifikacione grupe, ali će u njoj biti odigrana završnica. Finalne borbe igraće se na tvrdoj podlozi u dvorani „Hoze Marija Martin Karpenja” u kojoj svoje mečeve igraju košarkaši Unikahe.
Poslednji put Malaga je ugostila meč Dejvis kupa 2003. godine, kada je u polufinalu Španija savladala Argentinu sa 3:2.
Takmičenje po grupama u ovogodišnjem Dejvis kupu biće održano od 14. do 18. septembra, a za sada su poznata tri grada domaćina: Bolonja (Italija), Glazgov (Velika Britanija) i Hamburg (Nemačka).
Žreb za Dejvis kup na programu je 26 aprila.
Kim Klajsters u penziji
Bivša prva teniserka sveta Kim Klajsters saopštila je da je završila svoju profesionalnu karijeru. Belgijanka, koja je u karijeri osvojila četiri grend slem titule u singlu i dve u dublu, na teren se vratila u februaru 2020. godine.
„Jedva čekam da vidim koje me nove avanture čekaju na putu. Hvala svima koji su me podržavali u protekle dve godine”, napisala je 38-godišnja teniserka na Instagram nalogu.
Ona je dodala da je na odluku uticao i porodični život, koji stavlja na prvo mesto.
„Da sam igrala u Australiji, to bi bile tri, četiri nedelje, to jednostavno nije moguće u ovom trenutku zbog porodice”, istakla je ona. Klajsters je zvanično svoj poslednji meč odigrala prošlog oktobra na mastersu u Indijan Velsu.

Nataši Kovačević Nacionalni orden Francuske za zasluge
Nekadašnjoj srpskoj košarkašici Nataši Kovačević svečano je danas uručen Nacionalni orden Francuske za zasluge.
Kako se navodi u saopštenju ambasade Francuske, orden je uručio ambasador Pjer Košar.
„Orden zasluga je uz Legiju časti, jedan od dva francuska nacionalna ordena. Cilj je da nagradi „posebne zasluge” bilo da su civilne ili vojne. Ovaj orden je, 1963, uspostavio Šarl De Gol. Srećan sam što Vam je ovo tako prestižno odlikovanje dodeljeno, u ime predsednika Republike Francuske. Vi predstavljate mladu generaciju Srbije i Vaš izuzetni životni put je već inspiracija za sve one koji Vas prate. Ovo zasluženo odlikovanje ispunjava ponosom Vaše prijatelje i Vaše bližnje koji su danas sa nama”, izjavio je ambasador Košar.
U periodu kada ste bili članica košarkaške reprezentacije doživeli ste sa 19 godina tešku saobraćajnu nesreću i zbog teške povrede noge prekinuli karijeru.
„Francuski košarkaški savez je stupio sa Vama u vezu i dao Vam svoju podršku da dobijete prilagođenu protezu u Francuskoj i da započnete rehabilitaciju u Parizu. Već 2014. godine ste ponovo imali loptu u rukama i pokušali nemoguće: da se vratite na teren kao profesionalna košarkašica i takmičite se sa ostalim igračicama. Zahvaljujući vežbama i izdržljivosti uz podršku trenera ženske ekipe Crvene zvezde postali ste prva košarkašica na svetu sa protezom u profesionalnoj košarci”, dodao je ambasador, prenosi Tanjug.
Godine 2016, ste odlučili da okončate svoju sportsku karijeru i da se angažujete u Košarkaškom savezu Srbije, da se vratite studiranju i osnujete „Fondaciju Nataša Kovačević” koja prati mlade sportiste sa poteškoćama, promoviše njihova prava, kao i prava žena u sportu ili pruža pomoć sportistima koji su se odlučili za promenu karijere.
„Na tom putu koji je za Vas značio novi početak upoznali ste Francusku kroz podršku i prijateljstvo koje su Vam pružili Žan Pjer Sita i Goran Radonjić i preko njih Košarkaški savez Francuske. Znam da nekada kažete da je Francuska Vaša „druga domovina” i Vi ste od sada velika ambasadorka francusko-srpskog prijateljstva. Ovo prijateljstvo živi već vekovima i prevazilazi najteža iskušenja zahvaljujući osobama koje ga kao Vi održavaju svojim primerom, svojim angažovanjem i svojom odanošću.”, poručio je ambasador Košar.
Pre nekoliko meseci, organizovali ste premijeru Vašeg dokumentarnog filma „Skok” koji iznova prati priču, ali i priču o sportskoj saradnji između naših dveju zemalja u oblasti košarke, naveo je on.
„I kako se prijateljstvo gradi kroz zajednička sećanja Vi ste pokrenuli podizanje spomenika na Kalemegdanu Anriju Elu, igraču francuske košarkaške reprezentacije posle Drugog svetskog rata koji je potom postao trener prve jugoslovenske reprezentacije u periodu 1948-1950, krunisanog svetskog šampiona”, istakao je francuski ambasador.

Roma, Marsej, Fejenord i Lester u polufinalu Lige konferencija
Fudbaleri Rome plasirali su se u polufinale Lige konferencija, pošto su na svom terenu u revanš utakmici četvrtfinala pobedili Bodo Glimt sa 4:0. Roma je prošla dalje ukupnim rezultatom 5:2, pošto je u prvom meču u Norveškoj prošle sedmice domaći tim pobedio sa 2:1.
Roma je na stadionu Olimpiko povela u petom minutu golom Temija Ejbrahama, a zatim je trostruki strelac bio Nikolo Zaniolo, golovima u 23, 29. i 49. minutu, prenosi Beta.
Ekipa Žozea Morinja će u polufinalu igrati protiv Lestera, koji je ranije danas pobedio PSV sa 2:1. U prvom meču u Engleskoj bilo je 0:0.
Fudbaleri Olimpika iz Marseja plasirali su se u polufinale, pošto su u revanšu u Solunu pobedili PAOK sa 1:0.
Jedini gol postigao je Dimitri Paje u 34. minutu.
U prvoj utakmici u Francuskoj domaći su pobedili sa 2:1.
U polufinalu je i Fejenord, koji je večeras u Pragu pobedio Slaviju sa 3:1.
Holanđani su poveli u drugom minutu golom Sirila Desersa, a izjednačio je Ibrahim Traore u 14. minutu. Novo vođstvo Fejenordu doneo je Desers svojim drugim golom na meču u 59. minutu, a pobedu je obezbedio Luis Sinestera pogotkom u 78. minutu.
U prvoj utakmici u Roterdamu bilo je nerešeno 3:3.
Polufinalne utakmice igraju se 28. aprila i 5. maja, a igraće Lester – Roma i Fejenord – Olimpik.
Finale je na programu 25. maja u Tirani.

Ančeloti ponosan, Tuhel kritikovao sudiju zbog smeha
Trener Real Madrida Karlo Ančeloti rekao je da je ponosan na plasman ekipe u polufinale Lige šampiona, posle eliminacije branioca titule Čelsija i ocenio da engleski fudbal nije superiorniji od španskog.
Real se plasirao u polufinale Lige šampiona pošto je u dvomeču četvrtfinala pobedio Čelsi ukupnim rezultatom 5:4. Real je preksinoć u Madridu posle produžetaka izgubio da 2:3, ali je prošao dalje pošto je u Londonu u prvom meču pobedio sa 3:1.
Čelsi je sinoć do 80. minuta vodio sa 3:0, a produžetak je izborio Rodrigo, koji je postigao gol posle dobrog dodavanja Luke Modrića. Plasman u polufinale Realu je doneo Karim Benzema golom u 96. minutu.„Ovaj klub nikada ne odustaje i zbog toga smo dobili veliku nagradu - plasman u polufinale. Atmosfera nam je pomogla. Naš prvi gol je za njih bio veliki udarac. Real Madrid je navikao da igra u polufinalima, ali smo ponosni što smo ostvarili cilj, pošto svi govore da je engleski fudbal superiorniji od španskog. Na kraju, Španija ima dva kluba u polufinalu”, rekao je Ančeloti za Kanal 5.
Viljareal se preksinoć plasirao u polufinale pošto je u dvomeču ukupnim rezultatom 2:1 eliminisao Bajern Minhen. ;Atletiko Madrid večeras na svom terenu igra protiv Mančester sitija. U prvoj utakmici u Engleskoj domaći tim pobedio je sa 1:0.„Srećan sam zbog Viljareala i Unaja Emerija, odličnog tima i sjajnog trenera. Imaćemo još jednog kandidata za polufinale, Atletiko Madrid”, dodao je Ančeloti.
On je u izjavi za Skaj Italija bio nezadovoljan jer su pojedini stručni konsultanti isključili Real iz borbe za titulu.„Mislim da to možemo da uradimo. Nismo zaslužili da gubimo sa dva gola. Imali smo problema kod prekida, ali posle drugog gola, pokazali smo karakter. Znali smo da Čelsi može da nam napravi probleme, ali bili smo konkurentni i sada smo u polufinalu. Sigurno je da ne mogu samo četiri kluba da osvoje Ligu šampiona”, naveo je.
Ančeloti je pohvalio ekipu, a posebno Modrića zbog asistencije kod gola. Ančeloti je kao trener tri puta osvajao Ligu šampiona, dva puta sa Milanom i jednom sa Realom.
Trener fudbalera Čelsija Tomas Tuhel rekao je da „nema za čim da žali”, posle ispadanja u četvrtfinalu Lige šampiona od Real Madrida, ali je i kritikovao sudiju koji se posle utakmice smejao sa trenerom španske ekipe.
„To su porazi koje možemo da svarimo pošto nemamo za čim da žalimo. Nije bilo suđeno. Jednostavno nismo imali sreće”, rekao je Tuhel, preneo je Bi-Bi-Si (BBC).
Čelsi je u regularnom delu utakmice pobedio sa 3:1, pa su odigrani produžeci u kojima je Karim Benzema postigao gol za prolaz u polufinale, u 96. minutu.„Pokazali smo kvalitet i karakter i zaslužili da prođemo dalje. Nemamo za čim da žalimo”, dodao je Tuhel.
On je naveo da su njegovi igrači pogrešili kod oba primljena gola, što je Real iskoristio i prošao dalje, kao i da je Čelsi u dvomeču napravio nekoliko velikih grešaka.
U 62. minutu, pri rezultatu 2:0 fudbaler Čelsija Markos Alonso postigao je gol, sudija Šimon Marčinjak poništio je pogodak zbog igranja rukom, a Tuhel je rekao da sudije nemaju hrabrosti da donose odluke protiv Real Madrida.
Osim poništenog gola, Tuhela je naljutilo i to što se sudija na kraju utakmice smejao sa trenerom Reala Karlom Ančelotijem.„Bio sam razočaran što se sudija dobro zabavljao sa Karlom. Kada sam želeo da mu zahvalim, on se smejao sa protivničkim trenerom. Mislim da je to pogrešno vreme, posle poslednjeg zvižduka i 126 minuta u kojoj je ekipa ostavila srce na terenu. Kada vidiš da se sudija smeje sa drugim trenerom, to nije dobar tajming i to sam mu rekao, naveo je Tuhel. Nije to samo sada. Kada igrate protiv Real Madrida, možda i ne očekujete da će svi imati hrabrosti. To mislim kod sitnih odluka u prvoj utakmici, ali i u drugoj. Nisam video gol ali sam izuzetno razočaran što nije lično došao da proveri. Trebalo je da ostane šef i ne dozvoli da o tome odluči neko ko sedi izolovan (VAR soba)”.

Srđan Jovanović, nego šta!
Oduvek je bilo da zlonamerni uvek ostaju kratkih rukava u ostvarenju svojih zacrtanih ciljeva. U našem fudbalu, ništa novo, sada pred završni i po mnogima odlučujući fudbalski čin, predstojeći 167. derbi ,,večiti” su po ko zna koji put pokazali najviši stepen fudbalske nekulture. A da se pri tom niko ne obazire se na sve propuste kojih je bilo u nedogled u naša dva najbolja kluba. Ti miljenici države, koji kao mala deca plaču pred predsednikovim vratima i prečesto traže milostinju za svoje neverovatne finanijske sunovrate (posebno kada treba da se obezbedi licenca za Evropu), okomili su se na jednog čoveka. Ali, taj mirni, tihi i nenametljivi čovek hrabro ide svojim putem, ka društvu najboljih svetskih fudbalskih sudija. Nije Srđan Jovanović ,,trn u oku” ni Zvezdi a ni Partizanu, već to na ovakav vulgaran način (traže da im ne sudi najbolji srpski sudija) naši glavni klubovi žele da zadrže strah i trepet koji godinama vlada na ovim sportskim prostorima. Šta se to Zvezdi i Partizanu ne sviđa kod čoveka koga danas ceni čitava fudbalska Evropa? Očigledno čvrst i nepokolebljiv stav da sudi po pravdi Boga. Da ne žmuri kada je gusto, da ima svoj autoritet koji podjednako uvažavaju i Ronaldo, Mesi, Levandovski, treneri poput Čavija, Alegrija, Ančelotija i ko sve još ne. A ovde, kod nas ti koji danas vode srpske fudbalske velikane već unapred pripremaju taktiku ili bolje reći zamku, ako ne daj bože nešto krene nizbrdo. Srđan Jovanović će zato zasluženo u subotu suditi ,,večiti derbi”.
Fudbalski savez Srbije je u tom pravcu preduzeo sve neophodne mere još u utorak da u punom kapacitetu podrži predsednika Sudijske komisije Dejana Filipovića, koji je večeras specijalni posmatrač u Pragu u revanš meču između Slavije i Fejenorda. Da stane iza njegove odluke da i ovaj, kao i prethodni derbi dodeli najboljem među najboljima. Ništa tu nije sporno a Savez je pokazao odlučnost, hrabrost da istraje na putu svim mogućim fudbalskim mešetarima. Koji nekako i dalje imaju svoje mesto u srpskom fudbalu. Konkretno, Zvezda a ni Partizan ne mogu ništa da zamere čoveku koji ide stopama Milorada Mažića, koga je bivši predsednik toliko puta stopirao da je Mažić na kraju odlučio da pobegne iz srpskog fudbala i sreću najpre potraži u Kini gde je sudio tamošnju superligu i bio jedan od najboljih. A potom ga je put odveo na Kipar gde danas vodi brigu o tamošnjoj sudijskoj organizaciji. Da li je neko čuo da danas u kiparskom fudbalu postoje problemi sa fudbalskim sudijama. Ja nisam, a vi?
Često naš narod ume da kaže: ,,Sačuvaj me od onog čoveka koji istinu ne može da kaže a da ne ubode”. Izgleda da u Zvezdi i Partizanu ne vode previše računa kada izgovaraju baš prejake reči. Ko je kriv Partizanu što je prokockao veliku, u jednom momentu za mnoge nedostižnu prednost? Niko drugi nego oni sami. Da li se čelnici kluba iz Humske ponekad zapitaju da možda nešto ne valja u njihovom dvorištu. Država, koja je očigledno popustljiva, a ne bi trebalo, ćuti i kada pojedini klubovi na ime poreza duguju i petnaest miliona evra!? Gde to ima u ozbiljnom svetu, da ne plaćate porez sopstvenoj državi? Nigde, izgleda smo kod nas.
Zato i ne čudi što su poslednjih dana pritisci na klupske čelnike sve jači i učestaliji. Sada se javljaju i klupske legende, koje javnom rečju žele da zaštite svoj klub od propadanja. Jer, ako je kasa prazna, ako su igrači nezadovoljni, trener takođe. Šta onda možete da očekujete od tog kluba. Ukoliko Partizan i ove godine propusti priliku da zaustavi Crvenu zvezdu u njenom nezaustavljivom pohodu ka petoj uzastopnoj titulu, onda će neko u Humskoj morati dobro da razmisli. Da na kraju plati račune za neuspeh. Jer, šta je veliki klub bez trofeja?
Sa druge strane Topčiderskog brda situacija je nešto povoljnija, ne u finansijskom, već u sportskom smislu. Trener Dejan Stanković, kome su mnogi na početku predvideli samo ,,tri dana posla” ostao je mnogo duže nego što su neki mogli da pretpostave. On zajedno sa Mitrom Mrkelom, zaduženim za sportski sektor, stvaraju moćnu ekipu, koja bar na ovim prostorima dominira. A Zvezda uopšte nije loša bila ni u Evropi. Ovaj subotnji derbi treba da bude istinski praznik fudbala, pa ko pobedi taj će steći ogromnu prednost na kraju fudbalske trke. A Srđana Jovanovića i Dejana Filipovića i one čestite ljude koji rade u interesu našeg fudvala da ostavite na miru...
</div>
<div id="magazin">
Namirnicama protiv multiple skleroze
Multipla skleroza (MS) je hronična bolest centralnog nervnog sistema i još ne postoji lek za nju. Manifestuje se oštećenjem mijelinskog omotača na neuronima mozga i kičmene moždine. Kvalitet života sa ovom bolešću dosta može da zavisi od životnog stila, dostupne terapije kao i ishrane. Pravilna ishrana može da pomogne i telu da obezbedi potrebne hranljive materije.
Kurkuma
Ovaj narandžasto-žuti začin je uobičajen u indijskoj kuhinji, a njegov glavni sastojak, kurkumin, može zaštititi nervne ćelije i uticati na imuni sistem. Kurkumin je bezbedan za većinu zdravih osoba, ali može izazvati neželjene efekte ako uzimate neke lekove.
Hrana bogata vitaminom De
Ako imate MS, postoji rizik od osteoporoze vitamin De može pomoći u zaštiti kostiju, kao i u suzbijanju upale koja podstiče simptome MS. Birajte masniju ribu poput lososa ili tunjevine, jogurt, jaja, žitarice i obogaćene napitke sa vitaminom De.
Voće i povrće
Kada ih svakodnevno jedete, bogatite organizam antioksidansima koji mogu pomoći u ublažavanju upalnih procesa. Među njima su najvažniji luk, jabuke, agrumi, bobice i crno grožđe.
Đumbir
Poznat je kao začin, ali ima lekovita svojstva, može pomoći u smirivanju imunološkog sistema i čak može umanjiti probleme sa pamćenjem i bol u mišićima, koji su uobičajeni simptomi MS.

Hrana sa vlaknima
Nerastvorljiva vlakna su vaš najbolji izbor. Naći ćete ga u suvim šljivama ili njihovom soku, hlebu od celog zrna pšenice, integralnom pirinču i drugim celim žitaricama. Vaše telo ne vari u potpunosti ovo vlakno, pa ono prolazi kroz vaš sistem. U proseku osoba treba dnevno da unese najmanje 25 grama vlakana.
Alternative kravljem mleku
Neka istraživanja pokazuju vezu između kravljeg mleka i MS. Druga istraživanja pak ne dokazuju vezu mleka i proizvoda sa MS. Ali ako imate intoleranciju na laktozu, onda je najbolje da iz ishrane izbacite mlečne proizvode. Zamenite kravlje mleko, puter i sir za alternativne proizvode napravljene od badema, soje, pirinča, heljde ili ovsa.
Masna riba
Haringa, skuša, tunjevina, sardine i losos imaju omega-3 masne kiseline, koje mogu pomoći u smanjenju upale u organizmu. Jedna velika studija je pokazala da osobe sa MS koje su uzimale 10 grama ribljeg ulja dnevno imaju manje šanse da dobiju recidiv ili da postanu onesposobljeni.
Proteinske namirnice
Neka istraživanja su pokazala da dijete sa malo zasićenih masti mogu pomoći ljudima sa MS. Kada jedete proteine, umesto masnog crvenog mesa uzmite posnije komade mesa poput piletine bez kože. Ili zamenite meso proteinima iz biljaka: pasuljem i sočivom.
Integralne žitarice
Trudite se da svaki dan jedete od tri do pet porcija zdravih celih žitarica kao što su testenina od celog zrna, kinoa ili integralni pirinač. Njihovi složeni ugljeni hidrati mogu sprečiti nagle skokove šećera u krvi i pomoći vam da se osećate manje umorno.
Jasna Vujičić, nutricionista
www.nadijeti.com

Najvitkiji neboder na svetu promenio horizont Njujorka
Njujork je zvanično postao dom najvitkijeg nebodera na svetu: „Kula Steinvei” (Steinway Tower), na adresi 111 West 57th Street.
Pridružujući se svojim sličnim blistavim pandanima na Billionaire's Row, „Kula Steinvei” visoka je 435,25 metara, uključujući ukrasnu čeličnu krunu visoku 91,44 metra. Ta visina čini je jednom od najviših zgrada na zapadnoj hemisferi (unutar Njujorka nadmašuju je One World Trade Center sa 541,32 metra i Central Park Tower visine 472,44 metra).
Ali, kako se navodi na sajtu timeout.com, odnos visine i širine Kule, 24:1, čini je najvitkijim neboderom na svetu.
Arhitektonska firma SHoP Architects iz Njujorka dizajnirala je zgradu od 84 sprata, koju su izgradili JDS Development, Properti Markets Group i Spruce Capital Partners.
Pored ukupno 60 stanova, u koje su stanari mogli da počnu da se useljavaju početkom ove nedelje, ovaj stambeni objekat takođe ima niz neverovatnih sadržaja, uključujući kuhinju za ketering, namensku uslugu konsijerža, 25 metara dug bazen sa dve trake okružen privatnim kabinama, saunu, parno kupatilo, fitnes centar sa terasom i dnevnim boravkom za stanare sa velikom terasom koja je sa njim povezana.
Ma koliko sve impresivno zvučalo, prosečnog Njujorčanina verovatno će više brinuti to kako je „Kula Steinvei” uticala na panoramu grada. Takođe poznat i kao kula-olovka, s obzirom na svoju vitkost, stil ovog nebodera podseća na horizont Hongkonga iz 1970-ih, kada su se slične zgrade svuda pojavljivale. Iako su građevine tog tipa usledile i u drugim velikim gradovima, izgled vizuelno zapanjujućih dela arhitekture uglavnom se oseća širom Njujorka, koji mnogi smatraju svetskom prestonicom nebodera.
Kao i obično, mnogi Njujorčani žale zbog prisustva novog obrisa na njihovom nebu, nazivajući supervisoku zgradu bolnim prizorom za oko i „čudnom za gledanje s obzirom na njenu vitkost”.
</div>
<div id="vesti">
Dodik: Neka je proklet svaki Srbin koji bi u parlamentu BiH raspravljao o državnoj imovini
BANjALUKA- Predstavnici vladajuće koalicije u Republici Srpskoj uputile su danas zahtev svim organima u ovom BH entitetu da provode Zakon o nepokretnoj imovini, kada taj stupi na snagu. Srpski član Predsedništva BiH Milorad Dodik uputio je kletvu svakom Srbinu koji bi raspravljao o zakonu o državnoj imovini u Parlamentarnoj skupštini BiH.
„Republički organi i organizacije imaju jasne odgovornosti u tom pogledu. Oni moraju znati da mi ne damo imovinu. Neka je proklet onaj od Srba koji ikada dođe u poziciju da raspravlja o zakonu na nivou BiH”, kazao je Dodik posle sastanka predstavnika vladajuće koalicije u Banjaluci.
Prema njegovim rečima, ako se jednom stavi predmet, koji se zove imovina, na zakonodavnu nadležnost Parlamentarne skupštine BiH, koja, kako on navodi, nije nadležna, biće potpisana „smrtna presuda RS”.
Lider SNSD-a je naglasio da će Republika Srpska sprovoditi Zakon u nepokretnoj imovini RS, bez obzira što ga je poništio Visoki predstavnik Kristijan Šmit, prenosi Beta.
„Zakon će se sprovoditi onako kako i piše u njemu, republički organi tu imaju svoje obaveze. Odluku Šmita nećemo objaviti u službenom glasniku, što znači da neće biti primenjiva u Srpskoj”, kazao je Dodik.
Iako je juče najavio da će se Zakon o nepokretnostima RS danas objaviti u entitetskom Službenom glasniku, do sada nije potvrđeno da je to i učinjeno.
Dodik je dalje rekao da je BiH protektorat, što potvrđuje i mešanje stranaca u njena unutrašnja pitanja.
„Enormno je mešanje drugih zemalja u unutrašnje stvari, pre svih, SAD, Velike Britanije i Nemačke, u konkretna pitanja koja se tiču suvereniteta”, ocenio je on.
Za Savet za sprovođenje mira u BiH (PIK) Dodik je rekao da je „nepostojeće, samoorganizovano telo”, dodavši da će Rusiji, ako ga njeni predstavnici budu pitali, reći da treba da ostanu članica PIK-a, da bi se „čuo glas protiv”.
On je još kazao da je situacija u RS, bez obzira na sve dobra, a da će povećanje plata zavisiti od realnih mogućnosti, a da će majska penzija biti povećana za deset procenata.
Dodik je ocenio da će Centralna izbora komisija BiH (CIK) pokušavati vladajuće stranke u RS da dovede u haos, ali da se one pripremaju kao da će sutra izbori.
„Pozivamo narod da pažljivo prati kako se ko ponaša u ovom vremenu. Ovo nije politička, već egzistencijalna borba”, naveo je on.
Predsednik Socijalističke partije (SP) Petar Đokić izjavio je da će u narednom periodu sve političke stranke iz RS biti pozvane da definišu izjavu „kojom bi osudili mešanja u unutrašnja pitanja BiH bilo koje zemlje i ambasade”.
On je izrazio zabrinutost povodom, kako je kazao, najava da neke međunarodne snage žele samoinicijativno da preduzmu mere i uhapse neke funkcionere u RS.

Stanovnici Petrinje ogorčeni: Niko nas ne šljivi
Novi ministar građevinarstva Ivan Paladina, čija je impozantna privatna imovina u fokusu hrvatske javnosti od njegovog imenovanja, održao je danas konferenciju za novinare u Petrinji, koja stradala u zemljotresu krajem 2020, a čiji stanovnici bez ikakve nade i dalje žive u kontejnerima.
Građani, koji su prisustvovali obraćanju, vidno su nezadovoljni, a jedan od njih Nenad Carević rekao je za zagrebačku N1 tv. da ministar nije odgovorio na puno pitanja, što, kako kaže, „znači da nema pojma”, prenosi Tanjug.
„Ne verujemo mu, ne verujemo nikome”, kaže Carević.
Dodao je da se Petrinjani osećaju kao građani u getu.
„Imamo problema s instalacijama, s grejalicama. Direktor komunalca povlači dva majstora, štedi, kaže da možemo sami. Ovo je drugačiji sistem, nije kao kod kuće… Ovde je puno starih ljudi koji ne mogu da izađu napolje. Dece je puno. Nisu došli ni da dezinfikuju zbog korone…”, priča Carević koji je i posle gotovo 16 meseci od zemljotresa i dalje stanovnik kontejnerskog naselja.
Podsetio je da je premijer Andrej Plenković jednom obišao naselje.
„Svi odgovori bili su hipotetički. U pravu je da je sve u Petrinji trebalo porušiti. Sad imamo potpuni haos… Nitko nas ne šljivi”, rekao je Carević.
Napominje da je ministar rekao da će do kraja godine ponuditi privremene zamenske stanove.
„Sve je to u redu, ali i ovde smo privremeno. Što znači privremeno, deset godina”, upitao je.
Carević ne vidi „svetlo na kraju tunela”, novom ministru ne veruje, a strahuje da, kako kaže, ne završi u zatvoru pre nego što počne obnova.
„Mislim da novi ministar u stvari ne zna ništa. Poručio bih mu da se poveže sa svim mogućim institucijama i ministarstvima i dogovori, ne može on to sam”, kaže Carević, koji smatra da je bi najpošetenije bilo da se, kako navodi, okrenuio i rekao:„Ja to voditi neću”.

Glasanje na Zvezdari i Rakovici ponavlja se 21. aprila
Gradska izborna komisija usvojila je večeras rešenje o sprovođenju ponovnog glasanja na biračkim mestima na kojima je poništeno glasanje na izborima za odbornike Skupštine grada Beograda, prenosi Tanjug.
Reč je o biračkom mestu broj 57 (Mesna zajednica „Vojvoda Putnik – 2”) u opštini Zvezdara i biračkom mestu broj 7 (Dečija ustanova „Kanarinac”) u opštini Rakovica na kojima će se glasanje ponovo održati u četvrtak, 21. aprila od sedam do 20 sati. Osim na ta dva biračka mesta, glasanje u Beogradu će, prema ranijoj odluci Gradske izborne komisije, biti ponovljeno na još četiri biračka mesta.
Reč je biračkim mestima 31 i 49 u opštini Palilula, 39 u opštini Stari Grad i 106 u opštini Čukarica na kojima će glasanje biti ponovljeno 16. aprila.

U toku leta ugovor za prvu liniju metroa
Ugovor za pristupne saobraćajnice metro depou na Makiškom polju trebalo bi da bude potpisan idućeg meseca, a u toku leta biće stavljeni parafi na ugovor o izgradnji prve linije metroa i na ugovor o izgradnji depoa, najavio je Goran Vesić, zamenik gradonačelnika, u toku jučerašnjeg obilaska pripremnih radova na Makiškom polju.
Na ovoj lokaciji, na kojoj će se graditi i depo za prvu liniju metroa, kako je Vesić kazao, u toku je nasipanje.
– Dosad smo raščistili oko 11 hektara, a nasuto je oko šest hektara od ukupno nešto više od 75 hektara koliko treba da se naspe. U novembru će početi izgradnja depoa, u martu 2023. gradiće se pristupne saobraćajnice, a u septembru 2023. i prve stanice metroa. Već 16 stanica je projektovano, a sada se radi na projektima za izvođenje – istakao je Vesić i dodao da u toku 2023. iz Kine stižu dve mašine koje će početi bušenje tunela.
Aktuelni plan za metro koji predviđa da prva linija ide od Makiša do Mirijeva, a druga od Zemuna do Mirijeva i da se one seku na Savskom trgu, već nekoliko godina izaziva kritike dobrog dela javnosti. Najveće kritike odnose se na to što prva linija zaobilazi više tačaka u strogom centru grada i što je tačka preseka prve dve linije predvorje „Beograda na vodi”, a ne najuži centar grada.

Vrtići u školama, mesnim zajednicama, biblioteci, opštini…
U napuštenu školu u Umčarima u Grockoj vraća se dečja graja. Kroz ove prostorije ponovo će trčati mališani, ali ovoga puta u učionicama neće biti đaci, već vrtićka deca, jer se objekat pretvara u predškolsku ustanovu. Projekat za oživljavanje gotovo zaboravljene zgrade je završen, čeka se građevinska dozvola i posle toga biće raspisan tender za obnovu.
– Predviđeno je da vrtić ima četiri grupe, od toga jednu jaslenog uzrasta, dve grupe vrtićkog uzrasta i jednu pripremno-predškolsku grupu. Kapacitet je oko 70 mališana, ukupna površina je oko 470 kvadrata, a planirano je da bude obnovljeno i u potpunosti uređeno dvorište sa adekvatnim mobilijarom za igranje mališana – kažu iz Sekretarijata za obrazovanje.
U sastavu gročanske Predškolske ustanove „Lane” radi šest vrtića, u pripremno-predškolski program u 13 škola upisano je 2.360 dece, a ima 751 slobodno mesto za upis novih mališana.
Ali, nije ovo jedina zgrada prvobitno izgrađena za druge namene koja je poklonjena najmlađima. I Zuce će konačno dobiti vrtić, i to u zgradi mesne zajednice.
– Završeni su gotovo svi radovi, ostalo je još sređivanje dvorišta i već u septembru ćemo ovde primiti mališane. Najmlađi stanovnici ovog naselja dobiće i moderno igralište za decu u sklopu vrtića sa svim pratećim mobilijarom – objašnjava Slavko Gak, gradski sekretar za obrazovanje, precizirajući da radove u iznosu od 28 miliona dinara, ali i opremanje vrtića koje košta četiri miliona, finansira ovo gradsko ministarstvo. Davanjem nove namene objektu mesne zajednice dobiće se 31. vrtić na teritoriji Voždovca u čiju predškolsku ustanovu ide više od 5.000 mališana.
I prazni prostori u osmoletkama sve češće se pretvaraju u mesta za bezbedan boravak vrtićke dece. Kroz projekat „Mreža škola” čija je suština racionalno korišćenje praznog prostora, do sada su vrtići proradili u osmoletkama „Vojvoda Mišić” na Savskom vencu, „1300 kaplara” na Zvezdari i u OŠ „Jovan Cvijić” na Paliluli, gde se, kako Gak kaže, ulaganjem od 16,8 miliona dinara, znatno brže i ekonomičnije nego da se gradio novi vrtić tog kapaciteta, otvorilo oko 210 mesta za mališane.
– Reakcije roditelja su fenomenalne. Posle odličnih prvih rezultata ovog projekta odlučili smo da ovaj model stvaranja mesta širimo pa smo ga preslikali i na druge objekte, pogodne za adaptaciju, a do sada neracionalno korišćene. Tako su već za vrtiće prilagođeni deo biblioteke u Ovči i deo prostora Opštine Vračar, a vrtić „Paun” u Surčinu za 250 dece, u čiju adaptaciju je uloženo oko 60 miliona dinara, otvoren je u nekadašnjoj školi čija površina iznosi oko 920 metara kvadratnih. Slično je i u Velikoj Krsni, gde je takođe deo škole adaptiran u vrtić. Na taj način otvoren je i vrtić u Boljevcima – nabraja Gak podsećajući da je nekada ruinirani prostor u zgradi Opštine Vračar sada mesto gde boravi 150 mališana.
Gradski sekretar ne propušta da pomene da je, od kako je napravljen „zaokret u politici planiranja novih mesta u vrtićima”, grad došao do istorijskog broja dece obuhvaćenog predškolskim obrazovanjem. Sada u vrtiće ide ukupno oko 80.000 mališana, upisanih u državne i u privatne vrtiće uz subvenciju grada, a to je oko 35.000 dece više nego pre pola decenije.
– Adaptacija gde je to moguće je brz i efikasan način otvaranja novih mesta, ali se nije odustalo do gradnje. Pronašli smo modele funkcionisanja sistema i načine kako da Beograd prvi put bude grad bez liste čekanja za vrtiće i u tome uspevamo. Nikada više radova na objektima škola i vrtića nismo imali, nikada više upisane dece u vrtićima nismo imali – ponosan je sekretar za obrazovanje.
Gradnja pet novih objekata
U toku je gradnja pet novih objekata u kojima su radovi u završnim fazama. Dodatnih mesta za mališane biće na Čukarici, Bežanijskoj kosi, u Zemunu, na Zvezdari, u Obrenovcu. Tri vrtića su završena i uskoro će primiti decu.

Prva nagrada vredna 10,2 miliona dolara
Beogradske filharmonije, izradu detaljnih projekata za građevinsku dozvolu. San Ivana Tasovca, generacija muzičara i verne publike konačno postaje stvarnost. Jedina granica zaista jesu naši snovi, napisala je juče Ana Brnabić na Tviteru, dan pošto je Beogradska filharmonija obelodanila da će arhitektonski studio Amande Levit, AL_A, iz Londona projektovati buduću koncertnu dvoranu u Bloku 13 u blizini Palate Srbija. Reč je o lokaciji na temeljima nikad podignutog muzeja revolucije, odnosno mestu gde Filharmonija priređuje koncerte na otvorenom. Vrednost investicije, troškovi izgradnje i opremanja objekta, jeste 120 miliona evra, a Beogradska filharmonija bi iz skučenog zdanja na Studentskom trgu u novobeogradsko trebalo da se preseli 2026. godine.
– Ugovor za pripremu celokupne tehničke dokumentacije koja prethodi izgradnji objekta potpisan je između UNDP-a i AL_A pobedničkog tima iz Londona, a njegova ukupna vrednost je 10.229.850 američkih dolara – navedeno je u saopštenju Programa Ujedinjenih nacija za razvoj (UNDP) koji je na zahtev Vlade Srbije i u partnerstvu sa kabinetom premijerke, Ministarstvom kulture, Kancelarijom za javna ulaganja, gradom Beogradom i Beogradskom filharmonijom organizovao međunarodni konkurs za arhitektonsko idejno rešenje koncertne dvorane.
Osim Amande Levit koja je pobedila na konkursu raspisanom pre dve godine, u finale arhitektonskog takmičenja ušlo je još pet svetski poznatih i priznatih biroa: američki „Diller Scofidio + Renfro”, holandski MVRDV, španski „Estudio Lamela”, norveški „Snohetta Oslo” i slovenački „Bevk Perovic arhitekti”. Oni su nagrađeni sa po 20.000 dolara.
Prijave za konkurs, bilo ih je 37 iz 15 zemalja, bile su bazirane na projektnom zadatku koji su pripremili konsultanti za strateško planiranje u oblasti umetnosti i kulture iz ARUP-a, i Planu detaljne regulacije za Blok 13 koji je grad usvojio 2018. godine.
Novi objekat imaće više različitih prostorija za izvođenje, održavanje proba i kreativnih nastupa, uključujući i simfonijsku koncertnu salu sa 1.600 mesta za publiku i 400 mesta za orkestar i hor.
Koncept buduće novobeogradske kuće muzike Amanda Levit opisala je kao „sklad između građevine i prirodnog prostora, između Istoka i Zapada, između starog i novog, između generacija i kultura”.
– Koncertna dvorana Beogradske filharmonije sastoji se od četiri glavne prostorne celine – velike dvorane za koncerte, sale za resitale, kreativnog centra i podijuma – svaki sa drugačijim karakterom, slaveći različite muzičke žanrove, privlačeći različitu publiku i podstičući različite aktivnosti. Ove četiri prostorne celine okružuju društveni prostor koji čini srce koncertne dvorane sa zajedničkim pomoćnim prostorijama smeštenim ispod novostvorenog gradskog trga. Kroz ovako uređen prostor stvaramo zgradu bez prednje i zadnje strane, što rezultira jednom arhitektonskom panoramom. Zgrada i novi unutrašnji zajednički društveni prostor okupljaju se pod nadstrešnicom koja se prostire na svakom mestu, meko se oslanjajući između njih. Kroz ovu ekspresivnu formu zgrada govori o kretanju muzike. Materijalnost ovog pokrova stvoriće efekat talasanja koji odražava šarene vode reke Dunav, odražavajući pejzaž koji se menja sa promenom godišnjih doba i nagoveštavajući jedan novi spomenik kulture – reči su Amande Levit koje je u saopštenju prenela Beogradska filharmonija.

Počinje suzbijanje krpelja
Ekipe JKP „Gradska čistoća”, odnosno Sektora ekologije i unapređenja životne sredine, počeće danas sa merama kontrole i suzbijanja krpelja na javnim površinama.
– Velika akcija suzbijanja krpelja će se sprovoditi u periodu od 10 do 14 časova i obuhvatiće javne zelene površine. Tretiraće se površine Lipovičke šume, SP „Jajinci”, Miljakovačke šume, Banjice, Hajd parka, Topčidera, Košutnjaka, Pionirskog grada, Filmskog grada, Nove skojevske, parka na Banovom brdu, parka Bele vode, Ade Ciganlije, Zvezdarske šume, Mirijevskog venca, na Novom Beogradu – Ušće sa priobaljem i okolnim parkovima, potez priobalja Blok 45 – Galovica, potez Makiša (desna obala Save), Stepinog gaja, Avale (izletničke površine), Šumica, Sportskog centra „Surčin” i Bojčinske šume. Po potrebi biće obuhvaćene i druge površine kao što su parkovi, izletišta, šetališta, park-šume, šume, dečja igrališta, sportski centri i druge zelene površine na kojima boravi veći broj ljudi i životinja – kažu u „Čistoći”.
Suzbijanje krpelja sprovodi se ukoliko vremenske prilike to dozvole, a za potrebe hemijskog tretmana ovih zglavkara koristi se preparat koji je registrovalo Ministarstvo za zaštitu životne sredine i koji je upisan u privremenu listu biocidnih proizvoda.
Pošto je u prirodi teško izbeći krpelje, preporuke za sugrađane su da izbegavaju šetnju, posebno bosih nogu, kroz visoku travu, žbunje, neuređene zelene površine, da ne leže na zemlji i ne odlažu garderobu na neuređenim zelenim površinama, da nose odeću dugačkih rukava i nogavica svetlijih boja jer se tako ove paukolike životinje mogu lakše uočiti. Da nose zatvorenu obuću i čarape, da se temeljno prekontrolišu po povratku kući. Ukoliko imaju ljubimce, da prekontrolišu i njih jer u prenošenju i rasejavanju krpelja iz prirode oni mogu imati veliki doprinos pa je neophodno sprovesti i njihovu zaštitu. Potrebno je i adekvatno održavati dvorišta u ličnom vlasništvu. Ukoliko se i pored primenjenih mera opreznosti i korišćenja repelenta primeti ubod krpelja, neophodno je javiti se najbližoj zdravstvenoj ustanovi.
– Apelujemo na sugrađane da ekipama koje izvode tretmane suzbijanja krpelja omoguće nesmetan rad, a na pčelare da preduzmu potrebne mere i zaštite pčele tokom sprovođenja akcija – ističu u „Čistoći”.
</div>
<div id="sport">
Fortin obukao žutu, Kalaba plavu majicu u Bijeljini
Pobednik druge etape trke „Beograd - Banjaluka” koja je vožena od Obrenovca do Bijeljine je Filipo Fortin iz ekipe Maloja pušbajkers, a italijanski biciklista na taj način je preuzeo vođstvo u generalnom plasmanu.
Razloga za zadovoljstvo ima i Dušan Kalaba koji je obukao majicu za najboljeg brdskog vozača.
Drugi na cilj u Bijeljini stigao je Marseli Boguslavski iz poljskog Mazovšea, a treći Bartoš Rudik iz ekipe Santik.
Ravničarska etapa bila je vrlo brza, a biciklisti su u najveći grad Semberije stigli u velikoj grupi. U uzbudljivom finišu Fortin je bio najbolji i odsprintao konkurente praktično za pola točka.


Filipo Fortin iz ekipe Maloja pušbajkers


- Etapa je bila jako interesantna i jako lepa, srećan sam što sam zabeležio pobedu i osvojio žutu majicu. To sve ne bi bilo moguće bez pomoći mog tima, odradili su jako dobar posao u posljednjih 500 metara i jako sam srećan zbog toga – rekao je Fortin.
Odličan uspeh ostvario je Kalaba, Banjalučanin koji je prije dve godine osvojio crvenu majicu, sada je obukao plavu.
- Prvobitan plan je bio da idemo na brdski cilj jer znam teren unapred pa sam čekao prvi momenat da napadnem. Bilo je mnogo pokušaja, iskoristio sam priliku na nekih pet kilometara do cilja i praktično pobegao sam. Sledi najteža etapa koja ima mnogo brda i ukoliko „preživim” imam velike šanse ne samo za osvajanje plave, nego bih ostao u igri i za žutu majicu - rekao je Kalaba.
Sjajan domaćin ponovo je bila Bijeljina. Dosta građana se okupilo oko staze i bodrilo bicikliste, pa je gradonačelnik Ljubiša Petrović bio prezadovoljan.


 Dušan Kalaba obukao majicu za najboljeg brdskog vozača


- Iskoristiću priliku da čestitam pobedniku etape, a u četvrtak se vidimo na startu nimalo lake treće etape. Naravno svim biciklistima želim da ponesu najbolje moguće uspomene iz našeg grada, a mi ćemo se potruditi da snažnije podržimo biciklizam i motivišemo mlade da se profilišu kao profesionalni biciklisti - rekao je Petrović.
Direktor trke Vladimir Kuvalja rekao je da je etapa u Bijeljini premašila sva očekivanja.


Vladimir Kuvalja: etapa u Bijeljini premašila sva očekivanja


- Stvarno sam presrećan zbog toga, kao i što je sve prošlo bezbedno tokom cele etape zbog čega dugujemo zahvalnost policiji Republike Srpske i Republike Srbije. Na samoj stazi viđena je fer i dobra borba, a dobili smo i novog nosioca žute majice – rekao je Kuvalja.
Treća biće vožena od Bijeljine do Vlasenice nakon čega karavan seli u Doboj gde je start četvrte etape do Prijedora. Veliko finale na rasporedu je 17. aprila na posljednjoj petoj etapi kada će biciklisti startovati u Derventi i krenuti ka Banjaluci preko Srpca, Gradiške i Laktaša.
</div>
<div id="kultura">
Traganje za samim sobom, bogom i istinom
Predstava „Zločin i kazna” po motivima istoimenog romana Fjodora Dostojevskog izvedena je na Velikoj sceni Ruskog doma. Iako se prošle godine navršilo dva veka od rođenja ovog velikog ruskog pisca, teme koje se obrađuju u njegovim delima su i danas aktuelne. Tako i u ovom komadu, najdublja razmišljanja o veri i moralu prepliću se sa vrtoglavom detektivskom pričom.
Predstava podseća na san koji je Raskoljnikov mogao sanjati prolazeći kroz stanja bunila. Publici se predstavilo šest glavnih junaka romana koji su ispričali priču o ubistvu i
smrti duše. Traganje za samim sobom, bogom i istinom je ono što brine studenta Raskoljnikova, ali i autore drame.
Koju cenu će glavni junak morati da plati za svaki od ovih koraka – koraka ka sebi ili od sebe, ka bogu ili neverju, ljubavi ili mržnji...
U podeli su Nikola Štrbac, kao Raskoljnikov, zatim Mihailo Laptošević, Vladimir Maksimović, Evgenija Eškina Kovačević, Mitra Mladenović, Rada Đuričin (koja ima glas majke) i Daniel Kovačević, koji je uradio režiju, scenografiju i izbor muzike. Za dramatizaciju je bio zadužen Zoran Kostić, a za animaciju u pesku Šeomir Gučepšoko. Kostime je uradila Nevena Milovanović.
Predstavu je pripremio „Ruski teatar u Beogradu” uz podršku Ruskog doma i Fondacije „Ruski mir”.

Devet predstava na Pozorju
„Vreme teskobe” slogan je ovogodišnjeg 67. Sterijinog pozorja u Novom Sadu, koje će biti upriličeno od 26. maja do 3. juna uz devet predstava u takmičarskoj selekciji i tri u netakmičarskom međunarodnom delu festivala „Krugovi”. Selekciju je potpisao selektor Milivoje Mlađenović, a tradicionanalno pozorijansko mesto susreta je Srpsko narodno pozoriše.
Prve festivalske večeri, van konkurencije biće premijerno izvedena predstava „Mileva Marić” o Milevi Marić Ajnštajn u režiji Anice Tomić. Tekst drame napisale su dramaturškinje Tijana Grumić, Olga Dimitrijević, Vedrana Klepica, Vedrana Božinović i Minja Bogavac, a adaptaciju Jelena Kovačić.
Između dva festivalska izdanja Milivoje Mlađenović uživo je video 51 predstavu pozorišta u Srbiji i regionu i sedam predstava u formi video-snimka. Od ukupnog broja premijerno izvedenih predstava, 21 je praizvedba domaćih dramskih dela, među kojima i tri autorska projekta i četiri dramatizacije proznih dela.
U takmičarskoj selekciji 67. Sterijinog pozorja naći će se predstave: „Izbiračica” Koste Trifkovića u režiji Ive Milošević u produkciji Narodnog pozorišta iz Subotice, zatim „Protekcija” Branislava Nušića u režiji Kokana Mladenovića Narodnog pozorišta iz Sarajeva, kao i delo „Kod večite slavine” Momčila Nastasijevića u režiji Sonje Petrović Srpskog narodnog pozorišta. Tu je sveže, premijerno izvedeno „Čudo u Šarganu” Ljubomira Simovića, u režiji Jagoša Markovića, Jugoslovenskog dramskog pozorišta. U selekciji je i predstava „Godine vrana” Siniše Kovačevića u izvođenju Narodnog pozorišta Beograd, kao i „Rolerkoster” Jelene Kajgo, u režiji Milice Kralj, beogradskog Ateljea 212. U takmičarskoj selekciji je i komad „Poslednje devojčice” Maje Pelević, u režiji Kokana Mladenovića i u izvođenju pozorišta „Deže Kostolanji” iz Subotice, zatim „Fleke” Tijane Grumić, u režiji Juga Đorđevića, sa kojim na Pozorje stiže Kraljevačko pozorište, ali i „Bludni dani kuratog Džonija” Filipa Grujića, u režiji Jovane Tomić, Novosadskog pozorišta.
– Između dva Pozorja uočile su se učestale postavke klasičnih komada, ukupno je izvedeno 13 dela naše klasike. Među njima prednjači interesovanje za dela Branislava Nušića: izvedeno je šest Nušićevih dela: dva puta „Sumnjivo lice”, jedanput „Protekcija”, „Vlast” i „Narodni poslanik” i ređe izvođeni komad „Ne očajavajte nikad”. Sledi Jovan Sterija Popović sa tri drame izvedene u protekloj sezoni. Među njima su i „Ajduci”, Sterijina drama koja se zaista retko izvodi. Zanimljivo je da se probudilo interesovanje za Trifkovićevu „Izbiračicu” koja je postavljena u dva pozorišta – kaže Milivoje Mlađenović i primećuje:
– U dragocena i ređa istraživanja dramske baštine spada i postavka ekspresionističke drame „Kod večite slavine” Momčila Nastasijevića. Rediteljski pristup delima naših dramskih klasika kretao se od jednostavne rekonstrukcije razgovetnog dramaturškog uvezivanja, osavremenjene verzije složenije strukture, ili groteskne stilizacije, kao i one inscenacije koje odlikuje dramska punoća likova. Bilo je i takvih u kojima su suvišni, preterani, znakovno ne uvek razgovetni elementi pretili da ugroze značenje predstave.
Kad je reč o zastupljenosti dela naših savremenika i dela „živih klasika”, konstatuje selektor Pozorja, igrano je deset takvih dramskih dela. Uglavnom su to komadi čija je vrednost već proverena na Sterijinom pozorju, među njima ističemo da su drame Ljubomira Simovića igrane u tri pozorišta.
– Smatram važnim postavljanje teksta „Okamenjeno more” Velimira Lukića u pozorištu „Bora Stankovića” u Vranju. Primetno je da je od pojave pandemije virusa korona značajno opao broj izvođenih drama naših pisaca u regionu i svetu. U ovom selekcionom periodu beležimo samo tri srpska dramska dela u regionu: Nušićeva „Protekcija” u Narodnom pozorištu u Sarajevu i „Sumnjivo lice” u Narodnom pozorištu u Bitolju, te Simovićevo „Putujuće pozorište Šopalović” u istom teatru. Podaci o zastupljenosti naše drame van naših granica u ovom trenutku jasno govore o neophodnosti značajnijeg ulaganja u promociju domaće dramske književnosti u regionu i svetu – veli Mlađenović.
U netakmičarskoj međunarodnoj selekciji „Krugovi”, tri su predstave, dve iz Zagreba i jedna iz Skoplja: „Ja sam ona koja nisam” Mate Matišića, u režiji Paola Mađelija i produkciji ZKM Zagreb, „Usidrene” Elvisa Bošnjaka, režiju je potpisala Anastasija Jankovska, a produkciju HNK Split, GDK „Gavela” Zagreb, HNK Zadar, „My name is Goran Stefanovski”, dramaturg je Branislava Ilić, reditelj Branislav Mićunović; Dramski teatar Skoplje. Predstava u čast nagrađenih biće „Hrkači”, za koju tekst i režiju potpisuje Nikola Pejaković, a izvodi je ansambl Narodnog pozorišta Republike Srpske iz Banjaluke.

​Pet bezbrižnih dana
110 GODINA OD POTONUĆA TITANIKA
Priču o socijalnom udesu začinio je i selektivni način spasavanja koji je, osim po geslu „prvo žene i deca”, sprovođen i logikom „prvo bogati pa siromašni”, što je dovelo do toga da nastrada mnogo više putnika u trećoj (24 odsto preživelih) nego u prvoj klasi (62 odsto preživelih) 
Jedanaest decenija od najpoznatije pomorske nesreće svih vremena, olupina Titanika još leži u vodenom ambisu dubokom 3.784 metra. Međutim, u bližoj budućnosti, za tridesetak godina, ostaci broda biće gotovo neprepoznatljivi, a najveći deo će nestati.
I mada su tokom decenija olupinu praktično „očerupali” retki posetioci najtamnijih dubina, koji su odnosili delove broda kao uspomenu i blago, to nije najveća pretnja Titaniku. Brod je, naime, delimično – pojeden.
Kada je Titanik legao na dno Atlantika, sitni organizmi najpre su se gostili desetodnevnim zalihama hrane koje su preostale u brodskoj kuhinji i ostavama. Zatim su počele da bujaju druge kolonije koje se hrane gvožđem i da jedu sam brod. Ovi mikroorganizmi su toliko aktivni da se očekuje da brod praktično pojedu, te da u drugoj polovini veka samo neke unutrašnje konstrukcije Titanika opstanu, dok će dobar deo olupine da se uruši i – nestane.
Kada je pomorski oficir i okeanograf Robert Balard 1986. godine otkrio olupinu najslavnijeg broda na svetu, skovao je i naziv rustikal da bi označio formacije rđe koje prekrivaju gvozdene delove broda i izgledaju kao neka zver koja je čvrsto obgrlila brod sa svih strana. Rđa je deset godina kasnije dodatno proučavana prilikom nove posete olupini, da bi se još nekoliko godina kasnije otkrilo da Titanik izjedaju udruženi bakterije, plesni i drugi mikroorganizmi među kojima je i do tada nepoznata vrsta, kasnije nazvana Halomonas titanicae.
Profesor Roj Kalimor s kanadskog Univerziteta Regine, koji je od 1996. godine proučavao rustikle Titanika, procenio je da ti „konzorcijumi” mikroorganizama koji žive u simbiozi i bujaju tako što se hrane brodskim gvožđem, uklone blizu 100 kilograma ovog metala dnevno. Kako izgleda, više vole kovano gvožđe nego čelik, zbog njegovih nečistoća (fosfor i sumpor), brod nije propadao ravnomerno. Profesor Kalimor je istovremeno tada procenio da će do kraja 21. veka olupina usled ovog procesa postati sasvim neprepoznatljiva.
Muzika za kraj
U međuvremenu, ove nedelje obeležava se 110 godina od potonuća koje je ostalo ne samo aktuelna nego i jedna od najzanimljivijih priča svih vremena, iz koje još uvek učimo. Naime, u noći 15. aprila 1912. RMS Titanik je na dno Atlantika za sobom odvukao 1.514 putnika i članova posade.
Više od veka kasnije broj izmišljenih junaka koji tonu u knjigama, filmovima i stripovima o Titaniku prevazilazi za celih 17 broj ljudi koji su zaista nastradali kada je stvarni brod potonuo na liniji između Sautemptona i Njujorka.

Prodavac novina sa udarnim vestima o potonuću Titanika
​

Ceo slučaj je odavno postao arhetip, a sam naziv broda, Titanik, prerastao je u sinonim za potonuća svih vrsta. No, zašto se ovaj događaj toliko urezao u kolektivno pamćenje i tako snažno se izdvojio od drugih sličnih što pomorskih, što drugih saobraćajnih nesreća?
Titanik ima sve elemente dobre priče, od kojih su gotovo svi s vremenom postali opšta mesta. Ovaj za svoje doba zaista fantastičan brod, uzgred proglašavan za „nepotopiv”, tone bukvalno na svom prvom putovanju od Evrope do Amerike. Kapetan Edvard Smit odlazi na dno zajedno s brodom za koji je verovao da mu led ne može ništa. Dok brod tone u severni Atlantik, grupa od osam muzičara na palubi svira „Nearer, My God, to Thee”, pesmu koja se izvodi na hrišćanskim sahranama.
Osim jedne od prvih upotreba Morzeovog pozivnog signala SOS, koji se koristi od 1909. godine, slučaj već u svoje vreme šalje i brojne druge poruke, a najpre onu o aroganciji industrijskih magnata i moći koja je očas otišla na morsko dno nakon gotovo bezazlenog sudara s jednim ledenim bregom.
Pre imena koje će postati „zloglasno”, brod je nosio radni naziv Brod 401. S kasnijom oznakom RMS, Royal Mail Ship, brod Titanik je bio jedan od onih koji su s poštom imali ugovor o prenosu pošte. No, on je, pre svega, luksuzni putnički brod.
Izgrađen je u Belfastu između 1909. i 1911. u brodogradilištu „Harland i Vulf”. Ovo je brodogradilište imalo ugovor s kompanijom „White Star Line”, inače u vlasništvu magnata J. P. Morgana, koja je u prevozu putnika vodila trku sa u to doba sve većom konkurencijom.
Titanik je brod iz serije koja predstavlja zenit upotrebe parnih mašina u pomorskom transportu. Sa idejom da se poveća broj putnika na uštrb brzine koju su nudile druge kompanije kao svoju prednost, „White Star Line” u seriji Olimpik izgradio je tri gigantska broda, a pored Titanika u ovu klasu spadaju RMS Olimpik i RMS Britanik. Ovi brodovi su imali ogromnu snagu, od čitavih 46.000 konjskih snaga, nosili su okeanom hiljade tona i bili pokretani ogromnim parnim cilindrima.
Od samog početka priča o Titaniku nosi jaku socijalnu komponentu. Na njemu su tokom njegove prve i jedine plovidbe putovali neki od najbogatijih ljudi na svetu tog doba. Između ostalih, milioneri Džon Jakob Astor, Bendžamin Gugenhajm i Isidor Štraus.
No, dok su na gornjim od 11 paluba Titanika boravili najveći industrijski magnati, u drugoj i trećoj klasi su okean prelazili ubedljivo najsiromašniji emigranti iz Irske, Norveške i drugih delova Evrope, tragajući za srećom u Njujorku, gradu nade.

Olupina najpoznatijeg broda


Na kraju, tokom potonje tragedije, priču o socijalnom udesu je začinio i selektivni način spasavanja koji je, osim po geslu „prvo žene i deca”, sprovođen i logikom „prvo bogati pa siromašni”, što je dovelo do toga da nastrada mnogo više putnika u trećoj (24 odsto preživelih), nego u prvoj klasi (62 odsto preživelih).
Ono što potonuće Titanika čini tako upečatljivim nije samo njegova priča već i to što on predstavlja – simbolički završetak jedne epohe. Sam brod je, po svojim karakteristikama, veličini, snazi i opremljenosti bio bukvalno tehnički vrhunac industrijske revolucije. Kao što je eksplozija cepelina Hindenburg najavila kraj međuratne ere, a tragedija u Černobilju ukazala na krah komunizma, Titanik je, u osvit Prvog svetskog rata, najavio novu eru.
Uspomene iz salona
Titanik je isplovio iz Sautemptona u Engleskoj 10. aprila 1912, da bi istog dana u Francuskoj pristao i ukrcao putnike. Dan kasnije, 11. aprila, pristao je i u Irskoj, u luci Kvinstaun, a potom je zaplovio na višednevnu plovidbu ka Halifaksu i na kraju ka Njujorku u Americi. Ploveći ledenim, ali kristalno mirnim severnim Atlantikom, proveo je pet bezbrižnih dana na otvorenom okeanu.
U noći između 14. i 15. aprila, oko 23 časa, more je i dalje bilo mirno, mada hladno, a većina putnika već je spavala. Kada se s palube začulo: „Ledeni breg tačno ispred!”, komanda je naglo promenila kurs kretanja broda. No, za manevrisanje je trebalo nešto vremena, a već je bilo prekasno.
Četiri sata kasnije, nakon drame koja će biti prepričavana pun vek, RMS Titanik potonuo je u vodeni ambis dubok 3.784 metra.
Mada na teško pristupačnom mestu, olupina je do danas posećena mnogo puta. Ekspedicija RMS Titanik Ink. iz 2000. godine izvela je 28 zarona tokom kojih je pronađeno više od 800 artefakata, uključujući telegrafe, bočice s parfemima, nakit i dekoracije. Na mestu potonuća obavljeno je venčanje uz imitaciju ljubavnih scena iz slavnog filma Džejmsa Kamerona iz 1997. godine. Kameron je 20 godina pošto je snimio kultni film i sam u malenoj podmornici „zarad istraživanja i nauke” zaronio i oplovio olupinu kako bi stvorio dokumentarac o Titaniku.
U Muzeju nauke u Londonu na 100. godišnjicu potonuća bilo je izloženo čak 6.000 predmeta s broda – najfiniji beli porcelan, posude s maslinama, šeširi, pisma i novčanice samo su mali deo ove kolekcije sačuvani kao ostaci scenografije da pripovedaju o epohi i sudbinama.
Ovih dana, jedanaest decenija od tragedije, u medijima je najavljen horor film Titanik 666, kao i aukcija na kojoj će biti ponuđena brošura o Titaniku, štampana pre 111 godina. U svetskoj štampi i dalje debatuju da li je Džek Doson (Leonardo Dikaprio iz filma Titanik) mogao da se spase, zatim koje su sve greške komande dovele do potonuća broda i u kojoj meri je ispoštovano geslo „prvo žene i deca”.
Možda će bakterije i pojesti brod, ali čini se da će priča o Titaniku živeti zauvek.
Autori su urednici portala „Nauka kroz priče”

Filum u temelju kulturnog života Kragujevca
Kragujevac – Prepoznatljiv po skraćenicim Filum, Filološko-umetnički fakultet je za dve decenije rada u okviru Univerziteta u Kragujevcu stvorio zavidnu kadrovsku strukturu i armirao stare temelje kulturnog života u prvoj prestonici moderne Srbije. Pojava Filuma s početka 21. veka u gradu automobila i mašinskih inženjera bila je gotovo revolucionarna. Danas se bez profesora i studenata ovog fakultet, koji su nadgradili tradiciju i oplemenili društveni ambijent, teško može zamisliti jedna relevantna umetnička manifestacija u Kragujevcu i Šumadiji.
Filum je počeo da radi 1996. godine kao odeljenje beogradskog Filološkog fakulteta, a 2002. godine je ušao u sastav Univerziteta u Kragujevcu, kao samostalna akademska ustanova. Od tada do danas ovaj fakultet je prolazio kroz različite mene razvoja, prevazilazeći sve probleme – osim jednog. Naime, uprkos brojnim pokušajima i urgenicijama gradskih i univerzitetskih vlasti, Filum je i danas bez svoje zgrade.
Podstanarski status Filuma, koji i sada radi na desetak lokacija u gradu, organizujući nastavu i vežbe u osnovnim školama i na drugim fakultetima, ipak nije omeo profesore i studenete da ostvare pedagoške zadatke i dosegnu visok nivo umetničke kreativnosti.
‒ Nadam se da će izgradnja zgrade Filuma početi ove godine. Sve je spremno, određena je lokacija, projekat je završen, izdata je i građevinska dozvola, a sredstva će biti obezbeđena iz kredita Razvojne banke Saveta Evrope. Imajući u vidu rezultate koje postižu na polju umetnosti i nauke, naših 1.700 studenata i 230 nastavnika i istraživača zaslužuju jedan adekvatan objekat u kojem bi mogli normalno da rade – navodi dekan fakulteta, prof. dr Zoran Komadina.
Uprava Filuma je odlučila da godinu jubileja – dve decenije rada u okviru Univerziteta u Kragujevcu – obeleži nizom prigodnih manifestacija. Katedre za grafiku i dizajn priredile su izložbe studenata i profesora u Galeriji „Mostovi Balkana”, a u Univerzitetskoj galeriji su izloženi radovi bivših studenata slikarske akademije, danas ostvarenih umetnika i uzornih pedagoga. Na istom mestu nedavno je organizovan i koncert na kome su izvedene kompozicije profesora sa muzičkog odseka.
‒ Koncert je bio prvorazredan događaj, ne samo zato što je interpretacija bila profesionalna već i zato što se savremene kompozicije domaćih autora ne izvode često. Žao mi je što Treći program Radio Beograda nije uspeo da snimi koncert zbog tehničkih problema. Bila je tu ekipa Radio-televizije Kragujevca, pa se nadam da će u snimku moći da uživa zainteresovana publika – kaže dekan Filuma.
Centralna manifestacija svečarskog programa biće održana na Dan Filuma, prvog juna, kada će u Knjaževsko-srpskom teatru nastupiti simfonijski orkestar fakulteta.
‒ Kragujevac bi trebalo da ima još neki koncertni prostor. Pozorište i Svečana sala Prve gimnazije nisu dovoljni. Postoji plan da se renovira velika sala bioskopa „Šumadija”, a sala bioskopa „Pionir”, koja decenijama propada, izuzetno je akustična. Jedna reprezentativna koncertna dvorana je preko potrebna gradu u kome nastupaju i umetnici iz inostranstva – smatra kompozitor Komadina.
Na Filumu postoje tri odseka: filološki, muzički i odsek za primenjene i likovnu umetnost. Interesovanje srednjoškolaca za ovaj fakultet je konstantno, mada je odziv na grupama za pedagogiju i srpski jezik poslednjih godina nešto manji, dok su na grupama za strane jezike primetne oscilacije, kaže dekan Komadina, ističući i rezultate Filuma na polju izdavačke delatnosti, naučnog i umetničkog rada. Časopis „Nasleđe” i skup „Srpski jezik, književnost, umetnost” dosegli su međunarodni nivo, a Kragujevački akademski orkestar akordeonista je nedavno pobedio na Svetskom trofeju, najvećem takmičenju za umetnike na harmonici.
</div>
<div id="ekonomija">
„Otvoreni Balkan” je prilika za privredni rast u regionu
Severna Makedonija je peta na svetu po rastu broja turista u 2021. godini, odmah iza Crne Gore, Kipra, Maldiva i BiH. To je najnoviji podatak Svetske turističke organizacije. Ove godine očekujemo rast broja stranih turista do 30 odsto i ukupno 2,5 miliona noćenja – kaže u razgovoru za „Politiku” Trajan Angeloski, predsednik Saveza privrednih komora Severne Makedonije. On je na štandu nedavno održanog Sajma turizma u Beogradu posetiocima predstavio Ohrid, Dojran, Skoplje i druga blaga našeg suseda na jugu.
Da li je Sajam turizma bio pravi trenutak da se odlučno krene u povratak normalnom načinu života i putovanjima?
Moj utisak je da da su naše zemlje možda prve napravile zelene koridore, bez posebnih prepreka je roba transportovana i u vreme najvećih talasa virusa korona i privreda je radila skoro nesmetano. Turizam je najviše pretrpeo posledice zbog pandemije. „Otvoreni Balkan” je ideja koja će uskoro zaživeti jer povezuje preduzeća iz naših zemalja, a posebno unapređuje saradnju u oblasti turizma. Direktor Agencije za promociju i podršku turizma u Severnoj Makedoniji Ljupčo Janevski, najavio je novu avio-liniju Beograd–Ohrid sa brendiranim avionom na kome će pisati „Otvoreni Balkan”. To nam je jedna od retkih prilika da region sam proizvede ekonomski rast na duži rok.
Kako se odvija taj proces i šta je sve potrebno učiniti da ovaj koncept zaživi?
Sama ideja je plemenita, jer nelogično je da imamo izvanrednu privrednu saradnju sa nekim zemljama iz zapadne i severne Evrope, a da su naši proizvodi nepoznati susedima, iako smo blizu i imamo minimalne troškove transporta. Naše su privrede komplementarne, nadopunjuju se. Upravo zato moramo biti racionalni i pragmatični, da ostavimo predrasude i da vidimo privredu kao saradnju koja može da nam donese bolje sutra.
Hoće li predstojeća turistička sezona biti pravi momenat za promociju ideje „Otvoreni Balkan” i šta možemo očekivati ovog leta?
Turizam je odlična prilika da se otvore vrata za razvitak i dalju ekonomsku saradnju. Preporučljivo je da prvo putujete u zemlju gde biste želeli da plasirate proizvode pa tek nakon toga pokrenete dalje korake u razvoju privredne saradnje. Apelujemo na vlasti Srbije, Severne Makedonije i Albanije da otvore zelene trake i za putnički saobraćaj, ne samo za teretni. Moraju da se znatno ubrzaju birokratske procedure, jer nemamo mi vremena za gubljenje, dosta smo toga potrošili do sada.
Kakva je saradnji malih i srednjih preduzeća iz zemalja u našem regionu?
Barijere koje postoje negativno utiču na poslovanje malih i srednjih preduzeća. „Otvoreni Balkan” bi upravo trebalo da omogući podsticaj ovim preduzećima da bez poteškoća posluju na susednim tržištima i da im se na taj način omogući dugoročni razvoj. Roba stoji dva dana na carini, a samo pet sati se putuje od Skoplja do Beograda. To je nedopustivo, naročito ako znamo da u određenim slučajevima roba iz Nemačke u Srbiju stiže za isto vreme.
Koliko je malih i srednjih preduzeća u Severnoj Makedoniji? Da li su već napravljeni ugovori o saradnji sa preduzećima iz drugih zemalja u regionu?
Mala i srednja preduzeća u Severnoj Makedoniji čine 99 odsto ukupnog broja firmi u državi. Otvorena saradnja imala bi ogroman pozitivan uticaj na njihov razvoj i to bi kompletno promenilo privrednu sliku u sve tri zemlje. Mali privrednici su krvotok privrede. Oni mogu da daju mnogo, samo ako im se pruži adekvatna prilika.
Koliko će saradnja u oblasti turizma uticati na razvoj malih porodičnih preduzeća koja se bave uslužnim i drugim delatnostima?
Turizam je samo jedna grana. Postoji ogroman potencijal ako bi se zajednički nastupilo na stranim tržištima u više uslužnih delatnosti, jer su nam slični mentalitet, jezik i običaji. Moramo imati u vidu da smo pojedinačno jako mali za globalna tržišta i da samo zajedničkim nastupom imamo neku šansu.
Balkan predstavlja mirnu oazu za turiste, sa bogatom gastronomskom ponudom, prirodnim lepotama i etno-turizmom. Možemo li se kao takvi zajednički predstaviti Evropi čiji će građani na mapama tražiti destinacije za odmor i zabavu u našim državama?
Ova situacija koja se dešava u Ukrajini nas promoviše kao siguran i bezbedan region i nije loše da se malo bolje predstavimo u pozitivnom svetlu, da popravimo infrastrukturu i postanemo pristupačni za strance van našeg regiona da nas bolje upoznaju i da stvorimo kvalitetne uslove za život, rad i privrednu aktivnost. Moj utisak je da se možda i mi sami međusobno ne poznajemo onoliko koliko bi trebalo. Naše zemlje imaju krajnji cilj da budu deo EU, a kada neka od naših država jednog dana to i postane – neće se fizički pomeriti u Brisel. Ostaće na istom mestu i opet ćemo morati da razvijamo sa susedima najbolju moguću saradnju. Zato je preporučljivo da regionalnu saradnju izgradimo i podignemo na najviši mogući nivo što pre.

Žita Srbije predložili kvote za izvoz žitarica
Direktorka Udruženja Žita Srbije Sunčica Savović rekla je Tanjugu da su na sastanku predstavnika ove asocijacije sa premijerkom Anom Brnabić predložili da se odobre kvote za izvoz pšenice, kukuruza i ulja, a da se dozvoli neograničeni izvoz brašna.
Kako je navela, predloženo je da se odrede mesečne kvote za izvoz po 350.000 tona pšenice i kukuruza starog roda za sve destinacije, isključivo za ugovore potpisane pre 9. marta ove godine.
„Predloženo je i puštanje u slobodan izvoz pšeničnog brašna i prekrupe, kao i griza od kukuruza”, rekla je Savovićeva.
Dodala je da su predstavnici Žita Srbije tražili da se dozvoli izvoz svih količina rafinisanog i nefarinisanog sucokretovog ulja koje su ugovorene do 9. marta, ali je ostalo da kvote odredi Ministarstvo poljoprivrede prema ugovorima koje uljari dostave preko svog udruženja.
Savović je navela da je jedan od zaključaka da se ukine carina na uvoz pšenice i kukuruza.
„Detalji treba da budu dogovoreni na sledećem sastanku koji će biti organizovan u istom sastavu sledeće srede, kako bi narednog četvrtka predlog bio na sednici vlade. Nakon revidiranja bilansa, 15. maja će biti održan nov sastanak na kome ćemo razmatrati dalje korake za narednih mesec dana, uključujući i trgovanje novim rodom”, rekla je Savović.
Navela je da su na jučerašnjem sastanku kod premijerke Brnabić učestvovali još šef kabineta ministra poljoprivrede Marko Saranovac, predsednik Skupštine Udruženja „Žita Srbije” Dragan Slijepčević i predsednik UO Udruženja Slavko Jovanović.
Savović je rekla i da je izvoz za žitarice za Severnu Makedoniju, koji je Vlada prethodno odobrila, počeo 11. aprila i dodala da su odobrene količine od 101.067 tona pšenice i 17.700 tona kukuruza.

Bolje prognoze o setvi u Ukrajini ne smiruju tržište
Sezona setve je počela u Srbiji i drugim državama, a sve oči već dugo su uprte u Ukrajinu jer od količine žitarica koje ta zemlja bude uspela da proizvede umnogome zavise cene ali i dostupnost hrane u svetu. Poslednja prognoza Ministarstva agrarne politike i hrane Ukrajine je da će u toj zemlji ove godine moći da se zaseje 70 odsto poljoprivrednih površina. U setvu prolećnih useva već su krenule 23 ukrajinske regije, osim Luganska, gde se borbe vode na gotovo celoj teritoriji.
– Ako se u narednim nedeljama razminira teritorija Černjigovske i Sumske regije, koje imaju ogromne poljoprivredne površine, zasejane bi mogle da se povećaju na 80 procenata – rekao je je prvi zamenik ministra Taras Visotski za novinsku agenciju Ukrinform, a prenosi „Agroklub”. Dodao je da će, bez obzira na to smanjenje, Ukrajina imati dovoljno hrane.
– Od planiranih 70, oko 30 do 40 odsto će biti za domaću potrošnju. A ostaće i za izvoz – kazao je zamenik ministra.
Naglasio je da su najvažniji sigurnost poljoprivrednika i resursi za rad.
Procene pre samo tri nedelje nisu bile ovako optimistične. Sredinom marta zvaničnici su izjavljivali da neće moći da zaseju polovinu obradivih površina što će se negativno odraziti na globalnu trgovinu hranom. Ukrajina izvozi oko 10 odsto ukupne pšenice i oko 16 odsto kukuruza i jasno je da će se svet globalno suočiti s nedostatkom žitarica. Dodatno situaciju komplikuju i sankcije prema Rusiji i bilans izvoza iz te zemlje.
Poremećaj proizvodnje i izvoza će se svakako primetiti na svetskom tržištu. To donosi neizvesnosti i Srbiji koja je važan izvoznik žitarica, posebno kukuruza ali i pšenice. Agrarni analitičar Žarko Galetin, kaže za „Politiku” da je prag cena žitarica odavno pomeren nagore i da će se takvo stanje sigurno još dugo zadržati.
– Približavamo se prvoj proceni da će Ukrajina imati 40 odsto manje zasejanih površina, sada je to na oko 30. Imamo nažalost i naše iskustvo iz 1999. Percepcija država koje nisu zahvaćene ratom je takva da misle da je sve gotovo i stalo. Ali nije, mi smo tada imali čak relativno solidan prinos poljoprivrednih kultura, iako nas je rat zadesio baš u vreme prolećne setve, ceo taj period bilo je bombardovanje – navodi Galetin.
Dodaje da Ukrajina i dan-danas železnicom izvozi pšenicu, svakako da je to otežano, skuplje ali delimično funkcioniše.
– Biće ipak evidentno manji prinosi jer tu nije samo reč o smanjenju površina, već i o redukovanoj agrotehnici. To će se svakako osetiti na tržištu uljarica, suncokreta gde bi prinosi mogli da budu manji i za oko 40 odsto od njihovog proseka. A potom i pšenice jer je Ukrajina veliki proizvođač i izvoznik. To se već sada vidi na svetskom tržištu uljarica i prerađenog ulja. Mislim da će uljarstvo, ne samo zbog te zemlje koja će definitivno podbaciti, najviše da ispašta – smatra naš sagovornik.
Prema njegovim rečima, svi ovi faktori – pandemija i sukob u Ukrajini – podigli su cene na jedan viši nivo da to ne može tako brzo da nestane.
– Već smo 2011. godine imali veliki pik na tržištu pšenice, potom i kukuruza ali uzrok tome bile su ekstremne suše u Rusiji. Iako je to bilo jednokratno, tržištu je bilo potrebno šest meseci do godinu dana da se nekako stabilizuje. Ovo su sada toliko duboki i strukturalni razlozi, što znači da će i posledice biti dugoročne – naglašava Žarko Galetin.

Posle dva radna dana, radnici Fijata ponovo na plaćenom odsustvu
KRAGUJEVAC – Posle dva radna dana u aprilu, radnici kragujevačke fabrike „Fijat Krajsler automobili Srbija” ponovo su upućeni na plaćeno odsustvo, potvrđeno je danas agenciji Beta u sindikatu „Nezavisnost”.
Proizvodnja vozila „500L” ponovo je bila pokrenuta u utorak 12. aprila, po povratku radnika sa plaćenog odsustva krajem marta.
Kako su naveli u sindikatu „Nezavisnost”, radnici će ovoga puta biti na pauzi do 21. aprila.

Cena auto-gasa dostigla novi rekord od 107 dinara za litar
Cena auto-gasa nastavila je da raste i dostigla je na pumpama do sada najvišu cenu od 107 dinara za litar. Cena auto-gasa je, usled energetske krize i velikog povećanja cene gasa na berzama, prvi put u decembru prošle godine probila psihološku granicu od 100 dinara i dostigla 102 dinara za litar.
Cena se još istog meseca vratila na nešto ispod 100 dinara, ali je od početka ove godine nastavila da raste i krajem marta ponovo dostigla 102 dinara. Auto-gas (tečni naftni gas TNG) nastaje kao proizvod prerade prirodnog gasa, gasnog kondenzata i sirove nafte.
U Udruženju za TNG su ranije rekli Tanjugu da je rast cene posledica više faktora, a pre svega poskupljenja prirodnog gasa i nafte, kao i ukrajinske krize.
Izvoz TNG-a iz Rusije u Istočnu Evropu je poremećen od početka rata u Ukrajini, a i pre ukrajinske krize zbog nerentabilnog poslovanja tokom pandemije zatvorene su pojedine rafinerije u Evropi, pa je zbog smanjenja prerade nafte došlo i do pada proizvodnje TNG-a. Prema podacima iz Udruženja, smanjuje se broj korisnika auto-gasa, pošto je njegovo korišćenje za vozače opravdano kada cena TNG ne prelazi oko 50 odsto cene benzina, pošto treba uračunati i troškove konverzije motora, povećanu potrošnju za pet do 20 odsto po pređenom kilometru, zamenu filtera i periodični trošak atesta za opremu.

Evropa zavisi čak i od ruskog nuklearnog goriva
Rosatom, najveći svetski izvoznik nuklearnih reaktora i koji skoro da ima monopol nad gorivom za proizvodnju električne energije, snabdeva nuklearnim gorivom evropske zemlje od kojeg zavisi na desetine miliona Evropljana. Ukoliko bi došlo do preranog prekida odnosa s Rusijom to bi ugrozilo snabdevanje električnom energijom 100 miliona Evropljana, u zemljama koje se oslanjaju na nuklearne elektrane kao svoj najveći izvor čiste energije, naveo je Blumberg.
Prema podacima iz marta ove godine, Rusija obezbeđuje oko 35 odsto obogaćenog uranijuma potrebnog za reaktore širom sveta i izgradila je mnogo reaktora puštenih u rad poslednjih nekoliko godina.
Alternativni snabdevač je neophodan, nedavno je istakla finska zamenica direktora za energetiku u ministarstvu ekonomije Liza Heikinheimo. Rekla je da je to „problem koji će uskoro postati stvarnost”. Međutim, da bi do promene snabdevača došlo potrebne su godine, saglasni su mnogi stručnjaci.
S druge strane, Moskvi je izvoz nuklearnog goriva ključna geopolitička poluga i sada, usled sankcija uvedenih zbog intervencije u Ukrajini, Rosatom širi svoj domet ka Kini, Indiji, Iranu i Turskoj, zemljama koje nisu uvele nikakve kaznene mere Rusiji.
Rosatom nije, zasad, pod sankcijama koje su Sjedinjene Države i Evropska Unija uvele Rusiji.
Pre nekoliko dana, Mađarska je dobila prvu isporuku goriva iz Rusije za nuklearku Paks, koja ima četiri ruska VVER-440 reaktora i proizvodi gotovo polovinu električne energije u Mađarskoj, preneo je sajt pauertehnolodži. Umesto železnicom preko Ukrajine, gorivo je stiglo avionom preko vazdušnog prostora Belorusije, Poljske i Slovačke, uz odobrenje tih zemalja.
Šef mađarske diplomatije Peter Sijarto rekao je da za njegovu zemlju postoji „crvena linija” - sve aktivnosti vezane za korišćenje nuklearne energije treba da budu izuzete od sankcija, kao što je transport nuklearnog goriva vazdušnim saobraćajem.

Evro blago porastao, dolar opao
Američki dolar se povukao danas prema većini glavnih rivala nakon što je noćas dotakao dvogodišnji maksimum. Japanski jen je takođe zaustavio višednevni silazni trend i zabeležio na noćašnjem trgovanju mali oporavak sa dvadesetogodišnjeg najnižeg nivoa.
Pažnja aktera na valutnim berzama usredsređena je na današnji sastanak Evropske centralne banke od koje očekuju da saznaju da li će se pridružiti vodećim svetskim centralnim bankama koje su poslednjih povećale kamatne stope.
Evro je porastao za 0,2 odsto uoči sednice, a britanska funta ojačala je za 0,1 procenat nastavljajući uspon sa prethodne sesije, prenosi Tanjug.
Dolarski indeks, koji meri vrednost američke valute prema korpi šest konkurenata, pao je za 0,17 odsto.
Japanski jen je uspeo da se oporavi noćas na američkom trgovanju, a trend jačanja je nastavio i kasnije na azijskim tržištima. Prema poslednjim raspoloživim podacima, trgovao se na nivoo od 125,37 jena za dolar, prenosi Tanjug.
</div>
<div id="vesti">
Pritisci na pravosuđe i dalje su zabrinjavajući
Srbija se prošle godine suočila sa mnogobrojnim izazovima iz oblasti ljudskih prava, a vlada je preduzela korake da identifikuje, istraži, krivično goni i kazni odgovorne za kršenje ljudskih prava, nakon što su zloupotrebe bile izložene javnosti, navodi se u izveštaju Stejt departmenta o stanju ljudskih prava u našoj zemlji 2021. godine.
U ovom dokumentu, međutim, piše i da mnogi posmatrači veruju da su mnogobrojni slučajevi korupcije, socijalnog i porodičnog nasilja, napada na civilno društvo i drugih zloupotreba ostali neprijavljeni i nekažnjeni.
Stejt department u izveštaju iznosi tvrdnje o ozbiljnim ograničenjima slobode izražavanja i medija, uključujući nasilje, pretnje, bezrazložna hapšenja i krivično gonjenje novinara, kao i o brojnim delima ozbiljne korupcije u vladi.
U dokumentu su preneti podaci Nezavisnog udruženja novinara Srbije o registrovanih 95 napada na novinare tokom prošle godine.
Navode i da je politički pritisak na pravosuđe u Srbiji i dalje zabrinjavajući i ukazuju na izveštaje o pritisku vlade na ličnosti koje su kritikovale pravosuđe. Dodaju da su zvaničnici vlasti i poslanici nastavili javno da komentarišu istrage koje su u toku, sudske postupke ili rad pojedinih sudija i tužilaca.
Govoreći o izveštaju Evropske komisije iz 2021, Stejt department ocenjuje da je Srbija ostvarila slabe rezultate u procesuiranju ratnih zločina i pozivaju na unapređenje saradnje Međunarodnog rezidualnog mehanizma i Tužilaštva za ratne zločine Srbije.
U dokumentu skreću pažnju i na zaključak aktivista za zaštitu ljudskih prava i nevladinih organizacija na nedostatak efikasnog parlamentarnog nadzora bezbednosnih službi u Srbiji.
Deo izveštaja posvećen je i dugogodišnjem „kamenu spoticanja” u odnosima naše zemlje i SAD – sudbini braće Bitići, američkih državljana albanskog porekla koji su ubijeni 1999. godine. U dokumentu se ocenjuje da vlasti nisu postigle značajniji napredak u dostizanju pravde za braću Bitići i da je nejasno u koliko ozbiljnoj meri istražuju taj slučaj.

Pritvor za stranog državljanina zbog napada na policajca
Državljanin Velike Britanije i Japana C.E. (31), osumnjičen je za napad na policajca pre dva dana na beogradskom aerodromu „Nikola Tesla”.
Njemu je danas nakon saslušanja, na predlog Trećeg osnovnog javnog tužilaštva u Beogradu, sud odredio pritvor do 30 dana, prenosi Tanjug.
On se tereti za krivično delo napad na službeno lice u vršenju službene dužnosti, saopšteno je iz tužilaštva.
Mediji su preneli da je C. E. fizički nasrnuo na policajca u avionu za Štutgart, odbijajući da stavi zaštitnu masku.
Policiju je pozvao kapetan aviona.

Tužilaštvo negira da je nađen novac na mestu nesreće u kojoj je poginuo Gogić, a povređen Ljajić
Osnovno javno tužilaštvo u Aleksincu je danas demantovalo navode pojedinih medija da je više od dva miliona evra nađeno na mestu saobraćajne nesreće na auto-putu Niš-Beograd.
U toj nesreći je u nedelju poginuo direktor preduzeća Emisione tehnike i veze Branko Gogić (45), a povređen je predsednik Socijaldemokratske partije Srbije Rasim Ljajić.
Tužilaštvo je na sajtu navelo i da nije tačna informacija da se protiv Ljajića vodi istraga, „kako je to navedeno na pojedinim portalima”.
Naveli su da je u toku predistražni postupak za utvrđivanje uzroka saobraćajne nesreće radi utvrđivanja odgovornosti, javlja Beta.
Tužilaštvo je pozvalo javnost i medije da u cilju nesmetanog vođenja pretkrivičnog postupka ne plasiraju u javnost nezvanične i neproverene informacije.
Najavili su da će se, po dobijanju drugih saznanja, oglasiti sa novim informacijama.

Nišlija uhapšen zbog zloupotrebe državne pomoći
NIŠ – Uhapšen je Nišlija koji je osumnjičen da je falsifikovao službene isprave i zloupotrebio državnu pomoć, saopštila je danas policija.
On je, kako se sumnja, od avgusta 2020. do aprila 2021. godine, kao ovlašćeno lice jedne građevinske radnje sačinio lažne ugovore o radu za više osoba u kojima je naveo da su njegovi radnici.
Na osnovu tih ugovora, više puta se prijavio za novčanu pomoć koju je država davala preduzetnicima u sklopu mera podrške privredi, a novac mu je bio i odobren, javlja Beta.
Uplaćeni novac sa namenskog računa S. I. (57) je, kako se sumnja, prebacivao na račun prijatelja koji su ga podizali i davali mu.
Osumnjičen je da je time oštetio budžet Srbije za oko 662.000 dinara, saopštila je Policijska uprava Niš.
Određeno mu je zadržavanje do 48 časova i biće priveden osnovnom javnom tužiocu u Nišu.

Naložena ekshumacija tela Muamera Zukorlića
NOVI PAZAR – Više javno tužilaštvo u Novom Pazaru naložilo je ekshumaciju tela bivšeg predsednika Stranke pravde i pomirenja (SPP) Muamera Zukorlića, potvrđeno je danas Tanjugu.
Termin ekshumacije nije određen, rekao je za Tanjug generalni sekretar Stranke pravde i pomirenja Edin Đerlek.
Pre nekoliko dana, aktuelni predsednika SPP-a Usame Zukorlić podneo je Republičkom javnom tužilaštvu krivičnu prijavu protiv N. N. lica, kao i laboratorijske nalaze koji, kako veruje, ukazuju da njegov otac Muamer Zukorlić nije umro prirodnom smrću.
On je prethodno i na konferenciji za novinare rekao da porodica sumnja da je nekadašnji lider SPP otrovan i da je to razlog njegove smrti pre nešto više do pet meseci.
Naveo je da je porodica dobila rezultate iz dve nezavisne laboratorije i precizirao da je jedna laboratorija utvrdila da postoji visoka verovatnoća da je testirana osoba bila otrovana teškim metalima, a da je druga laboratorija zaključila, na osnovu uzorka koji su dobili, da je osoba bila otrovana hranom.
Muamer Zukorlić iznenada je preminuo 6. novembra prošle godine.

Uhapšen Darko Šarić, prebačen u SBPOK
U Beogradu je danas uhapšen Darko Šarić i prebačen u SBPOK na ispitivanje, saznaje Tanjug iz izvora bliskih MUP-u. Šarić bi posle toga trebalo da bude prebačen u Specijalni sud. Kako se saznaje, reč je o potpuno novim krivičnim delima, a ne onima za koja je već optuživan.
Šariću je 24. septembra ukinut pritvor i određen mu je kućni pritvor. On je četiri i po godine bio u bekstvu, a predao se domaćim pravosudnim organima u martu 2014. godine od kada je do 24. decembra 2021. bio u pritvoru. Prvu pravosnažnu presudu je u maju prošle godine Vrhovni kasacioni sud ukinuo po vanrednom pravnom leku i naložio da se ponovo razmatraju žalbe na prvostepenu presudu Specijalnog suda iz 2018. godine kojom je Šarić osuđen na 15 godina zatvora zbog šverca kokaina tokom 2008. i 2009. godine.
Šariću je ukinutom pravosnažnom odlukom Apelacionog suda u novembru 2020. godine bila potvrđena kazna od 15 godina zatvora, koju mu je prethodno u decembru 2018. godine prvostepenom presudom izrekao Specijalni sud.Krajem jula 2020. godine Šarić je prvostepenom presudom Specijalnog suda osuđen na devet godina zatvora zbog pranja 20 miliona evra zarađenih od prodaje narkotika.
Šarić uhapšen u okviru međunarodne akcije Evropola i Evrodžasta
Optuženi za međunarodni šverc kokaina Darko Šarić uhapšen je danas u Beogradu u međunarodnoj akciji koordiniranoj od strane Evropola (Europol) i Evrodžasta (Eurojust), u kojoj su učešće uzele policije Hrvatske i Srbije, u okviru koje su uhapšeni članovi više organizovanih kriminalnih grupa, saopštilo je Ministarstvo unutrašnjih poslova (MUP), prenosi Beta.
Kako se navodi u saopštenju, uhapšeno je pet članova organizovane kriminalne grupe koja je delovala na teritoriji Srbije, Evrope i Južne Amerike.
Pored Šarića, za koga se sumnja da je organizator te kriminalne grupe, uhapšteni su i njeni članovi D.L, D.O, U.R. i D.M, dok se, kako se navodi u saopštenju, za ostalim članovima intenzivno traga.
Oni se terete za krivična dela udruživanje radi vršenja krivičnih dela, teško ubistvo, nedozvoljena proizvodnja i stavljanje u promet opojnih droga, nedozvoljena proizvodnja, držanje, nošenje i promet oružja i eksplozivnih materija, izazivanje opšte opasnosti i zloupotreba službenog položaja.
Osumnjičenima je određeno zadržavanje do 48 časova i oni će, uz krivičnu prijavu, biti privedeni Tužilaštvu za organizovani kriminal.
Mediji su preneli da su hapšenja vezana za organizaciju ubistva koja su se dogodila u Srbiji, Crnoj Gori, kao i ubistvom dva pripadnika škaljarskog klana na grčkom ostrvu Krf.
Privedeno 30 osoba među kojima inspektori i sudija
U velikoj akciji u kojoj je uhapšen Darko Šarić i još 30 osoba, priveden je i sudija Apelacionog suda, kao i više inspektora, javljaju beogradski mediji.
U velikoj akciji srpske policije u kojoj su uhapšeni optuženi Darko Šarić, njegov advokat Dejan Lazarević i Uroš Mišić, uhapšeno je i 30 inspektora, prenosi Republika.
Kako piše beogradska štampa, a prenosi Tanjug, njima se na teret stavljaju tri krivična dela među kojima je i teško ubistvo.
Uhapšeni će biti privedeni na saslušanje u Tužilaštvo za organizovani kriminal.

Marti bi mogao da se pojavi kao svedok u Specijalnom sudu
PRIŠTINA - Bivši izvestilac Saveta Evrope Dik Marti mogao bi da bude pozvan kao svedok u Specijalnom sudu za zločine OVK ako se smatra da doprinosi suđenjima koja su u toku, saopšteno je iz Specijalizovanih veća Kosova. „Svaka strana (tužilaštvo ili odbrana) može da pozove svedoke koji su neophodni za njihov slučaj. Nadležno veće može da odluči o relevantnosti takvih dokaza”, navedeno je iz Specijalizovanih veća za Kljan Kosova, prenosi Tanjug.
Kako se dodaje, kada je reč o informacijama u vezi sa svedocima Specijalizovanih veća, one su javne i mogu da se nađu na sajtu Specijalizovanih veća Kosova, prenosi Kosovo onlajn. „Kao što možete videti na sajtu Specijalizovanih veća, ime Dika Martija se tamo trenutno ne pojavljuje”, naveli su iz Specijalizovanih veća.
Marti je u nedavnom intervjuu naveo da ga je u decembru 2020. godine policija obavestila da su određeni krugovi srpske obaveštajne službe planirali njegovo ubistvo, tako da krivica za njegovu likvidaciju bude bačena na Albance sa Kosova.
Specijalni sud, inače, osnovan je na osnovu Martijevog izveštaja o trgovini ljudskim organima na Kosovu koji je usvojen u Parlamentarnoj skupštini Saveta Evrope u januaru 2011. godine.

Otvorena nova zgrada FON-a
Nova zgrada Fakulteta organizacionih nauka, koju je finansirala Vlada Srbije sa oko devet miliona evra, svečano je otvorena juče, a svečanosti su prisustvovali i premijerka Srbije Ana Brnabić i ministar prosvete Branko Ružić.
Brnabićeva je navela da je FON uvek bio jedan od fakulteta za koje je postojalo najveće interesovanje i dodala da mu je nedostajao prostor, zbog čega je vlada odlučila da gradi novu zgradu. Navela je i da su u okviru prvog kredita od EIB za ulaganje u obrazovanje i inovacije izgrađeni naučnotehnološki parkovi u Beogradu, Novom Sadu, Nišu, da su izgrađene dodatna zgrada Elektronskog fakulteta u Nišu i nova zgrada FON-a. Podsetila je da je poslednja izgrađena zgrada za neku obrazovnu instituciju bila zgrada Farmaceutskog fakulteta, koja je podignuta 1991. godine. Pred vladom je, dodala je, i da izgradi zgradu Biosensa u Novom Sadu, Centar izvrsnosti u Kragujevcu, Naučnotehnološki park u Kruševcu...
Ružić je kazao da je skoro devet miliona evra uloženo u preko 6.000 kvadratnih metara novog prostora i ukazao da to sve samo „rađa magnetizam velikog broja mladih ljudi koji su sve više zainteresovani da upišu upravo ovaj fakultet”.
„FON nikada nije imao problem sa studentima, već s prostorom, sada više nema opravdanja i mislim da će biti više studenata”, naveo je Ružić, prenosi Tanjug.
Dekan FON-a Milan Martić istakao je da je 270 zaposlenih i više od 6.000 studenata tog fakulteta zahvalno Vladi Srbije i naveo da je FON već dvadesetak godina vodeći fakultet u oblasti informacionih sistema, menadžmenta i organizacije preduslova za razvoj fakulteta sada dobio odgovarajući prostor za rad.

Mediji više poštuju etičke principe kada izveštavaju o žrtvama
U protekle tri godine 81 žena stradala je od ruke najbližeg svog – muža, oca ili sina, a statistika svedoči da iz godine u godinu raste broj prijava za nasilje u porodici. Iako se broj femicida i rodno zasnovanog nasilja ne smanjuje, u prethodne tri godine smanjen je broj medijskih objava u kojima nisu poštovani etički standardi izveštavanja o nasilju nad ženama, govore rezultati analize izveštavanja medija o nasilju prema ženama od 2019. do 2021. godine, koju je uradila grupa „Novinarke protiv nasilja” uz podršku Programa Ujedinjenih nacija za razvoj (UNDP). Analiza preko 36.000 objava iz elektronskih i štampanih medija, koja je juče predstavljena javnosti, takođe govori da mediji veoma retko izveštavaju o prevenciji nasilja i načinima podrške žrtvama.
Predstavnica Autonomnog ženskog centra Sanja Pavlović ocenila je da je najviše medijskih objava o nasilju nad ženama bilo 2020. godini, kada je počela pandemija virusa korona, a najviše protekle godine, što je posledica ispovesti žena koje su javno progovorile o svom iskustvu – pre svega o seksualnom nasilju.
– O nasilju nad ženama najviše izveštavaju medijski portali – čak 60 odsto svih medijskih objava o ovom fenomenu „otpada” na portale, a najmanje radio i televizija. Kada su u pitanju principi etičkog izveštavanja, najčešće se krši pravilo da se ne sme otkrivati identitet žrtve – tokom 2019. godine u polovini medijskih objava otkriveni su lični podaci žrtve, dok je dve godine kasnije taj procenat tek neznatno smanjen i iznosi 40 odsto. Najveći pomak u izveštavanju medija napravljen je kada je u pitanju umanjivanje odgovornosti nasilnika, odnosno „pravdanje” nasilja siromaštvom, ljubomorom ili pandemijom – tokom 2019. godine u petini svih medijskih objava primetili smo to „pravdanje” nasilničkog čina, dok je lane bilo svega jedanaest odsto objava u kojima se nalazi opravdanje za ponašanje nasilnika. Osim toga, odgovornost za počinjeno nasilje sve ređe se prebacuje s nasilnika na žrtvu, a manje je i objava u kojima se umanjuje ili ismeva nasilje ili se žrtvi ne veruje – istakla je Sanja Pavlović.
Maja Branković Đundić, rukovodilac sektora za rodnu ravnopravnost u UNDP-u, ocenila je da su mediji i dalje osnovni izvor informisanja o femicidu i napomenula da od toga kako mediji izveštavaju o žrtvama nasilja često zavisi i kakav će odnos javnost imati prema njima – da li će ih osuđivati ili im pružati podršku.
</div>
<div id="zdravlje">
Virus korona i dalje traži slabu tačku svake osobe
Situacija s kovidom 19 u Srbiji je stabilnija, ali nema mesta za opuštanje jer virus i dalje cirkuliše i beležimo svakodnevno četvorocifren broj obolelih, upozorila je juče epidemiolog dr Vesna Mioljević. Ona je naglasila da u ovoj godini možemo da očekujemo početak kraja pandemije, manji broj zaraženih, hospitalizovanih i preminulih zahvaljujući novim terapijama koje su na raspolaganju građanima naše zemlje.
Samo pravovremeno prepoznavanje simptoma i testiranje, javljanje u kovid ambulantu ili svom lekaru radi postavljanja dijagnoze, kao i donošenje najprikladnije odluke o adekvatnom lečenju mogu omogućiti bolje ishode, sprečiti progresiju bolesti u tešku formu i time smanjiti broj hospitalizovanih, kao i pritisak na zdravstveni sistem. Pri lečenju je posebno važno držati se uputstava i smernica lekara.
– Na snazi je 13. protokol lečenja, imamo smernice i možemo na najbolji način da lečimo pacijente. Kovid ne čeka. Zato niko od građana ne sme da čeka ako dobije povišenu temperaturu, boli ga grlo, loše se oseća… Ukoliko je kovid pozitivan u prvih pet dana od dobijanja bolesti treba da dobije terapiju kako bi se sprečila hospitalizacija. Ukoliko neko dobije negativan rezultat antigenskog testa, a i dalje se oseća loše, mora da uradi PCR test – kaže prim. dr Dragana Trifunović Balanović, predsednica Sekcije opšte medicine Srpskog lekarskog društva.
Profesor dr Ivana Milošević, zamenica direktora Klinike za tropske i infektivne bolesti UKCS-a, upozorava da je greška zato što mnogi misle da su nepobedivi i da im korona ne može ništa.
– Kovid 19 je bolest koja traži slabu tačku svake osobe koja se zarazi. To je objašnjenje zbog čega su stradali neki mladi ljudi za koje niko nije očekivao da će zbog korone izgubiti život. Protokoli lečenja su usklađeni sa svetskim centrima. Naši građani, nažalost, nisu shvatili važnost vakcina, postali su neverne Tome. Vakcinisane osobe retko završe u bolnici, a ako moraju da budu hospitalizovani, to su uglavnom ljudi koji već imaju dosta pridruženih bolesti – navodi dr Milošević.
Oko pet odsto inficiranih koronom zahteva lečenje putem mehaničke ventilacije zbog teškog oštećenja pluća, navodi anesteziolog docent dr Jelena Veličković. Istraživanje u Kovid bolnici u Batajnici je pokazalo da stariji od 80 godina, s teškim oblikom kovida 19 i velikim brojem hroničnih bolesti teško preživljavaju.
– Srpsko zdravstvo je pokazalo elastičnost i solidarnost. Vakcine i moderni antivirotici sprečavaju komplikacije ukoliko neko dobije koronu – dodaje docent dr Predrag Sazdanović, državni sekretar Ministarstva zdravlja.
Docent dr Verisa Jovanović, direktorka Instituta za javno zdravlje „Dr Milan Jovanovi Batut”, dodala je da je 11 milijardi doza vakcina dato u svetu i da je to najbolja prevencija, ali je ujedno upozorila da je najvažnije da se u medijima pojavljuju tačne informacije na ovu temu.
Na panelu održanom juče u Beogradu naglašeno je da je pokrenuta javnozdravstvena kampanja „Pobedimo pandemiju”, koja će biti usmerena na značaj pravovremenog prepoznavanja i lečenja kovida 19. Srbija je među prvim zemljama u Evropi omogućila da savremena terapija bude dostupna kako bi se na adekvatan način lečili oboleli od korone. Kampanja, koja se održava uz podršku Ministarstva zdravlja, traje do 20. juna, a planirano je i pokretanje sajta i stručne javnosti.
</div>
<div id="vesti">
Rabin Asijel čestitao vernicima u Srbiji jevrejski praznik Pesah
Vrhovni rabin Jevrejske zajednice u Srbiji, Isak Asijel, čestitao je danas vernicima jevrejski praznik Pesah.
Povodom praznika kojim se, po predanju, obeležava izlazak Jevreja iz egipatskog ropstva pod Mojsijevim vođstvom, saopštila je Jevrejska zajednica, rabin je rekao:
„Ako zaboravimo odakle smo došli, bitke koji su naši preci vodili i dug put koji su prevalili, onda ćemo slobodu ponovo izgubiti”, navodi Beta.
Pozivajući se na reči velikog rabina Jonatona Zaksa, rabin Asijel je istakao da je „za odbranu zemlje potrebna vojska, ali da je za odbranu slobode potrebno obrazovanje”.
„Neuk čovek ne može biti pobožan - velika je maksima u judaizmu”, kazao je on i dodao da je učenje vid bogosluženja.
Rabin je naglasio da je Mojsije obrazovao Izraelce da budu učitelji i oni koji podučavaju vrednostima.
„U izvesnom smislu Izraelci jesu bili graditelji velikih egipatskih poduhvata u želji da se dosegne večnost, ali graditelji ne građevina od kamena, kao što su piramide ili kasnije rimskih koloseuma ili statua, nego strpljivi graditelji, podučavatelji vrednostima koje su utiskivala u srca svoje dece, a ona svojoj deci, kako bi naša deca živela u nama i mi u njima sve do svršetka vremena”, naveo je rabin Asijel.

Vozač kamiona koji je evakuisan iz Ukrajine večeras stiže u Srbiju
Poslednji vozač kamiona iz Srbije u Ukrajini, Aleksandar Dražić, koji je bio blokiran u ratnoj zoni kod Kijeva, kasno večeras vraća se u Beograd, rečeno je Tanjugu u Ministarstvu građevinarstva, saobraćaja i infrastrukture.
Dražić je juče evakuisan iz Ukrajine u Poljsku, a danas se vraća za Beograd, avionom koji poleće u 19 časova iz Varšave za Frankfurt.
Ministar Momirović je rekao Tanjugu da je Vlada Srbije uspela da evakuiše više od 50 vozača iz Ukrajine.
„Uspešno je juče sprovedena evakuacija Aleksandra Dražića iz Ukrajine, preostalog vozača koji je do sada bio u skloništu 30 kilometara severno od Kijeva”, naveo je Momirović, javlja Tanjug.
Kazao je da je ponosan na činjenicu da je država uspela sve naše ljude da izvuče iz Ukrajine i dodao da je u evakuaciju naših građana bio uključen širi krug ljudi, iz Predsedništva, Privredne komore Srbije, Ministarstva spoljnih poslova, bezbednosnih službi, kao i ljudi iz Carine i Ambasade Ukrajine.

Obnovljena čeona fasada subotičke biblioteke
Subotica – Atlasi su ponovo u punoj snazi i na svojim plećima pridržavaju balkon na čeonoj fasadi Gradske biblioteke, sa čijeg vrha nimfe posmatraju obnovljeni gradski trg. Centralnoj fasadi Gradske biblioteke nakon obnove, koja je trajala nekoliko meseci, vraćen je originalni izgled koji je imala 1895. godine, kada je za potrebe Pučke kasine izgrađena po nacrtu Ferenca Rajhla.
Pre dve zime, jednom od Atlasa otpala je ruka, što je bio signal da paralelno sa unutrašnjim uređenjem bibliotečkog prostora mora da se uloži i u obnovu fasade od čije je poslednje rekonstrukcije prošlo 37 godina. Na zalaganje dr Balinta Pastora, predsednika Skupštine grada Subotice, iz Ministarstva za državnu upravu i lokalnu samoupravu ministarka Marija Obradović odobrila je 18 miliona dinara za obnovu fasade.

Posao je uz poštovanje uslova koje je dao Međuopštinski zavod za zaštitu spomenika kulture obavilo subotičko građevinsko preduzeće „Jumol”, a Atlase je obnovila vajarka i konzervatorka Danijela Mamužić.
Uz rekonstrukciju fasade i konzervatorske radove, zamenjeni su prozori i vrata u centralnoj, svečanoj sali biblioteke prema gradskom trgu. „Sve je urađeno na način kako bi se zgrada u potpunosti očuvala i eliminisali faktori koji su prethodnih godina doveli do toga da je ona gotovo uništena. Ambijent na centralnom gradskom trgu sada je potpuno drugačiji, zahvaljujući i uređenju ove zgrade”, kaže dr Balint Pastor.
On je najavio da će se nastaviti sa ulaganjima u Gradsku biblioteku, odnosno sređivanje njenog krova, preostale dve fasade, kao i da će u narednom periodu započeti obimna rekonstrukcija fasade Gradske kuće, potom obnova kuće nekadašnjeg gradonačelnika Karolja Biroa, da se upravo radi projektno-tehnička dokumentacija za obnovu „Vodotornja” i „Bagoljvara”, simbola Palića. Podsetio je da je uz pomoć Vlade Mađarske, kao i Vlade Srbije, obnovljena zgrada Učiteljskog fakulteta na mađarskom jeziku, odnosno čuvena Žuta kuća, kao i ranije Sinagoga.
Dr Balint Pastor je istakao da je aktuelnoj gradskoj vlasti bitno da očuva stare građevine kako bi Subotica ostala ono što jeste i kako bi zadržala svoj prepoznatljivi duh i izgled.

Jezero Perućac čistili od smeća koje dolazi iz gornjeg toka Drine
Perućac. – Prolećna akcija čišćenja jezera Perućac, kojom se uklanja otpad nakupljen u ovoj vodoakumulaciji HE „Bajina Bašta” na Drini, obavljena je juče u saradnji Nacionalnog parka „Tara” sa TO „Tara-Drina”, JKP „12.septembar” i turističkom agencijom „Tara turs”, kao jedna od aktivnosti u obeležavanju Dana zaštite prirode. – Sakuplja se i odnosi otpad koji je tokom zime u jezero stizao iz gornjeg toka Drine, a zadržavao se u rukavcima. Svakog proleća ovu akciju organizujemo kako bi jezero bilo čistije i spremno za sezonu plovidbe turističkim brodom kao i za kupanje. Prošle godine je u akciji sakupljeno 500 džakova smeća, i ove će biti najmanje toliko – rekao nam je tokom radova Siniša Spasojević iz TO „Tara-Drina”.

Krompir drži Dragačevce
Čačak – Iako je prodajna cena za rod iz 2020. bila skoro beznačajna, među najnižim u ovom veku, vredan Dragačevac ipak je mogao da zaradi neki dinar od krompira, gajeći to povrće na okućnici. Do te računice došla je grupa profesora i studenata Agronomskog fakulteta u Čačku istražujući, u radu kojeg finansira Ministarstvo nauke Srbije, troškove i zaradu jednog dragačevskog domaćinstva koje sadi krtolu.
Reč je o poljoprivrednom gazdinstvu Mijailović u Gornjoj Kravarici kod Guče, koje je marta 2020. zasadilo 1,5 hektar na četiri manje parcele, i gajilo biljku primenjujući neophodne agrotehničke mere, bez zalivanja (sorte kleopatra, belaroza, kolomba i esme). Sa rečenih parcela, kad je zasad dozreo, Mijailovići su izvadili ukupno 65 tona jelovnog krompira (43,3 po hektaru) i prodali na kvantaškoj pijaci, za u proseku samo 15 dinara po kilogramu. Naposletku, mogla je da bude izvedena računica.
Cena koštanja po kilogramu bila je 9,84 dinara, a ukupni troškovi proizvodnje dostigli su 639.638 dinara. I to 42.000 za seme, 99.660 đubrivo, 78.878 pesticidi, 50.100 ambalaža, 105.000 gorivo, 65.000 troškovi prometa, 99.000 radna snaga i 100.000 amortizacija (osnovno ulaganje u skladišni prostor i mašine). Pritom, troškovi radne snage znatno su smanjeni zahvaljujući sopstvenoj mehanizaciji i ukućanima koji su radili na vađenju i sakupljanju. Pored toga, te godine nije bilo uslova za razvoj bolesti pa se uštedelo i na pesticidima, a deo uštede potiče i od činjenice da Mijailovići deo semena koriste iz sopstvene proizvodnje.
Na drugoj strani ove knjige jesu prihodi i iznose ukupno 975.000 dinara pa je tako borbenim ratarima ostala dobit od 335.362 dinara. S obzirom na zanemarljivu prodajnu cenu, to i nije tako rđavo i zato se nijedna seoska kuća na ovom pobrđu ne odriče uzgajanja jelovnih krtola. Pogotovo što se situacija kod Mijailovića prošle godine potpuno okrenula: na istoj površini 2021. imali su rod od samo 32 tone, ili upola manji nego godinu pre, ali su taj krompir prodali po tri puta višoj ceni (45 dinara).
Moravički okrug (Čačak, Gornji Milanovac, Ivanjica i Lučani, kojima pripada i Kravarica) najveći je proizvođač krompira u Srbiji, a u celoj državi krompir se gaji na 81.000 hektara.
Dositej Obradović, naš veliki prosvetitelj koji je doneo krompir u Srbiju, u svojoj „Etici” iz 1803. morao se energično zalagati za sejanje i trošenje „kronpira” u kojem nalazi lek od gladnih godina, preporučujući Srbiji „sejanje i razmnoženije”. Po naredbi kneza Miloša iz 1821. imao je svaki knez u svojoj kneževini narediti „da bi se svaki na proleće postarao seme od krompira naći i usejavati, budući da je ta stvar nama svima ljudima polezna, kako i za marvu upotrebljavati”. Krompir su sa Anda (Peru), krajem 16. veka u Evropu doneli Španci, a Dositej uneo u Srbiju na početku Prvog srpskog ustanka.
</div>
<div id="zdravlje">
Preminulo sedam osoba, manje od hiljadu novozaraženih
U Srbiji su u poslednja 24 sata potvrđena 984 nova slučaja koronavirusa na osnovu 11.521 testiranog uzorka, a preminulo je sedam osoba.
Na bolničkom lečenju je 561 pacijent, od kojih je 24 na respiratoru, prenosi Tanjug.
Od početka panedemije u Srbiji je registrovan 1.993.661 slučaj koronavirusa.
Od posledica infekcije preminulo je 15.913 osoba.
</div>
<div id="vesti">
Bratstvo manastira Visoki Dečani o izjavi Ljimaja: Apsurdno i nemoralno
VISOKI DEČANI – Izjave nekih albanskih političara sa Kosova i Metohije da su Srbi uništili sopstvene crkve su apsurdne i nemoralne, navelo je danas bratstvo manastira Visoki Dečani na Tviteru.
Reagovali su na tvrdnje predsednika Socijaldemokratske inicijative Kosova Fatmira Ljimaja da su srpske tajne službe odgovorne za organizovanje pogroma srpskog stanovništva na KiM 17. marta 2004.
„Albanski ultranacionalisti uništili su 150 srpskih pravoslavnih crkava na Kosovu i mnogi od ovih vandalskih činova su na video snimcima. Niko nije odgovarao za ove zločine”, navode iz manastira Visoki Dečani na svom Tviter nalogu, javlja Tanjug.
Ljimaj je, govoreći u utorak uveče za prištinsku televiziju Kanal 10, optužio srpske tajne službe za organizovanje pogroma 17. marta 2004.
„Postoje indicije da je tajna služba Srbije palila pravoslavne crkve”, rekao je Ljimaj, kako prenosi Kosovo onlajn.

Hočevar: U teškim vremenima smisao tražiti u veri
Beogradski nadbiskup Stanislav Hočevar čestitao je danas predstojeći Uskrs vernicima koji taj praznik slave po gregorijanskom kalendaru i poručio da u teškim vremenima smisao svega treba tražiti u veri.
Hočevar je u uskršnjoj poslanici naveo da tamo gde vlada zajedništvo cveta i nada i da nas Uskrs uvek usmerava u dane „rascvetanih mogućnosti”.
„Gospodar Života - Isus iz Nazareta, večni Sin Božiji svoj govor na Gori o blaženstvima spokojno završava: „Tražite zato najpre Kraljevstvo i pravednost njegovu, a sve će vam se ostalo dodati”, poručio je Hočevar.
Hočevar navodi da svi ljudi, posebno u teškim vremenima kao što je naše, treba da se okrenu veri i Bogu.
„Naše ruke, braćo i sestre, ne mogu pokazati i ukazati ni na jednu drugu istorijsku ličnost koja je tako postojano i neprekidno živela za druge, kao što je to živeo, i živi, i živeće Sin Božiji Isus Hrist. Njegova pravednost su jednostavno svi oni zadivljujući odnosi, koje samo On svugde i svagda uspostavlja među nama. Među nama ljudima, kao i između ljudi i celokupne tvorevine, i unutar svega stvorenog”, navodi Hočevar.
Hočevar kaže i da pravednost „Hristovog Kraljevstva” omogućava ljudima da sve ono što postoji, što se događa i što dolazi razumeju u svetlu cilja, smisla, ljubavi i večnosti.
„Baš to Kraljevstvo Hristovog Uskrsnuća i Njegovih svepreobražavajućih odnosa trebalo bi da istražuju baš svi ljudi. I oni koji rađaju nove ljude za zemaljski život, kao i oni koji rade za napredak zemaljskog života. Ko ne traga za onim što je prioritetno, ubrzo će mu sve postati nesigurno i nekonzistentno, a ko se zadovoljava samo materijalnim posedovanjem i uživanjem, njegovo će „kraljevstvo” biti kratkog daha”, poručuje Hočevar.
Navodi i da će samo snaga i traganje za pravednošću božijom, ljudima osigurati sve ostalo što im je potrebno za život.
„Naše traženje će tako postati ono što je oduvek trebalo biti, i što uvek i treba da bude: Bogotraženje! U tom duhu Bogotraženja, svima Vam od srca želim srećan i blagoslovljen Uskrs! Hrist je uskrsnuo – zato i mi možemo započeti novi život. Možemo slobodno živeti Njegovo Kraljevstvo apsolutne snage ljubavi i udisati svuda i uvek Njegovu Pravdu”, poručuje Hočevar, prenosi Tanjug.

Škola u Rači postaje Muzej ćirilice
Bajina Bašta. – Ćirilici poslednjih godina u Bajinoj Bašti poklanjaju osobitu pažnju. U lokalnoj skupštini 2019. usvojena je Deklaracija o zaštiti i negovanju ćirilice, pa osnovano Radno telo za predlaganje i praćenje mera u zaštiti ovog pisma. Potom je utemeljena manifestacija „Ćirilična baština”, koju ovde redovno održavaju krajem maja, a upravo se u centru varoši oprema jedinstveni Park ćirilice. Sada je u pripremi još veći poduhvat – izgradnja Muzeja ćirilice u obližnjoj Rači nadomak istoimenog manastira, što Bajinobaštani smatraju poslom od nacionalnog značaja.
Za budući Muzej ćirilice odabrali su zgradu stare škole u Rači (pored puta Bajina Bašta-manastir Rača), koja je odavno bez đaka, a u vlasništvu je opštine. Građevina je pogodna za pretvaranje u muzej, tu je i prostrano dvorište gde se može napraviti amfiteatar i drugo što treba za prezentacije. Osnivač i organizator „Ćirilične baštine”, Siniša Spasojević kaže za naš list da je opština Bajina Bašta u budžetu za ovu godinu opredelila sredstva za izradu projekta rekonstrukcije škole u Rači i njenog pretvaranja u Muzej ćirilice.
– Procedura javne nabavke je završena, posao je dobio arhitektonski studio iz Beograda i sada se nalazimo u fazi izrade projekta. Po njegovom završetku i obezbeđivanju sredstava krenućemo u radove na objektu i parternom uređenju. Potom sledi nabavka opreme za Muzej ćirilice. Očekujemo i pomoć države, smatramo da je ovo poduhvat od nacionalnog značaja – kaže Spasojević, uveren da se Bajina Bašta iskazuje kao vodeća opština po naporima za očuvanje ćirilice i doprinosu da se pitanje njenog statusa u našem društvu stavi u prvi plan.
Ove aktivnosti, dodaje, svoju osnovu crpe iz istorijskog značaja obližnjeg manastira Rača i uloge čuvene Račanske prepisivačke škole (formirane u drugoj polovini 16. veka), u očuvanju srpskog jezika i pisma u vremenu ropstva pod Osmanlijama. – Rača je tada, nakon što su Turci uništili srpske štamparije, sa prepisivačkom školom postala „srpski univerzitet” gde su najučeniji ljudi tog doba živeli, širili pismenost i umnožavali i ukrašavali knjige. Evlija Čelebija piše 1630. da je skriptorija u Rači imala 300 kaluđera prepisivača koje je opsluživalo 400 čobana, kovača, ekonoma, a u obezbeđenju bilo oko 200 stražara. Nakon velike seobe Srba Račani su na severu, sve do Sent Andreje, stvarali osnovu srpske azbuke i književnosti u novom veku. A tokom Drugog svetskog rata u manastiru Rača sačuvano je Miroslavljevo jevanđelje, najznačajnija srpska rukopisna knjiga – podseća Siniša Spasojević.
Sada u radu na očuvanju ćirilice opština Bajina Bašta želi da sistematično poveže priču o počecima našeg pisma, Račanskoj prepisivačkoj školi, zabranama kroz istoriju, izazovima i primeni u ovom vremenu... Muzej u Rači, gde će biti stalna postavka o istorijatu ćirilice i dometima Račanske škole, treba da pokreće i usmerava istraživanja srpskog jezika i pisma. Tu će se organizovati radionice o ćirilici i raznovrsni programi za posetioce, muzej će čuvati, proučavati, dokumentovati ćiriličku građu, zbirke vezane za istoriju srpskog jezika i pisma. – Pored kulturnog značaja, očekujemo da Muzej ćirilice ima veliki turistički potencijal i dobru posećenost. Nalazi se na atraktivnom mestu u blizini manastira Rača i Nacionalnog parka „Tara”, stećaka koji su na listi Uneska, reke Drine, blizu granice sa Republikom Srpskom – ističe naš sagovornik i pominje da Bajinobaštanima važna pomoć u osnivanju Muzeja ćirilice stiže od direktora Istorijskog arhiva iz Užica Željka Markovića, koji je član Nacionalnog saveta za kulturu.
Budući da od početka podržava aktivnosti opštine Bajina Bašta na zašiti i negovanju našeg pisma, Marković je u Nacionalnom savetu za kulturu pokrenuo inicijativu da u godišnji program uđe predlog za osnivanje Muzeja ćirilice, koji su članovi saveta prihvatili. – Zamisao je da opština Bajina Bašta obezbedi sredstva za pripremu početka rada muzeja u Rači, a da država bude njegov osnivač, daje saglanost na programe rada i finansira muzejske programe i zaposleni kadar. Time želimo da obezbedimo trajnost i kvalitet u radu te ustanove. U narednom periodu s takvim predlogom savet će izaći pred Vladu Srbije, od koje očekujemo da ga prihvati. Raduje me što je predloženo osnivanje Muzeja ćirilice naišlo na odobravanje svih članova Nacionalnog saveta za kulturu, posebno akademika Zlate Bojović koja je član tima za izradu pomenutog predloga – kaže za „Politiku” Željko Marković.

Vlasnik rudnika iz Arizone hiljadama stabala šljiva oživeo zavičaj
Gorjani kod Užica – U brdima sela Gorjani, iznad magistrale između Užica i Požege, bilo je živo minulih dana u domaćinstvu Bosiljčića. Spremalo se 1.000 flaša domaće rakije (ima tu stare i 15 godina) za prvi izlazak na tržište i za predstavljanje na Sajmu turizma u Beogradu.
Posao je nadgledao gazda domaćinstva Radomir Rej Bosiljčić (64), koji je za ovu priliku doputovao iz Amerike, gde živi već četiri decenije. Rođen je u brdima Gorjana, ostvario američki san, ali nije dopustio da mu zavičaj propada. Uredio je nekad zapušteno domaćinstvo, podigao veliki kameni zamak i druge građevine, napravio savremenu destileriju, zasadio šljivik sa 5.500 stabala. Kaže da već ima rakije „u starenju” da napuni 70.000 boca. Uskoro će i na evropske sajmove, a dogodine na američko tržište, u Kaliforniju.
Nudi i komšijama da im finansira kupovinu sadnica šljiva i da imanja pretvore u šljivike, a obezbediće im plasman. Kaže, cilj mu nije samo da komšije zarade već i održe svoja imanja, da im budu isplativa. Pomogao im je u asfaltiranju puta kroz selo – koliko oni svi skupe, on doda još toliko.
Radomir, u Americi Rej Bosiljčić, živi u Feniksu i vlasnik je uspešne kompanije u Arizoni. Nije mu teret ni da pet-šest puta godišnje dođe u rodno selo. Od 1993. godine, kada je iz SAD prvi put došao u posetu zavičaju, ovde je dolazio 114 puta.
Rođen je u kući sagrađenoj 1920, u kojoj danas živi njegov otac Mikajlo, kome je 91 godina. Pored je kameno zdanje površine 800 kvadrata, koje je Radomir sa 36 kamenorezaca podizao od 2003. do 2005. U domaćinstvu su i drugi noviji objekti, te mala i veća destilerija. Ispred je vinograd, a flaširaju svoje vino.
– Školu za metalca završio sam u Užicu, kratko radio u sevojničkoj Valjaonica bakra. Krajem sedamdesetih počeo sam u Kolubari da radim s privatnicima u niskogradnji, na građevinskim mašinama. U Lazarevcu sam se oženio Ljiljanom i dobili smo tri kćeri. Tu je rođena najstarija Katarina, a Andrijana i Jasmina kasnije u Americi. Početkom osamdesetih s porodicom odlazim preko „bare”, u Čikago. Odmah sam shvatio da je Amerika država za mene. Ipak, Čikago nije bio pogodan za spoljne građevinske radove, tamo je ili previše hladno ili pretoplo, pa sam tražio gde bih taj posao mogao da radim cele godine. Izabrao sam Arizonu, koja je najsuvlja, uvek je preko 20 stepeni. Spakovali smo se, prešli 3.000 kilometara i preselili se u Feniks – kazuje za naš list Radomir Rej.
Tu je prvo bio pomoćnik majstoru koji je radio ugradnju mermera, da bi posle šest meseci vodio grupu od 15 radnika. Nakon dve godine otvorio je svoju kompaniju za ugradnju kamena, oblaganje fasada. Radio je po 16 sati dnevno, sedam dana u nedelji.
– Posle nekoliko godina otvorio sam svoje prvo stovarište građevinskog materijala u Las Vegasu i napredovao. Počeo sam da se interesujem za rudnike kamena, koji su nekada bili aktivni, pa zatvoreni. Jedan od prvih kupljenih bio je rudnik oniksa, redak u svetu, dugo zatvoren. Otkupio sam ga 1995. za milion dolara. Moja kompanija tada je već imala preko 200 zaposlenih i veliki obrt. Mada su u časopisima pisali da tu više nema oniksa, doveo sam iz Italije poznatog geologa da prati vađenje uzoraka. Posle dve nedelje ispostavilo se da na tom imanju od 200 hektara ima tri i po miliona tona kvalitetnog kamena. Pun pogodak za mene. Sada u Arizoni, Nevadi i Nju Meksiku imam 18 rudnika mermera, travertina, peščara, taj sa oniksom. Snabdevamo obrađenim kamenom 320 kompanija u SAD. „Volstrit džornal” me je 2002. svrstao među 12 kandidata za biznismena godine. Uspešne su nam i ćerke: Katarina radi u kompaniji, Andrijana je studirala dizajn i ima posao u Los Anđelesu, a Jasmina je završila srednju školu. Imamo i unuke – priča nam u Gorjanima biznismen iz Feniksa, grada u kome sada živi oko 15.000 Srba.
Tako je, kaže, ostvario američki san, a onda mu je ostalo da ostvari i srpski san, da oživi zavičaj. Kad je 1993. došao u rodni kraj, domaćinstvo je bilo zapušteno, prilazni putevi propali. Rešio je da to uredi i unapredi. Podigao je objekte i destileriju kapaciteta 200 tona šljive, koja se tu prerađuje u rakiju. U želji da u zavičaju provodi penzionerske dane, rešio je 2000. godine da na imanju zasadi šljive.
– Još su naši preci Avram i Joksim Bosiljčić 1820. proizvodili rakiju za prodaju. Iz kuće tih davnih predaka kasnije se na razne strane odselilo 27 porodica Bosiljčića. Igrom slučaja, meni je pripalo ovo imanje, pa sam pre tri godine napravio prvi skup, kada se okupilo 150 Bosiljčića iz raznih mesta. Kada je berba šljiva, napravimo mali festival, okupljamo se i družimo – priča Radomir i dodaje kako je plan da do kraja godine ovde bude ukupno 10.000 stabala na 15 hektara.
– Angažovao sam stručnjake, vrsni tehnolog Kostadin Mihailović, predsednik žirija na „Rakijadi” u Šljivovici, preneo je na ovo imanje i destileriju znanje koje je sticao celog radnog veka. Proizvodnju i čitavo domaćinstvo vodi inženjer Dušan Rajevac, a moj rođak Milan Bosiljčić, glumac, zadužen je za marketing. Planiramo ove godine da napunimo 10.000 flaša za tržište. Ako selo bude prihvatilo da se zasadi što više voća, cilj je da buduća proizvodnja dostigne milion litara – navodi Radomir Rej, ističući kako smatra da je vraćanje duga zavičaju – moralna obaveza.
– To bi trebalo da bude obaveza svih Srba koji su otišli u svet, da znanja koja tamo steknu donesu u svoj kraj. Moj prijatelj, bogati Amerikanac iz Nevade, imao je običaj da kaže – najvažnije je uspeti u životu, a ostati čovek. Svakom ko je čovek važno je da ne zaboravi korene i zavičaj. Smatram da su nam imanja zalog da možemo da preživimo. Kao naši stari, koje nijedna kriza nije mogla da uništi – zaključuje Radomir Rej Bosiljčić.
</div>
<div id="zdravlje">
Naši hirurzi u korak sa kolegama u svetu
Klinika za digestivnu hirurgiju – Prva hirurška Univerzitetskog kliničkog centra Srbije obeležiće danas redak i veliki jubilej – 100 godina postojanja. U ovoj klinici radili su najbolji hirurzi svog doba, a lekari koji danas zbrinjavaju pacijente u ovoj ustanovi kažu da su srećni i ponosni što su imali prilike da uče od najboljih stručnjaka svog vremena.
Reč je o prvoj klinici koja je dekretom Medicinskog fakulteta Univerziteta u Beogradu osnovana 1921. godine u prostorijama paviljona Hirurškog odeljenja Opšte državne bolnice. Za upravnika je izabran profesor dr Vojislav J. Subotić, a ujedno je bolnica postala prva nastavna i naučna ustanova za studije hirurgije u istoriji Srbije.




Prof. dr Velimir A. Marković


Profesor dr Velimir A. Marković, direktor Prve hirurške klinike, kaže za „Politiku” da su oni jedna od vodećih hirurških ustanova u ovom delu Evrope i da lekari prate sve svetske trendove lečenja iz ove oblasti medicine. On ističe da zbrinjavaju najkomplikovanije slučajeve koji stižu iz cele Srbije i regiona.
– Naš rad i hirurški opus je dovoljno kvalitetan da možemo da se poredimo s mnogim evropskim centrima. Uslovi za lečenje su bolji nego što su bili, ali mi težimo ka tome da budu poboljšani jer tehnologija ide napred. Naša istorija je veličanstvena. Već pet decenija smo prepoznatljivi na hirurškoj mapi Evrope. Mnogo toga smo uradili u usko specijalizovanim segmentima digestivne hirurgije. Možda nam nedostaje nekoliko hirurških terapijskih metoda koje još nismo uveli, ali je činjenica da sve što savremeni svet može da uradi u ovoj oblasti, to i mi primenjujemo – naglasio je dr Marković.
Direktor klinike ocenjuje da se zdravstvena svest ljudi poboljšala, da su upućeniji kada treba da se jave lekaru po pomoć, a da je ujedno organizovanje redovnih kontrola omogućilo brže otkrivanje bolesti.
– Poboljšani su i rezultati lečenja, jer se opaka bolest poput karcinoma otkriva u ranom stadijumu kada je izlečenje moguće – dodaje prof. Marković.
Klinika za digestivnu hirurgiju smeštena je preko puta nove zgrade UKCS-a. Tu se nalazi od 1931. godine. Zgrada je svojevrstan arhitektonski dragulj, jer je prvi javni objekat u srpskoj arhitekturi koji je sagrađen u stilu moderne. Projektant je bio doc. dr Branislav Kojić, sa Arhitektonskog fakulteta u Beogradu. Postoji nezvaničan podatak da su novac za izgradnju klinike dali kralj Aleksandar i kraljica Marija Karađorđević.




Prof. dr Aleksandar P. Simić


Na pitanje koliko se razlikuje hirurgija, ali i lečenje pacijenata nekada i sada, profesor dr Aleksandar P. Simić, zamenik direktora klinike, odgovara da su mnoge stvari promenjene.
– Hirurška klinika i Prva hirurška klinika kao njen direktni naslednik uvek su bili matica razvoja srpske hirurgije. Iz njih su vremenom nastale druge grane hirurgije: urologija, ortopedija, neurohirurgija, grudna hirurgija, dečja hirurgija… Profesora Subbotića je na mestu upravnika 1923. godine nasledio profesor dr Milivoje Kostić, koji je rukovodio kućom pune 33 godine. Od osnivanja klinike, pa do perioda posle Drugog svetskog rata, postojali su samo opšti hirurzi koji su radili sve vrste operacija. Vremenom je postalo jasno da svaki hirurg, ipak, treba da se specijalizuje za posebnu oblast, odnosno da se edukuje za operacije određenih organa. Do pre oko 60 godina nije bilo prave anestezije, već je upotrebljavana etarska i lokalna, a samim tim intervencije su bile bolne. Posle rata napredak hirurgije je bio evidentan zahvaljujući modernijoj tehnologiji. Posebno je značajno uvođenje laparoskopske, minimalno invazivne hirurgije, pre oko 30 godina, koja je dovela do povećanja sigurnosti samih operacija i bržeg oporavka pacijenata – navodi dr Simić.
Danas se na Prvoj hirurškoj klinici u proseku godišnje obavi više od 5.500 operacija i preko 6.000 ambulantnih pregleda.
</div>
<div id="vreme">
Danas sunčano i toplo, od subote svežije sa kišom
U Srbiji će danas, nakon vedrog i hladnog jura, dan biti sunčan i topao sa najvišom dnevnom temperaturom i do 23 stepena.
Prema prognozi Republičkog hidrometeorološkog zavoda (RHMZ) sutra će jutro biti vedro i hladno sa slabim prizemnim mrazem, a po pojedinim kotlinama očekuje se slab mraz, i na dva metra visine, dok će tokom dana biti sunčano i toplo.
Vetar će biti slab, istočni i jugoistočni.
Jutarnja temperatura biće od minus jedan do pet, a najviša najviša dnevna od 20 do 23 stepeni.
I u Beogradu će jutro biti vedro i hladno, na širem području sa slabim prizemnim mrazem, preneo je Tanjug.
Tokom dana će biti sunčano i toplo, duvaće slab istočni i jugoistočni vetar.
Jutarnja temperatura biće od dva do pet stepeni, a najviša dnevna oko 22 stepena.
Prema izgledima vremena za sedam dana, u petak se očekuje pretežno sunčano i toplo, ali će uveče na severu doći do naoblačenja, a tokom noći ponegde je moguća i kiša.
Od subote do srede očekuje se promenljivo oblačno i svežije, mestimično sa kišom uz pojačan, umeren i jak, severni i severozapadni vetar, dok se na planinama povremeno očekuje sneg.
Krajem tog perioda suvo uz manji porast temperature.
</div>
<div id="politika">
Srbija sama bira, ako bi želela u NATO, ima podršku Amerike
Američki ambasador u Srbiji Kristofer Hil rekao je da je na Srbiji i njenim građanima da sami odrede bezbednosne i sigurnosne potrebe i da bi u slučaju da Srbija poželi da uđe u NATO morala da napravi dosta teških izbora, ali da bi imala podršku SAD.
„Mi smo spremni da podržimo aspiracije Srbije i ona mora da gleda u budućnost i šta bi mogla da postigne za sebe kao NATO članica, ali moram da naglasim to da je na Srbiji da odluči, kada bi to bio izbor, kada bi bila želja, kao što Srbija ima želju da se pridruži EU, gde mi podržavamo Srbiju”, rekao je Hil, a prenosi Kosovo onlajn, navodi Tanjug.
On je u sredu na konferenciji „Pozicija Srbije u evroatlantskoj zajednici”, koja je održana u onlajn formatu u Ambasadi Bugarske, naglasio i da pridruživanje EU podrazumeva mnoge teške izbore, a kada bi Srbija htela da uđe u NATO onda bi takođe bilo mnogo teških izbora koje bi morala da napravi, mnoge procedure da ispuni.
„Mi bi pomogli Srbiji, ali hoću ponovo da naglasim, to je na Srbiji ne na nama”, rekao je Hil.
On je dodao da je veoma svestan istorijskih odnosa SAD sa Srbijom koje su imale sjajne momente, ali i teške trenutke kao i da je sadašnji trenutak sa Srbijom pozitivan.
„Nameravamo da uradimo više zajedno, da gradimo na tom trenutku. Danas smo bliži nego u prošlosti i sigurno je da su konstantna politika Srbije u UN i glasanje kojim kritikuje i iskreno osuđuje povredu nezavisnosti Ukrajine pozicije koje delimo i radujemo se odnosu koji će biti testiran u ovim teškim vremenima, ali kao rezultat tih testiranja postaćemo bliži Srbiji”, rekao je Hil.
Hil je dodao da nije na SAD da kaže Srbiji ili bilo kome kako da organizuje međunarodne interese u budućnosti, ali jeste u interesu SAD da rade sa Srbijom.
„Ponosni smo na odnose koje smo razvili sa Srbijom u prethodnim godinama i odnos koji nameravamo da imamo. Spremni smo da idemo napred kao što je Srbija spremna da ide napred i da radimo sa vama u duhu međusobnog poštovanja”, naveo je Hil.
On smatra i da se odnosi sa Rusijom ne mogu vratiti na one koji su bili pre 24. februara.
Na konferenciji su učestvovali i predsednik Evroatlantskog saveta Srbije Dragan Šormaz, ambasador Bugarske Petko Dojkov u Srbiji i Zoran Dragišić.

Politika, matematika i Ivica Dačić
Izborni proces u Srbiji još nije završen i potrajaće još najmanje desetak dana, ali izvesno je da ponovljeno glasanje na parlamentarnim izborima neće uticati na broj osvojenih mandata lista koje su prešle cenzus, kao i da će naprednjaci odlučivati kolika će biti skupštinska većina i ko će je činiti. Dok oni to ne obelodane, svi se bave matematikom, u kojoj nema Dačićevih socijalista, ali je Ivica Dačić nezaobilazna tema. Sudeći po izjavama, Srbija, blago nama, veći problem od lidera SPS-a gotovo da i nema.
Kada je u izbornoj noći lider SNS-a i, u predizbornim pričama opozicionara, „odlazeći predsednik” Aleksandar Vučić, zahvalivši se građanima na fantastičnoj podršci njegovom novom mandatu sa skoro 60 odsto glasova, kao jedan od razloga za lošiji rezultat naprednjačke parlamentarne liste naveo ukrajinsku krizu i „neodgovorno ponašanje nekih koalicionih partnera” tim povodom, svi su u njegovim rečima prepoznali Ivicu Dačića. I ne samo to. Mnogi su momentalno osuli paljbu po Dačiću, takmičeći se, takoreći, ko će veći „kamen” potegnuti. Od tada traju objašnjenja, pozvanih i nepozvanih, kako je „Dačić zbog sitnih političkih poena naneo nemerljivu štetu državi”, zašto on ne sme biti deo nove vlade, uz obaveznu priču o „parazitima, imeli na kori drveta”, „štetočinskom delovanju”... Kako je ko i koliko inspirisan.
Ruku na srce, u Dačićevoj predizbornoj kampanji odavno nije bilo toliko patriotizma, pitao je i „one koji optužuju Srbiju da ugrožava međunarodni poredak” zato što ne uvodi sankcije Rusiji kako ih nije sramota i hoće li povući priznanje takozvanog Kosova, ako mi to uradimo. Oštro je poručivao i da je „onaj ko se zalaže za sankcije Rusiji protiv srpskih interesa”. Bilo je mnogo Rusije... Pojedini naprednjaci svaki dan podsećaju na „Dačićevo neodgovorno ponašanje”, citiraju neke njegove izjave, zgodno zaboravljajući druge. Lider SPS-a u predizbornoj kampanji, na kojoj god televiziji da je gostovao, u svakom intervjuu za novine, objašnjavao je zašto je Srbija ispravno postupila kad je u Ujedinjenim nacijama glasala za rezoluciju kojom se osuđuje agresija na Ukrajinu, a ona je doneta 2. marta, mesec dana pre izbora. Uvek podsećajući da „Srbija mora na prvom mestu da brani svoje interese” i da se „ponaša odgovorno prema svojim građanima”.
No, ko će se svega setiti. Ponešto je i dobro zaboraviti, kao, na primer, koliki je, između ostalog, doprinos jednog poslanika SNS-a lošijem izbornom rezultatu. Taj je koristio svaki minut, a bogme je imao zavidan prostor na najgledanijim nacionalnim televizijama, bliskih vlasti, da objasni kako moramo oštro da osudimo Rusiju, da se priklonimo Zapadu, zašto je dobra što tešnja saradnja s NATO-om... Ne treba neka naročita mudrost da se zaključi koliko je ovakav nastup kod „naroda s emocijom prema Rusiji” uticao na izborni rezultat liste na kojoj je bio. I to nije radio samo sad već nekoliko godina unazad vrlo glasno priča sličnu priču.
Dačić se, kažu, „lažno predstavljao kao budući premijer”, „doveo je građane u zabludu”. Zorana Mihajlović prva je povikala – „Ne znam ko će biti premijer, ali Dačić sigurno neće!” U pravu je. Dačić neće biti premijer, ali tvrdnje da se lažno predstavljao i da je doveo u zabludu birače su, na neki način, i uvreda birača. U situaciji kad je SPS odlučio da podrži Aleksandra Vučića za predsednika, a zdušno su pozivali svoje birače da glasaju za njega, SPS je morao da istakne svog lidera kao kandidata za neku važnu funkciju. Da to nisu učinili, poslali bi vrlo lošu poruku svom biračkom telu, koje, usput, jeste najstabilnije, ali drugi put njihova partija nema predsedničkog kandidata, već ih poziva da glasaju za nekog drugog. Niko od naših političara nije sklon samoubistvu sopstvene stranke. Bar ne svesno.
Uporedo s utvrđivanjem da je Dačić najgori od sve dece, i naprednjaci i njima bliski analitičari i mediji, „režimski” i „profesionalni”, ističu da lista SNS-a zajedno s manjinama može sama da formira vlast, ali i da ima, bez socijalista, komotnu većinu, koliku poželi. Matematički gledano, to je tačno, ali ovakva računica spada u ono što se zove zanimljiva matematika. Lista SNS-a ima 120 mandata, zajedno sa šest SVM-a i tri SPP-a ima 129 poslanika. SDAS Sulejmana Ugljanina teško da ćemo videti u toj većini, ali nije nemoguće tu zamisliti dva poslanika Zajedno za Vojvodinu, na čelu s Tomislavom Žigmanovim, predstavnikom hrvatske manjine. Dakle, to bi bilo – 131, što jeste većina, ali teško da se može nazvati komotnom.
Mnogi pominju kako je Slobodan Milošević sa 129 poslanika vladao mirno četiri godine, te da je i saziv iz 2008. godine, gde je DS bio stožerna stranka, s jedva skrpljenom većinom, potrajao pune četiri godine. Što se Miloševićeve stabilne vladavine tiče, on je imao 123 svoja i šest poslanika Nove demokratije. Lista SNS-a jeste osvojila 120 mandata, ali su oni podeljeni između devet stranaka.
SNS, sa sve dvadesetak nestranačkih ličnosti, ima 98 svojih poslanika, a kako izgleda vladati s tankom većinom, koju čini 12 stranaka, najbolje zna Boris Tadić, lider DS-a u vreme saziva iz 2008. godine. Tadić je imao većinu od 128 poslanika i manji broj stranaka koje su je činile. Skupiti kvorum u tom sazivu bio je veliki podvig zato što je svaki koalicioni partner svaki čas odbijao da uđe u salu dok mu ne bude ispunjen neki zahtev. Tadić je, hteo – ne hteo, želje ispunjavao, račun je, na izborima, njemu ispostavljen, a skoro niko se ne seća da je vlast bila koaliciona. Neki od najzahtevnijih sada su na listi SNS-a, ali dosad, zbog komotnih većina, nikad nisu bili u prilici da pokažu svoj „zahtevni” potencijal.
U sazivu iz 2016. godine, kad je lista SNS-a imala 131 poslanika i većinu od 166 poslanika, pojedini od njih umeli su da se, više puta, pridruže opoziciji na zajedničkim konferencijama za novinare da bi osudili postupak nekog poslanika SNS-a ili da bi se ogradili od neke odluke. Socijalisti i njihovi partneri iz JS nikad tako nešto nisu uradili.
U aktuelnim matematičkim kombinatorikama pominju se razne mogućnosti koje, kako kažu, obezbeđuju veliku većinu, a „rezervni igrači” pronalaze se u delovima desničarskih koalicija, onih koje su celu kampanju zasnovale na optužbama vlasti za izdaju Rusije i srpskih nacionalnih interesa, ali i među onima kojima se, kako su to naprednjaci isticali, politika svodi na „mrzimo Vučića”. Da u politici ništa nije nemoguće, uverili smo se mnogo puta. Ni sad nas baš nijedna kombinacija ne bi iznenadila, a račun će stići kasnije. Na sve adrese. Dačić, svaki dan, kao predsednik Narodne skupštine prima strane ambasadore i priča o saradnji Srbije i njihovih zemalja. Prima i udarce sa svih strana i mudro ćuti.

Zašto je opozicija ljuta na Đilasa
Sastanak predsednika Srbije i Srpske napredne stranke Aleksandra Vučića i predsednika Stranke slobode i pravde Dragana Đilasa, koji je usledio osam dana nakon izbora na sva tri nivoa, izazvao je negodovanje većine opozicionih partija. Vučić i Đilas razgovarali su o rešavanju političke krize u Beogradu, a lider SSP-a, nakon sastanka, obratio se predstavnicima medija i rekao da su novi izbori u Beogradu jedino rešenje za političku krizu u glavnom gradu i da je razgovor s Vučićem imao smisla ako dovede do smirivanja tenzija u društvu.
A predstavnici više opozicionih stranaka su i pre i nakon sastanka uputili kritike na račun lidera SSP-a zbog toga što na taj razgovor ide. Predsednik Narodne stranke Vuk Jeremić, koja je inače deo koalicije „Ujedinjeni za pobedu Srbije”, ocenio je da je „odlazak Đilasa na sastanak s Vučićem preuranjen potez”, ali je za njega veći problem što je to, kako je rekao, jednostran samovoljan potez uprkos jasnom protivljenju većine koalicionih partnera. Lider Dveri Boško Obradović ocenio je sastanak kao „najotvoreniji dil između vlasti i opozicije” kako bi se iz igre izbacio treći, patriotski blok.
Iz Srpske stranke Zavetnici, između ostalog, poručili su da Đilas nema mandat da u ime opozicije pregovara s predsednikom Vučićem o Beogradu, ali su dodali i da tim sastankom nisu bili iznenađeni. Za „Ne davimo Beograd” Đilas je sastankom s Vučićem pokazao da je, kako navode, sastavni deo prevaziđenog političkog sistema koji ne preza ni od čega zbog sopstvene koristi, kao i da je vreme za nove političke snage. Predsednik Demokratske stranke Zoran Lutovac rekao je da je ovaj susret doživeo kao susret dvojice predsednika političkih stranaka, a ne kao susret predsednika države s predsednikom jedne političke stranke. Istakao je i da se Đilas ni sa kim u koaliciji „Ujedinjeni za pobedu Srbije” nije konsultovao pre sastanka.
Dragan Đilas odgovorio je na optužbe porukom da „možemo da razgovaramo, da pokušamo da smanjimo tenzije”. „Nikome nisam zamerio od svih koji me kritikuju da ne treba ići. Ali sve one koji kažu ’ja bih išao da pričam s Vučićem samo o njegovom odlasku s vlasti’ pitam što bi on ljudi otišao s vlasti kad je upravo pobedio na izborima i drugo – šta ima da se priča kad odlazi s vlasti”, rekao je između ostalog Đilas, a komentarišući optužbe Obradovića da ima dil s predsednikom Srbije. Lider SSP-a odgovorio je Bošku Obradoviću da treba „da objasni odakle finansira sebe, svoju stranku i svoj život sve ove godine”.
Đilas je podsetio da su „za beogradske izbore 2018. godine svi pošli sami, i Tadić, i Demokratska stranka, i ’Ne davimo Beograd’, i Obradović, i Radulović” i da niko nije prešao cenzus. Đilas je rekao da sada vidi opet istu situaciju, „opet sam zvao sve zajedno, opet nisu hteli”, kao i da je pokret „Ne davimo Beograd” pravio žurku „pošto je dobio tri i po odsto”. „Slavi se kad izađete na izbore, imate politiku koju kandidujete, dobijete najveći broj glasova i vodite Srbiju, šta ste slavili”, rekao je Đilas.
Politički analitičar Dejan Vuk Stanković za „Politiku” ocenjuje da pojedini opozicionari napadaju Đilasa zbog toga što ne žele da odustanu od svojih stereotipa, jer je uvreženo mišljenje da treba praviti potpunu distancu i sa nekih moralističkih polazišta gledati na politiku. Govoreći o sastanku Vučića i Đilasa, Stanković kaže da je to iskorak tog dela opozicije ka realnoj politici. „U toj realnoj politici, demokratski je izabran predsednik Vučić i svaka politička kriza u ovoj zemlji mora da se rešava kroz neki postupni dogovor s njim. Đilas je tu prošao kroz ’toplog zeca’ zato što je pokušao da iskorači iz te neke gubitničke matrice i da uđe u dijalog”, ističe Stanković.
Zavetnici i Dveri ozvaničili saradnju
Predsednica stranke Zavetnici Milica Đurđević Stamenkovski i lider Dveri Boško Obradović ozvaničili su juče početak saradnje dve stranke. Poručili su da se saradnja odnosi na očuvanje državnih, nacionalnih i ekonomskih interesa Srbije, kao što je protivljenje uvođenju sankcija Rusiji, kao i da nije reč ni o kakvoj predizbornoj koaliciji, niti o udruživanju mandata.Antrfile Tadić: Slom institucija i demokratije
Predsednik Socijaldemokratske stranke Boris Tadić izjavio je juče da je Upravni sud odbio sve prigovore koalicije „Ajmo, ljudi” na rezultate izbora koji su održani 3. aprila i dodao da je sastanak Aleksandra Vučića i Dragana Đilasa „slom institucija i demokratije”. „Uputićemo žalbu i višim instancama i borićemo se do kraja”, rekao je Tadić, prenosi Beta. Dodao je da toj koaliciji fali oko 1.200 glasova da uđe u Skupštinu grada Beograda.

EU očekuje od Srbije da se priključi sankcijama Rusiji
Nemačka i Evropska unija očekuju od Srbije da se priključi sankcijama Rusiji, izjavio je danas ambasador Nemačke u Beogradu Tomas Šib dodajući da će Srbija brže napredovati ka EU što se pre pridruži zajedničkoj spoljnoj i bezbednosnoj politici Unije.
Šib kaže da EU kao zajednica vrednosti, ima i zajedničku spoljnu politiku te da je pitanje da li će se Srbija priključiti merama Unije povezano sa tim.
Dodaje da je Nemačka svesna energetske zavisnosti Srbije od Rusije i ukazuje da je i njegova zemlja u istoj situaciji.
„U toj oblasti želimo da pružamo podršku Srbiji, svesni toga šta to znači osloboditi se energetske zavisnosti”, kazao je Šib za TV N1.
On ukazuje da je „težište podsticanje vetroparkova, povećanje energetske efikasnosti, smanjenje energetske potrošnje” i dodaje da će to u narednom periodu još više podsticati u međusobnoj saradnji.
„Sve je u rukama Srbije, proces evrointegracija je smišljen tako da u što većoj meri zemlje kandidati sprovode reforme to je brži napredak ka članstvu. Nemačka podržava Srbiju na tom putu. Što se brže pridruži zajedničkoj spoljnoj i bezbednosnoj politici, Srbija će brže napredovati na putu ka EU i mi tu Srbiju potpuno podržavamo”, kazao je Šib.
Nemački ambasador ukazuje na to da sankcije Rusiji nanose štetu i onima koji su ih uveli i ističe da je to miran način da se zaustavi rat.
„Radi se o tome da se osudi ruska agresija, da se nazove kako jeste - agresijom. Reč je o tome da se pokaže solidarnost sa Ukrajinom i ti signali su veoma važni, a u tom smislu Srbija je poslala važne signale i to pozdravljamo”, naveo je Šib.
Na pitanje šta će se desiti ako Srbija ne uvede sankcije Rusiji i da li će Nemačka u tom slučaju povući investitore, Šib kaže da su to hipotetička pitanja.
Šib podseća da je pre tri i po godine u nemačkim firmama u Srbiji radilo između 46.000 i 47.000 hiljada srpskih radnika, a da je sada taj broj povećan na između 72.000 i 74.000 u 400 nemačkih preduzeća.
Šib ističe i da je ceo Zapadni Balkan u strateškom interesu Nemačke i u tom smislu, odgovarajući na pitanje da li je kontraproduktivna uloga visokog predstavnika u BiH Kristijana Šmita koji je iskoristio bonska ovlašćenja i poništio Zakon o nepokretnoj imovini Republike Srpske, kaže da smatra da to „apsolutno nije tako”.
Ističe da visoki predstavnik i dalje igra veoma važnu ulogu.
„Bilo bi dobro da više ne postoji potreba za njim, ali kao što se vidi, cela ova dejtonska konstrukcija ne funkcioniše tako dobro, a on pomaže da funkcioniše bolje. BiH je politički blokirana, treba ukloniti tu blokadu, on je deo dejtonske konstrukcije, njegova funkcija je da se sprovode dejtonska pravila”, kaže Šib, preneo je Tanjug.
</div>
<div id="vesti">
Potonula ruska raketna krstarica „Moskva”
Rusko ministarstvo odbrane saopštilo je večeras da je ruska raketna krstarica Moskva potonula, preneo je Tanjug.
Prilikom šlepanja u svoju bazu krstarica „Moskva”, zbog oštećenja koje je zadobila tokom požara, izgubila je stabilnost, saopštilo je Ministarstvo odbrane Rusije.
U uslovima bure krstarica je potonula.
Raketna krstarica „Moskva” potonula je dok je bila vučena na odredište u oluji zbog oštećenja trupa zadobijenog usled požara od detonacije municije. Ovo je u četvrtak saopšteno u Ministarstvu odbrane Ruske Federacije, prenosi ruska agencija TASS.
„Tokom vuče krstarice Moskva do odredišne luke, brod je izgubio stabilnost zbog oštećenja trupa zadobijenih tokom požara od detonacije municije. U uslovima olujnog mora, brod je potonuo”, saopštio je vojni resor.
Kako je ranije saopšteno, posada krstarice evakuisana na brodove Crnomorske flote u tom području, prenose mediji.
Ministarstvo odbrane Rusije saopštilo je ranije u četvrtak da je gardijska raketna krstarica Crnomorske flote „Moskva” ozbiljno oštećena usled detonacije municije koja je nastala usled požara, a posada je evakuisana na brodove flote. Ministarstvo je saopštilo da se istražuje uzrok požara.
Kasnije su u resoru pojasnili da je krstarica i dalje plutajuća, a njeno glavno raketno naoružanje nije oštećeno. Preduzete su mere da se krstarica odvuče do luke.
Krstarica je bila 60 do 65 nautičkih milja južno od Odese kada se požar, koji je trajao nekoliko sati, razbuktao.
Rusija je saopštila da je požar na brodu, na kojem bi obično bilo 500 mornara, primorao celu posadu da se evakuiše, da je požar ugašen i da će brod biti odvučen u luku sa netaknutim lanserima navođenih projektila.
Krstarica može da nosi 16 krstarećih raketa dugog dometa, a njeno uklanjanje iz borbe bi u velikoj meri smanjilo rusku vatrenu moć u Crnom moru.

Za prijatelje cena ruske nafte „po dogovoru”
Ruski ministar energetike Nikolaj Šulginov najavio je da su spremni da barel prodaju „u bilo kojem cenovnom opsegu”. – OPEK upozorio EU da sankcije protiv Rusije vode jednom od najvećih šokova u globalnom snabdevanju naftom u istorijiU jeku frenetičnog lobiranja Zapada protiv ruskih energenata, vodeći svetski izvoznik nafte izašao je u utorak sa selektivnom ponudom kupcima barela, koja se naizgled teško odbija.
Naime, Moskva je, kako je za dnevnik „Izvestija” rekao ruski ministar energetike Nikolaj Šulginov, spremna da sarađuje s „prijateljskim zemljama” i prodaje im svoju naftu i naftne derivate „u bilo kojem cenovnom opsegu”. Prema Šulginovu, kako prenosi Interfaks, „s tekućim stanjem (geopolitičkih) neizvesnosti i nekonstruktivnim ponašanjem Zapada barel bi mogao da dostigne cenu od 150 američkih dolara”. Prema kalkulaciji zvanične Moskve, cena mernog bureta nafte (oko 159 litara) kreće se sada u mogućem rasponu između 80 i 150 američkih dolara (74–139 evra).
Globalnim kupcima nafte pružena je, čini se, nova poslovna prilika da se svrstaju među prijatelje Moskve i one druge. U međuvremenu, Moskva je nakon početka sukoba u Ukrajini i prve runde zapadnih sankcija sastavila spisak 48 „neprijateljskih zemalja”, među kojima je svih 27 članica EU, uz SAD, Švajcarsku, Albaniju, Severnu Makedoniju, Crnu Goru... Smatra li Moskva ostatak sveta automatski „prijateljskim zemljama” nije izvesno, posebno nakon nedavnog glasanja u Generalnoj skupštini UN, kad je Rusija privremeno suspendovana iz UN Saveta za ljudska prava. Uoči tog glasanja, predstavnici Rusije na Ist riveru razaslali su depeše svim članicama Generalne skupštine da će glasanje za suspenziju, kao i „uzdržavanje” Moskva smatrati ne baš prijateljskim potezom.
Da li će Rusija nakon petro-objave Šulginova, kao u prethodnom slučaju „neprijateljskih država”, zvanično objaviti i spisak kandidata za cenu barela po dogovoru, ostaje da se vidi. U međuvremenu, cene severnoatlantske nafte („brent”) i lake teksaske nafte (VTI) skočile su juče ponovo iznad 100 američkih dolara (oko podneva „brent” je koštao oko 106,4 dolara, a VTI oko 102 dolara). I to uprkos „iznenađujućoj objavi Američkog naftnog instituta da su sedmične zalihe u SAD skočile na 7,757 miliona barela, dok su posmatrači očekivali rast od tek 1,367 miliona barela”, preneo je portal „Oilprajsiz” iz Hjustona. Ključni povod za najnoviji rast cene barela bila je izjava šefa Kremlja Vladimira Putina da su mirovni pregovori s Kijevom „u ćorsokaku” i da ruske vojne operacije u Ukrajini „teku po planu i nastavljaju se”. Globalne berze energenata su nakon ovih Putinovih izjava procenile da su dalje sankcije Zapada moguće, naročito u domenu energetike, izvestila je norveška energetska konsultantska agencija „Montel” (s filijalama u Francuskoj, Nemačkoj, Sloveniji, Španiji, Švedskoj, Turskoj i Velikoj Britaniji).
U međuvremenu, Evropska unija se, čini se, uveliko priprema za uvođenje šeste runde sankcija protiv Rusije, koje bi prema najavama mogle da obuhvate i potpunu obustavu uvoza nafte i gasa s terena jedanaeste ekonomije sveta. Naime, „EU sprema nacrt predloga za uvođenje naftnog embarga Rusiji. Nemački zvaničnici kažu da bi to bio veoma važan signal koji bi mogao da utiče na glavni ruski izvor prihoda...”, izvestila je juče kineska televizijska mreža CGTV.
Ruska ekonomija i finansije izgleda ipak ne posrću. „Prema podacima Centralne banke Rusije, zemlja je izvezla robe i usluga u vrednosti od 58,2 milijarde dolara više od vrednosti svog uvoza, što je za preko dva i po puta više od suficita tekućeg računa u prvom kvartalu 2021. U proteklih 12 meseci suficit na tekućem računu Rusije iznosio je 157,8 milijardi dolara. Ovo je veći suficit na tekućem računu nego bilo koje prethodne godine, pokazuju podaci Svetske banke”, objavio je juče briselski portal „Euraktiv”, zaključujući da su „sankcije EU imale samo ograničeno dejstvo”.
S druge strane, i OPEK i pet vodećih nemačkih ekonomskih instituta (Nemački institut za ekonomska istraživanja, Institut Ifo, Institut za svetsku ekonomiju iz Kila, Institut za ekonomska istraživanja iz Halea i RVI) upozorili su, u odvojenim istupanjima, na moguće razorne privredne posledice uvođenja potpunog energetskog embarga Rusiji. Naime, OPEK je emisarima EU pristiglim u Beč sa zahtevom da naftni kartel poveća proizvodnju poručio da će biti „gotovo nemoguće nadoknaditi sedam miliona barela ruske nafte na tržištu dnevno”.
Postojeće i dalje sankcije protiv Rusije, kako je delegaciji iz Brisela kazao Mohamad Sanusi Barkindo, odlazeći generalni sekretar OPEK-a, mogle bi da izazovu jedan od najgorih šokova u globalnom snabdevanju naftom. Istog dana nemački ekonomski eksperti ukazali su da bi potpuni energetski embargo protiv Rusije gurnuo Nemačku „u jednu od najvećih recesija u istoriji” i doveo do gubitka najmanje 400.000 radnih mesta tokom ove godine, izvestio je londonski „Fajnenšal tajms”. Izgleda da je i javno mnjenje u Nemačkoj prilično nevoljno da se odrekne ruskih energenata. Naime, istraživanje Instituta Alensbah navodi da 30 odsto Nemaca podržava momentalnu zabranu uvoza energenata iz Rusije. Istovremeno, iza političke krilatice koju zagovara Berlin „Za slobodu možemo da se smrzavamo” stalo je tek 24 odsto anketiranih Nemaca.
Koga će i kada Rusija u trgovini naftom i derivatima prepoznati kao „prijateljske zemlje” još je neizvesno.

Direktor CIA: Niko od nas ne može olako da shvati rusku pretnju nuklearnim oružjem
VAŠINGTON- Pretnja da bi Rusi mogli upotrebiti taktičko ili nuklearno oružje manjeg dometa se ne može olako shvatiti, ali Centralna obaveštajna agencija nije videla mnogo dokaza u praksi koji bi pojačali tu zabrinutost, saopštio je danas direktor CIA Viliijam Berns.
Berns je u govoru na Univerzitetu Džordžija ukazao na „potencijalni očaj” i vojne neuspehe koje su ruski predsednik Vladimir Putin i njegova vlada pretrpeli od slanja trupa u Ukrajinu 24. februara, javio je Rojters.
„Iz tih razloga niko od nas ne može olako da shvati pretnju od potencijalnog pribegavanja nuklearnom oružju”, poručio je Berns, prenosi Tanjug.
Dodao je, međutim, da uprkos retorici Kremlja o tome da je najveći svetski nuklearni arsenal stavljen u stanje visoke pripravnosti, „nismo videli mnogo praktičnih dokaza o tom raspoređivanju ili vojnom razmeštanju koji bi pojačale ta strahovanja”.
Berns je to poručio u odgovoru na pitanje bivšeg senatora i vodećeg aktiviste za kontrolu oružja Sema Nana, a na kraju svog prvog govora otkako je u martu 2021. godine preuzeo položaj šefa američke špijunske agencije, prenosi Glas Amerike.
Berns je takođe naveo da su američke obaveštajne agencije u jesen prošle godine počele da prikupljaju „uznemirujuće i detaljne” obaveštajne podatke o Putinovim planovima za „veliku novu invaziju” na Ukrajinu.
„Putin je bio obuzet primedbama, ambicijom i nesigurnošću i video je da se zatvara prozor za oblikovanje orijentacije Ukrajine daleko od Zapada”, naglasio je Berns koji je Putina nazvao „apostolom osvete”.
Američki obaveštajni podaci bili su ključni za ukrajinsku borbu protiv ruskih snaga, ocenio je Berns, koji je tokom višegodišnje diplomatske karijere bio i američki ambasador u Moskvi.
On je poručio i da su zločini počinjeni u ukrajinskom gradu Buča užasni.
Rusija odbacuje optužbe za zločine u Buči i napade na civile.

SAD: Potvrđeno – sedam beloruskih aviona krši antiruske sankcije
VAŠINGTON- Ministarstvo trgovine SAD danas je potvrdilo da je identifikovalo sedam aviona tipa „boing 737” kojima upravlja beloruska aviokompanija „Belavia”, a koji navodno krše američka izvozna ograničenja Rusiji.
Sedam beloruskih aviona prvi su koji su identifikovani da krše antiruske sankcije otkako su kaznene mere protiv Belorusije pooštrene prošle nedelje, preneo je Rojters.
Ministarstvo trgovine je saopštilo da bi ograničenja, koja avionima zabranjuju obavljanje usluga u inostranstvu, trebalo efikasno da ih prizemlje i spreče buduće međunarodne letove, prenosi Tanjug.
Uz sedam beloruskih aviona, na proširenoj listi sankcija se nalaze još tri letelice.

Transporti NATO oružja u Ukrajinu legitiman ruski vojni cilj
U Mariupolju, strateški važnom gradu na obali Azovskog mora, predalo se 1.026 ukrajinskih vojnika 36. brigade marinaca, izjavio je juče portparol ruskog Ministarstva odbrane general-major Igor Konašenkov. „Na području metalurškog kombinata ’Iljič’, kao rezultat uspešnih ofanzivnih dejstava ruskih oružanih snaga i policijskih jedinica Donjecke narodne republike, dobrovoljno je položilo oružje i predalo se 1.026 ukrajinskih vojnika 36. brigade marinaca”, rekao je Konašenkov, javlja „Izvestija”.
Prema njegovim rečima, među onima koji su se predali je i 47 žena, kao i 151 ranjenik. Ranjenima je pružena prva medicinska pomoć, nakon čega su prebačeni u gradsku bolnicu u Mariupolju, prenosi Tanjug.
Lider Čečenije Ramzan Kadirov, čiji borci imaju veliku ulogu u bici za Mariupolj, pozvao je preostale ukrajinske snage locirane na području nekadašnje fabrike „Azovstal” da se predaju, ocenjujući da je „otpor beskoristan, a borbenih snaga praktično nema”, javlja agencija RIA Novosti. On je na „Telegramu” objavio i snimke uličnih borbi u ovom industrijskom i lučkom gradu. Ratuje se u skučenim prostorijama zgrada i postrojenja, što podseća na scene iz bitke za Staljingrad u Drugom svetskom ratu. Iako Kijev nije ni potvrdio ni demantovao masovnu predaju ukrajinskih vojnika, objavljen je niz snimaka i fotografija koje govore o tome.
Ukrajinski predsednik Volodimir Zelenski je u obraćanju estonskom parlamentu izneo tvrdnju da Rusija u Ukrajini koristi zabranjene fosforne bombe i optužio Moskvu za taktiku terorizma protiv civila. Zamenica ministra za odbranu SAD Ketlin Hiks izjavila je da je Amerika spremna da razmotri mogućnost snabdevanja Ukrajine oružjem srednjeg dometa, sposobnim da pogodi aerodrome u Rusiji. Potvrdila je da će američka strana nastaviti da dostavlja Ukrajincima obaveštajne informacije i da ih snabdeva municijom, prenosi „Glas Amerike”.
„Vašington post” javlja da Pentagon želi da u Ukrajinu prebaci oklopna vozila „hamvi” i niz druge opreme.
Letonija će obučiti ukrajinske vojnike da upravljaju dronovima nakon što su joj dve letonske kompanije isporučile ove bespilotne letelice, saopštilo je ministarstvo odbrane, javlja AP, prenosi Beta. Sve to ukazuje da Zapad šalje u Ukrajinu sve više oružja i sve složenije borbene sisteme kojima bi trebalo da se ruskim snagama nanesu što veći gubici. Logično, odgovor Moskve nije se dugo čekao.
Zamenik ruskog ministra spoljnih poslova Sergej Rjabkov upozorio je juče da Rusija smatra da su transportna sredstva SAD i NATO-a kojima se prevozi oružje u Ukrajini legitimni vojni ciljevi. Generalštab ukrajinske vojske saopštio je da ruske snage nastavljaju granatiranje Harkova i vazdušne napade na Mariupolj, kao i raketne udare na civilnu infrastrukturu u Zaporožju.
Sve češći su napadi na pograničnu teritoriju Ruske Federacije. Tako je juče granatiran granični punkt u selu Gordejevka u Kurskoj oblasti. Preksinoć su visokopreciznim raketama s mora i iz vazduha uništena dva velika ukrajinska skladišta raketnog i artiljerijskog naoružanja u oblastima naselja Sadovoje i Čudnov.
Nehamer: Putin je veoma jasan
Berlin – Austrijski kancelar Karl Nehamer istakao je, povodom nedavne posete Moskvi, da je predsednik Rusije Vladimir Putin veoma jasan u svojim ciljevima.
On je za nemački podkast „Pionir” kazao da je cilj njegove posete bio da Putina konfrontira s dešavanjima u Ukrajini, zločinima i da ukaže koliko su važni humanitarni koridori. Ukazao je da mu je Putin govorio o nepravdi prema Rusima na istoku Ukrajine. Kad je reč o Putinovom cilju, Nehamer je rekao da je iz onoga što je čuo od šefa ruske države to pre svega istok Ukrajine, kako bi se uspostavila neka vrsta bezbednosne linije ka Ruskoj Federaciji.
„To će sada očigledno sprovesti u delo svim vojnim sredstvima. Taj okršaj biće posebno krvav, jer i Ukrajinci znaju šta ruska strana namerava”, kazao je on, prenosi Tanjug. Na keca desno:
Štajnmajer (ne)poželjan u Kijevu
Zamenik šefa kabineta ukrajinskog predsednika Igor Žovkva objasnio je juče da nemački predsednik Frank-Valter Štajnmajer nije pozvan u Kijev jer Ukrajina čeka konkretne odluke Berlina o embargu na isporuke nafte iz Rusije, kao i one koje se odnose na vojnu i ekonomsku pomoć Ukrajini, posebno obezbeđivanje teškog naoružanja, prenosi Tanjug. Precizirao je da sve posete Ukrajini treba da se završe određenim rezultatom. „Veoma bismo voleli da posete visokih političara Ukrajini donesu rezultat, na primer, embargo na naftu ili slanje teškog naoružanja, ili da Nemačka, na primer, garantuje prijem Ukrajine u EU i podršku za obnovu zemlje”, rekao je TV kanalu Velt, prenosi RIA Novosti.
Međutim, savetnik šefa kabineta ukrajinskog predsednika Volodimira Zelenskog Sergej Leščenko negirao je u intervjuu za Si-En-En da je Zelenski odbio ponudu za posetu nemačkog predsednika Frank-Valtera Štajnmajera, prenosi Tanjug.
Štajnmajer je prethodno izjavio da je planirao da poseti Kijev sa svojim poljskim kolegom i predsednicima Estonije, Litvanije i Letonije „kako bi poslao snažan znak evropske solidarnosti s Ukrajinom, ali to u Kijevu nisu želeli”.
Na pitanje da li Kijev misli da bi odbijanje posete šefa nemačke države moglo da izazove negodovanje Nemaca, Žovkva je rekao da Ukrajinci „znaju da većina nemačke populacije, do 70 odsto, već sada želi da vidi Ukrajinu u EU”, ali da nemačko rukovodstvo nije spremno da podrži ubrzanu proceduru za prijem Ukrajine.

Velikim silama se ne sudi u Hagu
Američki predsednik Džozef Bajden je povodom stradanja civila i razaranja u Ukrajini kazao za šefa Kremlja Vladimira Putina da je diktator koji je počinio genocid.
Bajden je optužio Putina prekjuče na skupu u Ajovi, gde je građanima objašnjavao šta će Bela kuća preduzeti da bi smanjila rast cena goriva tokom energetske krize.
„Vaš kućni budžet, vaša sposobnost da napunite rezervoar ne treba da zavise od toga da li će diktator proglasiti rat i počiniti genocid na drugom kraju sveta”, istakao je prvi čovek vašingtonske administracije, a prenosi AP.
Ovo nije prvi put da je šef Zapadnog krila iskoristio najteže kvalifikacije da bi opisao ruskog predsednika, ali je kao i u nekim ranijim slučajevima delimično relativizovao ono što je izrekao. Kad su ga novinari pitali da li su dobro čuli „genocid”, odgovorio je: „Da, nazvao sam to genocidom. Sve je jasnije da Putin pokušava da izbriše ideju da možete biti Ukrajinac. Pojavljuju se novi dokazi o užasnim stvarima koje su Rusi uradili u Ukrajini.” Ipak, Bajden je svoje obraćanje zaključio rečima: „Ostavićemo advokatima da na međunarodnom nivou odluče da li se to kvalifikuje (da bude genocid), ali meni se svakako čini da jeste.”
Bajden je ranije Putina nazvao ratnim zločincem, ali američka vlada nije zvanično optužila ni Putina ni ruske generale za ratne zločine i genocid. Zbog toga se i o izrečenom u Ajovi pre može govoriti kao o Bajdenovoj retorici nego kao o američkoj politici.
Poslednji put je vašingtonska administracija upotrebila reč „genocid” prošlog meseca povodom zločina vojne hunte u Mjanmaru. Državni sekretar Entoni Blinken izjavio je da je takva kvalifikacija tek osmi put da je Vašington neki zločin formalno proglasio za genocid. Ranije je to bio slučaj s onim što se dešavalo u Bosni, Ruandi, Darfuru, Sadamovom Iraku, na teritorijama koje je držala Islamska država, kao i s muslimanskom ujgurskom manjinom u Kini. Amerika genocidom smatra i ono što su Turci počinili nad Jermenima za vreme Osmanskog carstva.
Prema Rimskom statutu, na osnovu kojeg je osnovan Međunarodni krivični sud u Hagu 2002, genocid je „čin počinjen s ciljem da se uništi, u celini ili delimično, nacionalna, etnička, rasna ili verska grupa”. Kako za Nacionalni javni radio objašnjava Lejla Sadat, profesorka međunarodnog prava na Vašingtonskom univerzitetu u Sent Luisu i savetnica Međunarodnog krivičnog suda, teško je dokazati genocid jer bi tužioci morali da „pokažu da su ruske snage izvršile ove užasne zločine da bi uništile, u potpunosti ili delimično, izvesnu grupu”.
Konkretnije korake američka vlada preduzela je prošlog meseca, kad je saopštila da će pomoći u istrazi ruskih ratnih zločina u Ukrajini. Ipak, ni Amerika ni Rusija nisu potpisnice Rimskog statuta, niti članice Međunarodnog krivičnog suda, čiju nadležnost ne priznaju. Zbog toga su optužbe za ratne zločine, zločine protiv čovečnosti ili genocid, kad se iznose protiv velikih sila i njihovih saveznika, samo simbolične.
Velikim silama i njihovim štićenicama ne sudi se u Hagu. Vašington je odbacio svaku mogućnost da bi međunarodni sud mogao da istražuje optužbe za ratne zločine koje su počinili Pentagon i CIA u Avganistanu. SAD se protive i nameri ovog tribunala da ispita izraelske zločine u Gazi. Kongres je 2002. zabranio pomoć zemljama koje se ne obavežu da nikad neće poslati nijednog Amerikanca u međunarodni tribunal.
Teško je zamisliti scenario u kojem bi Putin završio u Hagu, jer bi za to bilo potrebno da se promeni vlast u Rusiji i da nova vlada počne da sarađuje s međunarodnim sudom. Kako podseća „Njujork tajms”, kazna za ratne zločine stiže samo u slučaju okupacije, gubitka rata ili silaska s vlasti. Nacistima se sudilo u posleratnoj Nemačkoj, a Sadamovim ljudima tokom američke okupacije Iraka. Zločini u Ruandi istraženi su tek kad je pobednička strana pristala da pošalje osumnjičene u Međunarodni krivični tribunal u Hag. Slobodan Milošević je isporučen Hagu nakon što je izgubio moć, pri čemu su nove vlasti u Srbiji Međunarodnom krivičnom tribunalu za bivšu Jugoslaviju isporučivale i ostale osumnjičene.
Međunarodni krivični sud optužio je trojicu Rusa za zločine u ratu u Gruziji, ali ne postoji nikakva šansa da Moskva isporuči osumnjičene. Isti sud je počeo da ispituje zločine nad Palestincima, ali Izrael neće dozvoliti istražiteljima da priđu okupiranim palestinskim teritorijama niti će eventualne optužnice uzeti za ozbiljno.
Niko nije odgovarao ni za masakre u Siriji, pa ni predsednik Bašar el Asad, koji je ostao na vlasti. I posle Drugog svetskog rata u Nirnbergu se sudilo samo nacistima, dok su zločini pobednika ostali nekažnjeni.

Kan: Nastaviću s pokušajima da Rusija učestvuje u istrazi
HAG- Glavni tužilac Međunarodnog krivičnog suda Karim Kan izjavio je danas da će nastaviti s naporima da se Rusija angažuje u istrazi tog suda u vezi sa navodnim ratnim zločinima u Ukrajini.
„Nastaviću sa pokušajima približavanja Ruskoj Federaciji po treći put”, rekao je Kan na brifingu nakon posete ukrajinskom gradu Buči, prenosi agencija Rojters.
Kan je tokom posete ocenio da je Ukrajina „mesto zločina”.
„Ovde smo jer imamo razumne osnove da verujemo da se vrše zločini koji su u nadležnosti suda,” poručio je Kan novinarima, preneo je Bi-Bi-Si.
„To zahteva nezavisnu, nepristrasnu istragu”, ukazao je glavni tužilac MKS.
Dodao je da će forenzički tim MKS početi sa radom u Buči.
Ukrajina optužuje Rusiju da je u Buči kod Kijeva počinila ratni zločin nad civilima, ali Moskva to kategorički demantuje, prenosi Tanjug.

Zelenski: Mađarska i Nemačka blokiraju naftni embargo Rusiji
KIJEV- Predsednik Ukrajine Vladimir Zelenski optužio je danas Nemačku i Mađarsku da blokiraju napore EU za uvođenje embarga na uvoz ruskih energenata, od čega Rusija ove godine, kako se navodi, može da zaradi do 250 milijardi funti (326 milijardi dolara.
„Neki naši prijatelji i partneri razumeju da je došlo drugačije vreme, da više nije pitanje posla i novca. Ovo je pitanje opstanka”, kazao je Zelenski za Bi-Bi-Si.
On je ponovio zahteve Kijeva da se što više oružja dopremi Ukrajini, rekavši da ukrajinska vojska ne dobija dovoljno brzo oružje kako bi odbila ruski napad.
 „SAD, Velika Britanija i neke zemlje EU, pokušavaju da nam pomognu i pomažu nam. Ali nam je pomoć potrebna što pre. Ključna reč je sada”, kazao je Zelenski, prenosi Tanjug.

Amerika uskoro odlučuje da li u Kijev šalje zvaničnika
VAŠINGTON- Američki predsednik Džozef Bajden danas je izjavio da će najviši zvaničnici SAD uskoro doneti odluku da li će poslati svog predstavnika u Kijev, kako bi iskazali podršku Ukrajini.
„Mi ćemo uskoro doneti odluku o tome”, rekao je Bajden novinarima, preneo je Rojters.
Agencija je citirala izvor upoznat sa situacijom, koji je naveo da bi u Kijev mogli da otputuju američki ministar odbrane Lojd Ostin ili državni sekretar Entoni Blinken, prenosi Tanjug.

Saliven: Potrudićemo se da Rusija ne zaobilazi sankcije
VAŠINGTON- Sjedinjene Američke Države planiraju nove akcije kojima bi sprečili da Rusi zaobilaze sankcije, izjavio je danas nacionalni savetnik američkog predsednika Džejk Saliven.
„Naš fokus narednih dana će biti na tome kako da sprečimo izbegavanje sankcija. Mislim da ćemo u sledeće dve nedelje saopštiti na koji će se način identifikovati oni koji pokušavaju da olakšaju Moskvi da izbegne sankcije, kako unutar Rusije, tako i spolja”, rekao je Saliven.
On je rekao da bi svaki pokušaj Rusije da obustavi dostavljanje oružja Ukrajini mogao da dovede do sukoba sa Zapadom, prenosi Tanjug.
„SAD nisu aktivne na teritoriji Ukrajine, tako da bi Rusi tim pokušajem očigledno napali teritoriju NATO, odakle dolazi oružje. To bi pokrenulo član 5 i to bi promenilo igru potpuno”, kazao je Saliven.
Naime, član 5 povelje NATO kaže da napad na jednu članicu Severnoatlantske alijanse je napad na sve članice.
Dosad je primenjen jednom, dodaje Rojters, navodeći da je to bilo 11. septembra 2001. godine, kada su napadnute SAD.

MMF: Prognoza globalnog rasta niža zbog rata u Ukrajini
VAŠINGTON– Međunarodni monetarni fond će smanjiti procene globalnog rasta za 2022. i 2023. godinu zbog rusko-ukrajinskog rata koji podstiče uspon cena hrane i energenata, stvarajući pritisak na ionako krhke ekonomije, izjavila je danas generalna direktorka MMF-a Kristalina Georgieva.
Fonf će umanjiti prognoze rasta 143 ekonomije koje čine 86 posto globalne ekonomske proizvodnje, mada će većina zemalja zadržati pozitivan rast, rekla je ona najavljujući novi Izveštaj o svetskim ekonomskim izgledima, koji će biti objavljen na prolećnim sastancima MMF-a i Svetske banke sledeće nedelje, prenosi Rojters.
Georgieva, koja je ranije nagovestila verovatno smanjenje projekcija, navela je da ruski napad na Ukrajinu „šalje udarne talase širom planete” stvarajući velike prepreke zemljama koje se bore da se oporave pandemije kovida 19 koja i dalje besni.
„Glavni uzrok onoga s čime se danas suočavamo je rat, i taj rat se mora završiti... U ekonomskom smislu, rast opada, a inflacija se povećava. U ljudskom smislu, prihodi stanovništva opadaju, a problemi rastu”, rekla je Georgieva u Karnegi zadužbini za međunarodni mir u Vašingtonu.
Zapadne sankcije uvedene Rusiji odražavaju „globalni poredak koji je ozbiljno uzdrman”, navela je ona, upozoravajući na veliku novu pretnju - fragmentaciju globalne ekonomije na geopolitičke blokove, sa različitim trgovinskim i tehnološkim standardima, sistemima plaćanja i rezervnim valutama.
„Takva tektonska promena (fragmentacija) bi izazvala bolne troškove prilagođavanja. Lanci snabdevanja, istraživanje i razvoj i proizvodne mreže bi bili prekinuti i morali bi ponovo da se grade. Siromašne zemlje i siromašni ljudi će snositi teret ovih dislokacija”, rekla je Georgieva.
Predočila je takođe da rat pogoršava prehrambenu nesigurnost širom sveta, s obzirom na prekide isporuka žitarica i đubriva iz Ukrajine, Rusije i Belorusije što podiže cene hrane i najteže pogađa najslabije zemlje, prenosi Tanjug.
Bez hitne, koordinisane akcije za povećanje snabdevanja hranom, mnogim zemljama preti veća glad, siromaštvo i socijalni nemiri, ocenila je šefica MMF-a.
Prema njenim rečima, jedan od imperativa je poboljšanje dugoročne otpornosti kroz diverzifikaciju poljoprivredne proizvodnje, kao što se širila i proizvodnja vakcina po regionima tokom pandemije.
MMF predviđa da će inflacija, koja je sada „jasna i prisutna opasnost” za mnoge ekonomije, ostati povišena u dužem periodu nego što se ranije očekivalo.
Georgieva nije iznela konkretan podatak o očekivanom globalnom rastu, ali je ranije izjavila da će on biti niži od 4,4 odsto koliko je MMF predviđao u januaru, kada je takođe smanjio prognozu za pola procentnog poena u odnosu na prethodnu.
„Od tada, izgledi su se značajno pogoršali, uglavnom zbog rata i njegovih posledica. Inflacija, finansijska pooštravanja i česti lokdauni u Kini, koji izazivaju nova uska grla u globalnim lancima snabdevanja – takođe utiču na privrednu aktivnost”, dodala je ona.
Takođe je apelovala da se u dobroj veri nastavi sa koordinisanom akcijom za rešavanje zajedničkih problema kao što su klimatske i brze tehnološke promene.
„Kompleksno ne znači nemoguće... Moramo imati na umu da odgovor ne sme biti u izolaciji i fragmentaciji”, zaključila je Georgieva, napominjući da je integracija koja je viđena nakon završetka Hladnog rata rezultirala utrostručavanjem obima globalne ekonomije i snažnim smanjenjem siromaštva za oko 1,3 milijarde ljudi.

Ukrajina usvojila zakon o zabrani javnog isticanja slova Z
KIJEV- Vrhovna rada Ukrajine usvojila je zakon o zabrani javnog isticanja slova Z i V, izjavio je danas poslanik Jaroslav Železnjak.
Kako je naveo, zakonom se zabranjuje „svaka propaganda ruskog režima i ruske specijalne vojne operacije u Ukrajini”, prenosi agencija TAS S.
Prema dokumentu koji je objavljen na sajtu Vrhovne rade, zabranjeno je javno isticanje simbola povezanih sa Oružanim snagama Rusije, uključujući slova Z i V i njihove ekvivalente na ćiriličnom pismu, prenosi Tanjug.
Istovremeno, prema zakonu, ovi simboli se mogu koristiti za „osudu ruskog režima”, u medijskim izveštajima koji ne opravdavaju ruske akcije.

Putin: Treba da gradimo nove gasovode i naftovode iz Sibira
MOSKVA- Ruski predsednik Vladimir Putin smatra da je potrebno isplanirati izgradnju novih gasovoda i naftovoda sa nalazišta u Sibiru, a takođe povećati i kapacitet pretovara nafte na Arktiku i Dalekom istoku.
„Treba uzeti u obzir mogućnost izgradnje novih naftovoda i gasovoda sa nalazišta u zapadnom i istočnom Sibiru”, rekao je Putin, sumirajući rezultate sastanka o situaciji u naftnoj i gasnoj industriji, prenosi Sputnjik.
Prema njegovom mišljenju, „povećanje kapaciteta pretovara nafte u arktičkim i dalekoistočnim lukama takođe je veoma važan zadatak”.
Govoreći o drugim pravcima rada, Putin je naglasio da je neophodno „iskoristiti potencijal Severnog morskog puta i uključiti gasovode 'Snaga Sibira' i 'Sahalin - Habarovsk - Vladivostok' u jedinstveni sistem snabdevanja gasom kako bi se regioni u tom delu zemlje obezbedili gasom”, prenosi Tanjug.

Belorusi oborili dron na granici sa Litvanijom
MINSK- Beloruski graničari oborili su bespilotnu letelicu na granici sa Litvanijom, koja se kretala iz susedne države ka teritoriji Belorusije, saopštio je danas Državni granični komitet te zemlje.
„Da bi sprečili narušavanje vazdušnog prostora i suzbili nezakonite aktivnosti graničari su otvorili vatru na vazdušni cilj. i dron je oboren”, saopštio je na Telegramu Državni granični komitet, prenosi TAS S.
Kako je precizirano u saopštenju, incident se dogodio 13. aprila uveče na granici sa Litvanijom, a bespilotnu letelicu koja je sa litvanske strane krenula ka teritoriji Belorusije primetila je granična patrola tokom službe, prenosi Tanjug.

Pentagon još ne zna razloge eksplozije na „Moskvi"
VAŠINGTON- Portparol Pentagona Džon Kirbi, povodom tvrdnje Ukrajine da je njihova vojska sinoć izvela raketni udar na vodeći ruski ratni brod „Moskva” i nanela mu značajnu štetu, izjavio je za Si-En-En da je „došlo do eksplozije” na tom brodu, ali da SAD još ne mogu da kažu da li je pogođen projektilom.
Rusija navodi da njen ratni brod nije potonuo nakon što se municija na njemu zapalila, dok Ukrajina kaže da je brod pogođen njenim protivbrodskim projektilima, preneo je Si-En-En.
„Nismo baš sigurni šta se ovde dogodilo, ali procenjujemo da je na ovoj krstarici došlo do najmanje jedne i to prilično velike eksplozije, koja je izazvala veliku štetu na plovilu”, rekao je Kirbi, prenosi Tanjug.
On je naveo da je oštećeni ruski ratni brod plutao i „probijao sebi put preko Crnog mora, verovatno radi popravke u Sevastopolju na Krimu”.

Lagard: Kamatama ćemo se baviti kad za to dođe vreme
FRANKFURT– Evropska centralna banka (ECB) ostala je danas pri planu da kupovine obveznica definitivno okonča u trećem kvartalu, ali nije nagovestila kada bi mogla da krene s povećanjem kamata, naglašavajući neizvesnosti povezane sa ratom u Ukrajini.
Neobavezujući ton iz saopštenja ECB-a gurnuo je naniže prinose na obveznice evrozone i vrednost jedinstvene valute, pošto su tržišni akteri smanjili očekivanja vezana za postepeno povećanje kamata tokom ove godine.
„Zadržaćemo postepenost i fleksibilnost u vođenju naše monetarne politike”, rekla je predsednica ECB Kristin Lagard na onlajn konferenciji za novinare, obraćajući se iz svog doma gde se oporavlja od infekcije korona virusom, izveštava Rojters.
Lagardova je navela da bi prestanak kupovina imovine mogao da se dogodi u bilo kom trenutku u trećem kvartalu, podvukavši da ne postoji precizan vremenski okvir kada će nakon toga početi da podiže kamatne stope, dodajući da bi to toga moglo da dođe za nekoliko nedelja ili čak nekoliko meseci nakon okončanja programa podsticaja.
„Kamatnim stopama ćemo se baviti kada do toga stignemo”, rekla je ona.
Šefica ECB-a je ukazala na izloženost 19 ekonomija evrozone sukobu u Ukrajini, napominjući da je on već narušio poslovno poverenje i dodatno pogoršao poremećaje u globalnim lancima snabdevanja koji su ionako pogođeni pandemijom.
„Kako će se ekonomija dalje kretati presudno će zavisiti od toga kako će se ovaj sukob razvijati, i od uticaja aktuelnih sankcija i mogućih daljih mera”, poručila je Lagard.
Konkretno, procenjuje se da će bilo kakav potez Evropske unije u pravcu uvođenja embarga na uvoz gasa iz Rusije gurnuti Nemačku i ostatak evrozone u recesiju.
ECB je od 2015. godine kupila skoro 5,0 biliona evra državnih i privatnih dužničkih hartija u cilju podsticanja inflacije, koja je godinama posle dužničke krize bila ispod cilja centralne banke od 2,0 odsto, prenosi Tanjug.
Međutim, inflacija u evrozoni je poslednjih meseci neočekivano skočila, dovodeći kreatore monetarne politike u dilemu kako da pomire dve suprotstavljene ekonomske sile. S jedne strane, inflacija je već dostigla rekordnih 7,5 odsto, pri čemu se očekuje njen dalji uspon, dok s druge strane, ekonomija evrozone, u najboljem slučaju, sada stagnira pod uticajem ukrajinskog sukoba čije posledice trpe i domaćinstva i preduzeća širom 19 zemalja monetarnog bloka, prenosi britanska agencija.

Kuleba: Potrebno dodatno oružje za prekid opsade Mariupolja
KIJEV- Ukrajini je potrebno dodatno naoružanje kako bi prekinula opsadu Mariupolja, izjavio je danas ministar spoljnih poslova Dmitrij Kuleba.
„Mariupolj je u očajnoj situaciji. Činimo sve što možemo da podržimo civile i branioce”, rekao je Kuleba, prenosi Bi-Bi-Si.
Naveo je da bi prekinuli opsadu Mariupolja i spasili civile, potrebno im je više naoružanja i da se u dogovoru sa partnerima radi na njihovom dobijanju.
„Ako Ukrajina ne dobije neophodno oružje u roku od nekoliko dana, a ne nekoliko nedelja, to će značiti da će više civila biti ubijeno, biće počinjeno više zločina i više ukrajinskih sela i gradova će biti uništeno usled ruske ofanzive”, ocenio je Kuleba, prenosi Tanjug.
Američki predsednik Džozef Bajden obećao je juče dodatnih 800 miliona dolara vojne pomoći Ukrajini.

Mask ponudio 43 milijarde dolara za kupovinu Tvitera
SAN FRANCISKO – Izvršni direktor Tesle Ilon Mask danas je ponudio 43 milijarde dolara (39 milijardi evra) za kupovinu preostalih deonica Tvitera i rekao da ta društvena platforma koju je kritikovao zbog nepoštovanja principa slobode govora, treba da se „transformiše”.
Kompanija Tviter je saopštila da je Mask, sada najveći individualni akcionar te kompanije, predložio kupovinu preostalih deonica po ceni od 49,5 dolara po akciji, koju je nazvao svojom najboljom i konačnom ponudom.
„Tviter može biti platforma za slobodu govora širom sveta, sloboda govora je društveni imperativ za funkcionalnu demokratiju. Međutim on neće ni napredovati ni služiti ovom društvenom imperativu u svom trenutnom obliku. Tviter treba da se transformiše kao privatna kompanija”, rekao je Mask, prenosi Beta.
Analitičari veruju da će Mask postati vlasnik Tvitera „agresivnim neprijateljskim preuzimanjem te kompanije” jer je malo verovatno da se, zbog cene koju je ponudio, oglasi bilo koji drugi ponuđač.
Time će Upravni odbor Tvitera verovatno biti primoran da prihvati Maskovu ponudu ili da započne proces prodaje kompanije.
Mask je nedavno obelodanio da svakodnevno kupuje male pakete deonica Tvitera čime je došao do devet odsto vlasništva što je po veličini drugi udeo u toj firmi.
Protiv Maska je u utorak podneta tužba zbog neobjavljivanja tih kupovina u nameri da namerava da do deonica dođe tajno, po nižoj ceni.
Pošto je Mask objavio da kupuje deonice, Tviter mu je ponudio mesto u Upravnom odboru pod uslovom da ne kupi više od 14,9 odsto preostalih deonica, ali je on to odbio.
Tviter je 2021. godine imao gubitak od 221 miliona dolara zbog presuda kojima je osuđen jer akcionarima nije prikazivai stvarno stanje svog poslovanja.

Kremlj: Ako Švedska i Finska uđu u NATO, nenuklearni status Baltika nemoguć
Portparol Kremlja Dmitrij Peskov izjavio je danas da u slučaju ulaska Švedske i Finske u NATO više ne može biti reči o nenuklearnom statusu Baltika.
Peskov je potvrdno odgovorio na pitanje da li Kremlj podržava stav zamenika predsednika Saveta za nacionalnu bezbednost Rusije Dmitrija Medvedeva da ne može biti govora o nenukleranom statusu Baltika ako se dve skandinavske zemlje pridruže NATO-u.
„Naravno. To je već više puta rečeno, i što je najvažnije, da se podsetimo da postoji aktuelna predsednička naredba Ministarstvu odbrane da podnese predloge za jačanje našeg zapadnog krila povodom izgradnje vojnog potencijala NATO-a u blizini naše zapadne granice”, naveo je Peskov, prenosi Beta.
Na pitanje da li to uključuje raspoređivanje ruskog nuklearnog oružja na Baltiku, Peskov je rekao da „ne može ništa da kaže o tome”.
„Upravo nakon izrade takvog plana za naše jačanje zapadnih granica, biće utvrđen spisak svih neophodnih mera i koraka koji će biti preduzeti, i to će biti razmotreno na odvojenom sastanku sa predsednikom (Vladimirom Putinom)”, kazao je Peskov.
Medvedev, bivši ruski predsednik i premijer, izjavio je ranije danas da će Rusija ojačati svoje vojne resurse, uključujući nuklearne, u Baltičkom moru i u blizini Skandinavije, ako Finska ili Švedska uđu u NATO.
Švedska je najavila da će u junu podneti zahtev za članstvo u NATO, a Finska, koja ima dugu kopnenu granicu i komplikovanu istoriju sa Rusijom, razmatra takvu mogućnost zbog ruske ofanzive na Ukrajinu.

Putin: Pokušaji istiskivanja Rusije sa energetskog tržišta pogodiće sve
NOVO OGAREVO – Ruski predsednik Vladimir Putin upozorio je danas će pokušaji zapadnih zemalja da isteraju ruske snabdevače energentima sa tržišta neizbežno uticati na celokupnu globalnu ekonomiju.
Ruske energetske kompanije su odgovorni učesnici na svetskom tržištu, afirmisali su se svojim višedecenijiskim radom i striktnim ispunjavanjem obaveza, naveo je šef ruske države na sastanku o situaciji u naftnoj i gasnoj industriji, javlja Tas s.
„Pokušaji zapadnih zemalja da istisnu ruske dobavljače, da zamene naše energetske resurse isporukama alternativnih dobavljača neizbežno će uticati na celokupnu svetsku ekonomiju”, rekao je Putin, javlja Tanjug.
On je takođe saopštio da Rusija namerava da dramatično poveća udeo plaćanja u nacionalnim valutama u spoljnoj trgovini.
Putin je dodao da je naložio vladi da preusmeri izvoz ruskih energenata sa Zapada na tržišta na jugu i istoku i da za to pripremi odgovarajuću infrastrukturu.
„Moramo da diverzifikujemo izvoz, polazeći od toga da će u dogledno vreme snabdevanje Zapada našom energijom ostati i dalje smanjeno, tako da je važno da se konsoliduje trend iz poslednjih godina i da se korak po korak naš izvoz preusmerava na brzorastuća tržišta juga i istoka”, rekao je on.
Ruski lider je ocenio da je najakutniji problem u domaćem sektoru goriva i energije vezan za poremećaje izvozne logistike zbog sankcija i predložio da se razgovara o dugoročnim planovima razvoja naftnog i gasnog sektora i pristupima za rešavanje izazova sa kojima se suočavaju kompanije iz ovog sektora.

Le Pen: Zelenski traži od Zapada više nego što je moguće
PARIZ – Lider francuske desnice i kandidatkinja za predsednika Francuske, Marin le Pen, smatra da ukrajinski predsednik Volodimir Zelenski traži od Zapada više nego što može da mu pruži.
„Zelenski želi više podrške. Ponekad traži više nego što je moguće da se pruži”, rekla je Le Pen za TV kanal „Frans 2”, prenosi agencija TAS S.
Odgovarajući na pitanja novinara, Le Pen je precizirala zašto se protivi upotrebi termina „genocid” u vezi sa događajima u Ukrajini.
„Genocid ima pravno vrlo jasnu definiciju i ne uklapa se u situaciju”, poručila je Le Pen, javlja Tanjug.
Istovremeno, Le Pen je istakla da ne veruje u mogućnost izolacije Rusije na međunarodnoj areni.
„To je velika svetska sila”, rekla je kandidatkinja za predsednika Francuske.
Napomenula je da podržava obnavljanje odnosa NATO i Rusije nakon okončanja ukrajinskog sukoba.
„Mislim da će Zapad imati mnogo da izgubi ako, dugoročno gledano, Rusija izabere saradnju sa Kinom”, istakla je Le Pen.
Poručila je da će, ukoliko bude izabrana za predsednika države, njena spoljna politika biti zasnovana na principima „nezavisnosti, ekvidistance i trajnosti”.
Le Pen će se u drugom krugu predsedničkih izbora, 24. aprila, suočiti sa aktuelnim predsednikom Emanuelom Makronom.

Holandija će naložiti kompanijama da ne plaćaju gas u rubljama
Vlada Holandije će izdati nalog kompanijama da ne plaćaju ruski gas u rubljama što je predložila Moskva, jer bi tako kršile sankcije Evropske unije, izjavio je danas portparol Ministarstva za ekonomske poslove.
Portparol je rekao da je Holandija usvojila taj stav nakon jučerašnje odluke Evropske komisije i da o tome obaveštava energetske kompanije.
„Ono što se promenilo jeste to da je EK juče zaključila da bi plaćanje u rubljama predstavljalo kršenje sankcija, kao i otvaranje računa u Gasprombanci”, dodao je portparol, prenosi Rojters.
Moskva je u martu predložila da kupci njenih energeata otvore račune u Gasprombanci, gde bi se plaćanja u evrima ili dolarima konvertovala u rublje.
Holandska vlada nema nikakve ugovore sa samim Gaspromom, a ranije je naznačila da kupci gasa na tržištu treba da postupaju onako kako smatraju da treba.
Holandske kompanije koje imaju ugovore o kupovini ruskog gasa, uključujući energetsku kompaniju Eneko i trgovačku firmu GasTera iz koje stoji država, saopštile su da su njihovi ugovori sa Gaspromom zaključeni u evrima i da će plaćanja obavljati isključivo u toj valuti.

U Bangladešu i Nepalu novogodišnja slavlja posle dve godine pauze zbog pandemije (FOTO)
Posle dvogodišnje pauze, hiljade ljudi u Bangladešu i Nepalu danas je proslavilo svoje nove godine šarenim povorkama i muzičkim priredbama, pošto je pandemija korona virusa popustila a život se vratio u normalu.
U glavnom gradu Bangladeša, Daki, ljudi obučeni u tradicionalnu crvenu odeću ušli su u bengalsku 1429. godinu. Marširali su, pevali i plesali u kampusu Univerziteta u Daki i univerzitetskom parku Ramna.



Slične povorke organizovane su u drugim delovima Dake i drugde u zemlji ali su te proslave bila u drugom planu jer većinski muslimanski Bangladeš u isto vreme slavi mesec posta, Ramazan, prenosi Tanjug.
U 160-milionskom Bangladešu danas je državni praznik.



Bengalski kalendar je nastao za vreme mogulskog cara Akbara iz 16. veka kombinovanjem islamskih i solarnih hinduističkih kalendara da bi se olakšalo prikupljanje poreza na zemljište.
Svečanosti nisu održavane prethodne dve godine zbog pandemije.



I u Nepalu je, posle dvogodišnje pauze zbog pandemije, danas dočekana 2079. godina posetama hinduističkim hramovima i budističkim svetištima, gde su se porodice molile za prosperitet i sreću.
Prošlogodišnja proslava bila je zabranjena zbog porasta broja slučajeva korona virusa, a godinu pre toga ljudi su ostali kod kuće zbog mera ograničenja kretanja.
Ministarstvo zdravlja Nepala prijavilo je u sredu samo 19 novih slučajeva i nijedan smrtni slučaj od kovida-19.

Kremlju važniji specijalci iz tunela pod „Azovstalom” nego Medvedčuk
Do razmene uhapšenog ukrajinskog proruskog političara Viktora Medvedčuka za ukrajinske vojnike koje drže Rusi ili neke koji su u klopci u tunelima fabrike „Azovstal” iz koje pokušavaju da izađu – neće doći. Ovu zamisao ukrajinskog predsednika Volodimira Zelenskog, koju je javno izneo slavodobitno prikazavši fotografiju uhapšenog opozicionog političara, juče po podne bezvrednom je učinio Kremlj. Dmitrij Peskov, koji odmah po objavljivanju fotografije nije poverovao u njenu autentičnost, komentarišući predlog Zelenskog, rekao je da je Medvedčuk ukrajinski državljanin i za Moskvu strani političar, koji nije imao nikakve komunikacione kanale s ruskim rukovodstvom. Osudio je kijevski režim zbog progona ljudi na osnovu njihovih političkih stavova i naglasio da će Kremlj pratiti sudbinu ukrajinskog političara i da će pozvati i evropske lidere da to učine.
Zelenski je pridao veliki značaj informaciji da Ukrajinci drže Medvedčuka, pa je u utorak uveče, istog dana kad se u Mariupolju predalo 1.026 ukrajinskih marinaca – na „Telegramu” objavio fotografiju na kojoj se vidi Medvedčuk s lisicama na rukama. Potom je ukrajinska bezbednosna agencija objavila drugu fotografiju, na kojoj se vide velika modrica na glavi prekrivena kosom, popucali kapilari u očima i odsutan pogled dok pokazuje lisice na rukama. Medvedčuk je na obe fotografije u istoj prevelikoj ukrajinskoj uniformi, zapušten, neošišan i izmučen.
Nesrećna sudbina kontroverznog tajkuna i političara već u narednim satima počela je da otkriva nove detalje u rusko-ukrajinskom verbalnom ratu. Zelenski je posle nekoliko sati najavio da bi Medvedčuk mogao da bude razmenjen za ukrajinske vojnike. Neki su pomislili da bi to moglo biti onih 1.000 koji su se predali, a drugi, pak, da su za Kijev, ali i zapadne prestonice, mnogo važniji oni koji se još nalaze u podzemnim tunelima fabrike „Azovstal”. Na kraju, tačnim su se pokazale pretpostavke da Putin zbog Medvedčuka neće ispustiti iz ruku one koji se, navodno, kriju u podzemlju, a koje su Ukrajinci bezuspešno pokušavali da izvuku helikopterima i brodovima. A pogotovo ne zbog ukrajinskih marinaca koji su se predali pre dva dana.
Iako zvanična Moskva to ne govori, pojedini politički analitičari i mediji ukazuju da i ova operacija ima „britanski potpis” i da je usledila samo nekoliko dana posle boravka britanskog premijera Borisa Džonsona u Kijevu. „Između redova”, to je juče rekla i Marija Zaharova. Odgovarajući na objavu savetnika ukrajinskog ministra unutrašnjih poslova Vadima Denisenka da bi trebalo što pre zakazati suđenje i od Medvedčuka „izvući dokaze” pa ga onda razmeniti, ona je na „Telegramu” napisala da je ovo pravi britanski model ponašanja.
Zelenski je napisao da je Medvedčuk pokušao da beži prerušen u ukrajinsku uniformu, ali ruska strana dovodi u pitanje ovu verziju događaja pošto se on od maja prošle godine nalazio u kućnom pritvoru. Tri dana posle početka rata nestao je iz kuće, a njegov advokat je tada preneo da je on zbog pretnji pripadnika Desnog sektora prebačen na sigurnu lokaciju. Ali 18. marta kijevska policija je naložila njegovo hapšenje i stavljen je na međunarodnu poternicu. Neki od analitičara u Moskvi smatraju da je Medvedčuk verovatno priveden u februaru ili početkom marta, kad je još bio u kućnom pritvoru. To što je obučen u ukrajinsku kamuflažnu uniformu tumače kao činjenicu da njegova odeća, usled dugog boravka u zatvoru, nije bila reprezentativna za „dokazno” fotografisanje.

Štajnmajer nepoželjan u Kijevu – Nemačka iznenađena i uvređena
BERLIN – Dojče vele danas piše o zbrci na diplomatskom podijumu i kontradiktornim izjavama o otkazanoj poseti nemačkog predsednika Frank-Valtera Štajnmajera Kijevu. Ukrajinski predsednik Volodimir Zelenski sada tvrdi da uopšte nije ni bilo zvaničnog zahteva za posetom, ali kako navodi Dojče vele, Nemačka politika to demantuje.
Poruka Kijeva da nemački predsednik Frank-Valter Štajnmajer nije dobrodošao izazvala je zaprepašćenje i ljutnju u Nemačkoj, navodi Dojče vele.
Bilo je komunikacije na više nivoa, kažu u nemačkim političkim krugovima. A i sam Štajnmajer je u nekoliko navrata bezuspešno pokušavao da na telefon dobije Zelenskog.
I jasno je da Štajnmajer nije bio dobrodošao – nemačkom ambasadoru u Kijevu to je u pisanom obliku preneo kabinet ukrajinskog predsednika, javljaju nemački mediji.
Kancelar Olaf Šolc je takođe kritikovao ukrajinsko odbijanje da primi Štajnmajer kao „pomalo iritantno”. „Predsednik je hteo da ode u Ukrajinu”, rekao je Šolc uz ocenu da bi bilo bolje da je Štajnmajer primljen.
Kancelar je u jednom intervjuu na novinarsko pitanje odgovorio da ne planira da u skoro vreme otputuje u Kijev. Kaže da je u bliskom kontaktu s ukrajinskim predsednikom Zelenskim, a i da je bio u Kijevu neposredno pre izbijanja rata, prenosi Beta.
Prvobitno je na inicijativu poljskog predsednika Andžeja Dude bila planirana zajednička solidarna poseta Štajnmajera sa šefovima država Poljske, Litvanije, Letonije i Estonije.
Nakon što je nemački predsednik od ukrajinske strane proglašen nepoželjnim, ostala četvorica predsednika otputovali su u Kijev bez Štajnmajera.
Zelenski je u Kijevu, nakon tog susreta izjavio da se tu radi o poseti predstavnika „četiri države koje su prijatelji Ukrajine”.
Nemačka ministarka spoljnih poslova Analena Berbok izrazila je žaljenje što Štajnmajer nije otputovao u Kijev.
„Razgovarali smo o tom putovanju i ja mislim da bi bilo dobro da je do toga došlo”, rekla je političarka Zelenih.
Nemački ministar privrede i vicekancelar Robert Habek rekao je da „savezni predsednik jeste Nemačka”.
„I zato je odbijanje predsednika Zelenskog u stvari odbijanje Nemačke”, naglasio je Habek.
Ukrajinski ambasador u Berlinu Andrij Meljnik u međuvremenu je ponovo pozvao kancelara Šolca da poseti Kijev, naglašavajući da je on svakako dobrodošao i da bi se Zelenski tome radovao.
Ukrajinska želja je da prilikom te posete kancelar jasno obeća isporuku teškog naoružanja, piše Dojče vele.

Moskva će prijateljima prodavati naftu „po dogovoru”
U jeku frenetičnog lobiranja Zapada protiv ruskih energenata, vodeći svetski izvoznik nafte izašao je u utorak sa selektivnom ponudom kupcima barela, koja se naizgled teško odbija. Naime, Moskva je, kako je za dnevnik „Izvestija” rekao ruski ministar energetike Nikolaj Šulginov, spremna da sarađuje s „prijateljskim zemljama” i prodaje im svoju naftu i naftne derivate „u bilo kojem cenovnom opsegu”. Prema Šulginovu, kako prenosi Interfaks, „s tekućim stanjem (geopolitičkih) neizvesnosti i nekonstruktivnim ponašanjem Zapada barel bi mogao da dostigne cenu od 150 američkih dolara”. Prema kalkulaciji zvanične Moskve, cena mernog bureta nafte (oko 159 litara) kreće se sada u mogućem rasponu između 80 i 150 američkih dolara (74–139 evra).
Globalnim kupcima nafte pružena je, čini se, nova poslovna prilika da se svrstaju među prijatelje Moskve i one druge. U međuvremenu, Moskva je nakon početka sukoba u Ukrajini i prve runde zapadnih sankcija sastavila spisak 48 „neprijateljskih zemalja”, među kojima je svih 27 članica EU, uz SAD, Švajcarsku, Albaniju, Severnu Makedoniju, Crnu Goru... Smatra li Moskva ostatak sveta automatski „prijateljskim zemljama” nije izvesno, posebno nakon nedavnog glasanja u Generalnoj skupštini UN, kad je Rusija privremeno suspendovana iz UN Saveta za ljudska prava. Uoči tog glasanja, predstavnici Rusije na Ist riveru razaslali su depeše svim članicama Generalne skupštine da će glasanje za suspenziju, kao i „uzdržavanje” Moskva smatrati ne baš prijateljskim potezom.
Da li će Rusija nakon petro-objave Šulginova, kao u prethodnom slučaju „neprijateljskih država”, zvanično objaviti i spisak kandidata za cenu barela po dogovoru, ostaje da se vidi. U međuvremenu, cene severnoatlantske nafte („brent”) i lake teksaske nafte (VTI) skočile su juče ponovo iznad 100 američkih dolara (oko podneva „brent” je koštao oko 106,4 dolara, a VTI oko 102 dolara). I to uprkos „iznenađujućoj objavi Američkog naftnog instituta da su sedmične zalihe u SAD skočile na 7,757 miliona barela, dok su posmatrači očekivali rast od tek 1,367 miliona barela”, preneo je portal „Oilprajsiz” iz Hjustona. Ključni povod za najnoviji rast cene barela bila je izjava šefa Kremlja Vladimira Putina da su mirovni pregovori s Kijevom „u ćorsokaku” i da ruske vojne operacije u Ukrajini „teku po planu i nastavljaju se”. Globalne berze energenata su nakon ovih Putinovih izjava procenile da su dalje sankcije Zapada moguće, naročito u domenu energetike, izvestila je norveška energetska konsultantska agencija „Montel” (s filijalama u Francuskoj, Nemačkoj, Sloveniji, Španiji, Švedskoj, Turskoj i Velikoj Britaniji).
U međuvremenu, Evropska unija se, čini se, uveliko priprema za uvođenje šeste runde sankcija protiv Rusije, koje bi prema najavama mogle da obuhvate i potpunu obustavu uvoza nafte i gasa s terena jedanaeste ekonomije sveta. Naime, „EU sprema nacrt predloga za uvođenje naftnog embarga Rusiji. Nemački zvaničnici kažu da bi to bio veoma važan signal koji bi mogao da utiče na glavni ruski izvor prihoda...”, izvestila je juče kineska televizijska mreža CGTV.
Ruska ekonomija i finansije izgleda ipak ne posrću. „Prema podacima Centralne banke Rusije, zemlja je izvezla robe i usluga u vrednosti od 58,2 milijarde dolara više od vrednosti svog uvoza, što je za preko dva i po puta više od suficita tekućeg računa u prvom kvartalu 2021. U proteklih 12 meseci suficit na tekućem računu Rusije iznosio je 157,8 milijardi dolara. Ovo je veći suficit na tekućem računu nego bilo koje prethodne godine, pokazuju podaci Svetske banke”, objavio je juče briselski portal „Euraktiv”, zaključujući da su „sankcije EU imale samo ograničeno dejstvo”.
S druge strane, i OPEK i pet vodećih nemačkih ekonomskih instituta (Nemački institut za ekonomska istraživanja, Institut Ifo, Institut za svetsku ekonomiju iz Kila, Institut za ekonomska istraživanja iz Halea i RVI) upozorili su, u odvojenim istupanjima, na moguće razorne privredne posledice uvođenja potpunog energetskog embarga Rusiji. Naime, OPEK je emisarima EU pristiglim u Beč sa zahtevom da naftni kartel poveća proizvodnju poručio da će biti „gotovo nemoguće nadoknaditi sedam miliona barela ruske nafte na tržištu dnevno”.
Postojeće i dalje sankcije protiv Rusije, kako je delegaciji iz Brisela kazao Mohamad Sanusi Barkindo, odlazeći generalni sekretar OPEK-a, mogle bi da izazovu jedan od najgorih šokova u globalnom snabdevanju naftom. Istog dana nemački ekonomski eksperti ukazali su da bi potpuni energetski embargo protiv Rusije gurnuo Nemačku „u jednu od najvećih recesija u istoriji” i doveo do gubitka najmanje 400.000 radnih mesta tokom ove godine, izvestio je londonski „Fajnenšal tajms”. Izgleda da je i javno mnjenje u Nemačkoj prilično nevoljno da se odrekne ruskih energenata. Naime, istraživanje Instituta Alensbah navodi da 30 odsto Nemaca podržava momentalnu zabranu uvoza energenata iz Rusije. Istovremeno, iza političke krilatice koju zagovara Berlin „Za slobodu možemo da se smrzavamo” stalo je tek 24 odsto anketiranih Nemaca.
Koga će i kada Rusija u trgovini naftom i derivatima prepoznati kao „prijateljske zemlje” još je neizvesno.

Bundestag traži izdajnika u svojim redovima
BERLIN – Nemački Bundestag traži „izdajnika” koji je prosledio tajne protokole o zločinu u ukrajinskoj Buči medijima.
Predsedavajući odbora za odbranu Mari Agnes Štrak-Cimerman podnela je, prema pisanju „Fokusa”, krivičnu prijavu zbog odavanja državne tajne protiv nepoznatih lica koja su medijima prosledili informacije sa strogo poverljive sednice.
Radi se o protokolima prisluškivanja, koji dokazuju, prema nemačkim ekspertima, odgovornost ruskih vojnika za masakr nad ukrajinskim stanovništvom u Buči.
U prikupljanju podataka bile su uključene i dve strane partnerske službe, koje sada strahuju za poverljivost predatih informacija, javlja Tanjug.
Nemačka služba BND presrela je komunikaciju unutar ruske vojske i dokumentovala detaljno ubijanje ukrajinskih civila.
Iz tih protokola proizilazi da su se ruski vojnici hvalili ubistvom jednog starijeg Ukrajinca koji je vozio bicikl, ali i govorili o brutalnim metodama zlostavljanja.
Takođe, protokol dokazuje da su oficiri naložili zverstva nad civilima kako bi se izazvao strah.
BND je svoje protokole predao prošle nedelje nadležnom parlamentarnom kontrolnom telu, a kopije su prosleđene odboru za odbranu i odboru za spoljna pitanja.
U tim odborima se smatra da bi morao biti „izdajnik” strogo poverljivih podataka.
Nakon što su nemački mediji objavili vest o prisluškivanju ruska vojska je isključila nadzirane kanale komunikacije. NATO krugovi kritikuju da je zbog curenja informacija u Bundestagu napravljena šteta, jer su zatvoreni i dalji pristupi ruskim vojnim informacijama.

Rusi tvrde da je na „Moskvi” eksplodirala municija, Ukrajinci kažu da su je pogodili raketama
Prema izveštajima agencija
MOSKVA, KIJEV, DONjECK, VAŠINGTON – Rusija je danas saopštila da je glavni brod njene Crnomorske flote, raketna krstarica „Moskva”, ozbiljno oštećen i da je njegova posada evakuisana nakon eksplozije za koju Ukrajina tvrdi da je rezultat raketnog udara.
Rusko ministarstvo odbrane saopštilo je da je požar na raketnoj krstarici „Moskva” izazvao eksploziju municije, preneo je TASS, a javlja Tanjug.
Nije navedeno šta je izazvalo požar, ali Maksim Marčenko, ukrajinski guverner regiona oko crnomorske luke Odesa, saopštio je da je „Moskva” pogođena sa dve protivbrodske krstareće rakete 'Neptun' ukrajinske proizvodnje, prenosi Rojters.
„Rakete 'Neptun' koje čuvaju Crno more izazvale su veoma ozbiljnu štetu”, rekao je ukrajinski zvaničnik u objavi na internetu.
„Moskva” je drugi veliki brod za koji je poznato da je pretrpeo ozbiljna oštećenja od početka rata, pošto je prošlog meseca Ukrajina saopštila da je uništila desantni brod „Orsk” u Azovskom moru, navodi britanska agencija.
„Moskva” je vodeći brod Crnomorske flote Rusije i projekta 1164 Atlant, a pod imenom „Slava” porinut je 1983. godine, dok je sadašnji naziv dobio je 1996. godine. Brod je opremljen sa 16 raketnih lansera P-1000 Vulkan, dometa od najmanje 700 km, preneo je TASS.
Iz Generalštaba ukrajinske vojske danas je saopšteno da se vode borbe sa ruskim snagama u oblastima Slavjanska, Popasne i Kurahova, kao i oko Mariupolja.
Generalštab Oružanih snaga Ukrajine u saopštenju navodi da se napad Rusije na Ukrajinu nastavlja u punom obimu, prenosi Ukrinform.
Prema ukrajinskim podacima, Rusija nastavlja da gradi avijacionu grupu u blizini istočne granice Ukrajine, da jača artiljerijske jedinice i optimizuje postojeće sisteme kontrole, obaveštajne i medicinske podrške.
Navodi se da ruske snage nastavljaju raketne i artiljerijske napade na vojnu i civilnu infrastrukturu u oblastima Harkova, Donjecka i Zaporožja.
S druge strane, u saopštenju Štaba Teritorijalne odbrane samoproglašene Donjecke Narodne Republike (DNR) navodi se da se više od 300 ukrajinskih marinaca predalo u Mariupolju.
„Naši vojnici nastavljaju da zarobljavaju militante iz 36. brigade Oružanih snaga Ukrajine u Mariupolju. Do sinoć se predalo 1.350 ukrajinskih marinaca”, navedeno je u saopštenju, prenosi RIA Novosti.
Rusko Ministarstvo odbrane saopštilo je juče ujutro da se predalo 1.026 ukrajinskih marinaca, uključujući 162 oficira i 47 žena pripadnika.
Ruske jedinice i snage samoproglašene DNR opkolile su Mariupolj 7. marta.
Veći deo grada je pod kontrolom ruskih snaga, a sukobi se nastavljaju uglavnom u krugu fabrike Azovstal, gde se krije značajan deo nacionalističkog odreda „Azov”, navodi RIA Novosti.
Ukrajina je danas najavila nastavak evakuacije civila preko devet humanitarnih koridora.
„Danas je planirano devet humanitarnih koridora”, navela je na Telegramu potpredsednica ukrajinske vlade Irina Vereščuk, a prenosi Beta.
Evakuacija će se nastaviti i iz opkoljenog grada Mariupolja na jugoistoku zemlje.
Zbog ruskog kršenja primirja, kako navodi Kijev, evakuacija je bila obustavljena jedan dan.
Drugi pravci evakuacije su iz Berđanska, Tokmaka i Energodara, saopštila je ukrajinska zvaničnica, prenosi Rojters.
Vereščuk je još naglasila da će koridori u istočnom regionu Luganska biti operativni ako „okupacione ruske snage prestanu sa granatiranjem”, javlja Tanjug.
Američki državni sekretar Entoni Blinken ocenio je da je rat u Ukrajini daleko od završetka uprkos povlačenju ruskih trupa iz okoline Kijeva.
„Rusija preraspoređuje svoje snage kako bi nastavila napade na istoku i jugu Ukrajine”, rekao je Blinken, prenosi Glas Amerike na ruskom jeziku.
Istakao je da SAD, njihovi saveznici i partneri moraju da povećaju vojnu pomoć dok se Ukrajina, kako je naveo, „priprema za sledeću fazu borbe za svoju slobodu i budućnost”.
„Nastojimo da maksimalno ojačamo poziciju Ukrajine u pregovorima i da povećamo pritisak na Putina”, rekao je Blinken. Prema njegovim rečima, SAD i međunarodna zajednica će rat koji je, kako je naveo, pokrenuo predsednik Rusije Vladimir Putin, pretvoriti u dugoročni strateški neuspeh Kremlja.
Tanjug prenosi da se i bivši predsednik SAD Donald Tramp pridružio aktuelnom predsedniku Džozefu Bajdenu, koji je rusku intervenciju u Ukrajini nazvao genocidom.
Tramp je za Foks njuz kritikovao Bajdena zbog politike, za koju je ocenio da je dovela do rekordno visoke inflacije.
„A sada dodajte tome šta se dešava u Ukrajini. To je genocid”, prenosi The Hill.
Trampova izjava usledila je dan nakon što je Bajden optužio ruskog predsednika Vladimira Putina za genocid.
SAD su odbile da pošalju trupe u Ukrajinu i uvedu zonu zabrane letova iznad te zemlje, ali pojačavaju vojnu pomoć Kijevu.

U Češkoj uče Ukrajince da se bore
Od prva četiri hica koje je Olha Dembitska ispalila iz jurišne puške AK-47 prvi put u životu, jedan je pogodio metu.
„Prilično je teško prvi put”, priznaje ova dvadesetdvogodišnja Ukrajinka koja je gađala metu u streljani u Češkoj. Sledeći put to bi moglo da se dogodi u stvarnom životu, u Ukrajini, jer je ona jedna od najmanje 130 muškaraca i žena koji su do sada prošli besplatnu obuku za Ukrajince koji žive u Češkoj i žele da nauče da se bore i upravljaju oružjem.
Uče sve o oružju i prvoj pomoći
Niko od polaznika obuke nema iskustva s oružjem, niti su išta znali pre nego što je rat zadesio njihovu domovinu. Otkako je Rusija pokrenula invaziju, Ukrajinci iz svih delova zemlje, ali i iz drugih država, pristižu u Brno jer žele da ih poduče osnovnim znanjima i veštinama sigurnog rukovanja smrtonosnim puškama, piše Jutarnji.
Osim što uče da pucaju, uče i o oružju, kretanju bojnim poljem i lekcije o pružanju prve pomoći.
„To je užasno”, rekla je Dembitska o situaciji u svojoj domovini koja vesti dobija putem društvenih mreža i telefonskih poziva s prijateljicom iz grada Hersona na jugu Ukrajine.
„Oni mi sve govore. Nisu primili humanitarnu pomoć. Užas je to što rade ruski vojnici”, priča.
Michal Ratajsky, vlasnik kompanije koja nudi program obuke, nazvao je to doprinosom kako bi pomogli Ukrajincima.
„Gledamo na to kao na moralni podsticaj koji im pružamo u ovoj situaciji, kao napor da pokažemo da ih podržavamo i da ćemo učiniti za njih ono što možemo u datom trenutku”, kaže Ratajsky.

Uz ovu obuku, pokrenuta je i kampanja prikupljanja novca za sve što je potrebno za program. Ratajsky navodi da se kratkim, trosatnim treningom ne mogu učiniti čuda, ali bi trebao da bude dovoljno da polaznike upozna s novim, njima dosad nepoznatim veštinama.
Među polaznicima ima i onih koji dolaze na dodatnu edukaciju kako bi ponovo prošli lekcije, deo je stigao iz dalekog Beča, a Ratajsku kaže da su Ukrajinci ujedinjeni u besu zbog ruske agresije.
Jehor Nečiporenko, tridesetosmogodišnjak koji je na obuku po drugi put doputovao iz Mlade Boleslave, grada udaljenog oko 260 kilometara, kaže kako uglavnom pomaže ukrajinskim izbeglicama koje su stigle u Češku, a želi i da bude spreman za povratak kući kako bi se borio.
„Ovo mi je jako korisno. Stvarno mi se sviđa. Moram da naučim dosta, jer nisam služio vojni rok”, kaže.
Nečiporenko ističe kako je siguran da Rusi nemaju nikakve šanse da zauzmu celu njegovu zemlju.
„Mislim da će rat biti gotov za nekoliko meseci. A ako primietimo da gubimo, svi ćemo otputovati nazad kući”, zaključuje Nečiporenko.

Rusija najavila uspostavljanje ravnoteže u slučaju ulaska Finske i Švedske u NATO
MOSKVA – Rusija je danas upozorila NATO da će, ako se Švedska i Finska pridruže tom vojnom savezu, morati da pojača svoju odbranu na kopnu, moru i u vazduhu i da više „nema govora o nenuklearnom statusu za Baltik”.
„Ne može više biti govora o bilo kakvom nenuklearnom statusu za Baltik – ravnoteža mora da se uspostavi”, saopštio je Dmitrij Medvedev, zamenik predsednika Saveta bezbednosti Rusije, prenosi Rojters.
On je naglasio da Rusija do danas nije preduzimala bilo kakve mere u tom smislu i da ih nije ni planirala.
Medevedev je još rekao da će u slučaju ulaska Finske i Švedske u NATO Rusija morati ozbiljno da pojača kopnene, pomorske i PVO snage u Finskom zalivu, prenosi Tanjug.
On je ukazao i da će se u tom slučaju dužina kopnenih granica Alijanse sa Rusijom više nego udvostručiti, i izneo stav da Moskva na širenje NATO treba da reaguje „bez emocija, hladne glave”.
„Koliko je zemalja u NATO, 30 ili 32, u celini za nas nije toliko važno, dve više ili manje, s obzirom na njihov značaj i stanovništvo nema velike razlike”, napisao je Medvedev na Telegramu, navode RIA Novosti.

Najmanje 123 osobe stradale u tropskoj oluji na Filipinima
MANILA – Najmanje 123 osobe su stradale u poplavama i klizištima na Filipinima koje je izazvala tropska oluja Megi u centralnom i južnom delu zemlje, a vojska i danas nastavlja akciju potrage i spasavanja.
Registrovano je 86 žrtava u Bejbaju, planinskom području podložnom klizištima u provinciji Lejte, gde je povređeno i 236 ljudi, navodi se u izveštaju gradskih vlasti, prenosi Tanjug.
Više desetina osoba se vode kao nestale, a desetine hiljada su napustili svoje domove i sada se nalaze u centrima za evakuaciju.
„Operacije potrage, spasavanja i izvlačenja će se nastaviti”, saopštila je filipinska vojska u Bejbaju.
Oluja Megi, koja je u nedelju stigla na kopno sa konstantnim vetrovima do 65 kilometara na sat i udarima koji su išli i do 80 kilometara na sat, od tada je oslabila, a više od 162.000 raseljenih stanovnika nalazi se trenutno u skloništima u centrima za evakuaciju, dok se još 41.000 njih sklonilo kod rođaka.
Megi je bio prvi ciklon ove godine koji je pogodio Filipine, arhipelag od više od 7.600 ostrva koji u proseku ima 20 tropskih oluja godišnje.

Zaplenjena imovina Medvedčuka u Ukrajini
MOSKVA - Državni istražni biro Ukrajine saopštio je da su zaplenjeni stanovi, kuće, automobili i zemljište u vlasništvu šefa političkog saveta ukrajinske partije „Opoziciona platforma - Za život” Viktora Medvedčuka i njegove supruge Oksane Marčenko. Navodi se da je okružni sud Lavova, na predlog Državnog istražnog biroa i kancelarije generalnog tužioca, zaplenio još 154 objekta pokretne i nepokretne imovine narodnog poslanika Ukrajine Viktora Medvedčuka i njegove supruge.
Državni istražni biro precizira da je zaplenjeno 26 automobila, 30 parcela zemljišta, 23 kuće, 32 stana, 17 parking mesta i motorna jahta. Dodaje se da je zaplenjen i udeo u kapitalu u 25 kompanija, u vlasništvu Medvedčuka ili njegove supruge, preneo je Tanjug.
Šef Službe bezbednosti Ukrajine (SBU) Ivan Bakanov potvrdio je u utorak uveče da je uhapšen poslanik i šef političkog saveta stranke Opoziciona platforma - Za život Viktor Medvedčuk. Medvedčuk je od maja 2021. bio u kućnom pritvoru, odakle je, kako je saopštilo Ministarstvo unutrašnjih poslova Ukrajine, pobegao 28. februara, četiri dana nakon napada Rusije na Ukrajinu i da mu se od tada gubi trag.
Ukrajinske vlasti Medvedčuka sumnjiče za veleizdaju i pokušaje pljačke nacionalnih resursa na Krimu, koji je Moskva anektirala 2014. godine. On se u Ukrajini smatra saveznikom ruskog predsednika Vladimira Putina, koga naziva „ličnim prijateljem”, a mediji navode i da je Putin kum njegove najmlađe ćerke.

Putin obećao sigurnost u snabdevanju gasom, plaćanje u evrima
BEČ – Austrijski kancelar Karl Nehamer preneo je da je predsednik Rusije Vladimir Putin obećao sigurnost u snabdevanju gasom i plaćanje u evrima.
„Putin je objasnio da je osigurano snabdevanje gasom, da će Rusija isporučiti količine kojim se obavezala ugovorom i da će i dalje biti moguće plaćanje u evrima”, tvrdi kancelar, prenosi Tanjug.
Ukazao je da su, pored Austrije, Bugarska, Rumunija kao i Nemačka protiv embarga, jer zavise od ruskog gasa.
„Zatražiti embargo na uvoz gasa značilo bi da bi industrija, ali i domaćinstva osetili velike posledice. To pitanje je vezano i za radna mesta. Međutim, to nije ni pitanje da li mi to želimo. Usled rata može doći do dizanja u vazduh gasovoda, ili do obustave isporuke gasa. Rizik postoji i Austrija pokušava da diverzifikuje snabdevače, ali je za to potrebno vremena”, objasnio je.
Kancelar je stekao utisak da postoji spoznaja da na obe strane postoji potencijal za okončanje rata, ali da je veliko pitanje kako okončati sukobe uz očuvanje svog ugleda.
„Tu verujem da nisu sva vrata zatvorena, ali ih je sve manje. Rusija je spoznala da je vojni otpor Ukrajine opasan, i da je ukrajinska stopa razaranja protivnika ogromna”, ukazao je Nehamer.

Jahta ruskog oligarha Kerimova na Fidžiju
SUVA – Policija Fidžija istražuje dolazak luksuznog plovila, za koje se sumnja da je u vlasništvu Sulejmana Kerimova, sankcionisanog ruskog milijardera i ispituje njegovog kapetana o tome kako je dovezao brod do ove pacifičke ostrvske države.
Novine na Fidžiju objavile su da je policija zaplenila super jahtu Amadea koja je u vlasništvu Kerimova, a koji je pod sankcijama Amerike, Britanije i Evropske unije. Policija je privela posadu, a agent koji je saopštio da zastupa Amadeu, rekao je da ovi izveštaji „nisu u potpunosti u skladu sa činjenicama uključujući i vlasništvo nad brodom”, prenosi Tanjug.
„Ne znam ko je vlasnik. Postoje dokazi koji su dostavljeni policiji na Fidžiju”, rekao je agent Čejs Smit u telefonskom intervjuu Rojtersu.
On je naveo da dva tima advokata rešavaju situaciju i da on nastavlja da zastupa Amadeu i njenu posadu, kao i da je njegova agencija ispunila odgovarajuće procedure za brod i da se nada da će jahti biti dozvoljeno da nastavi svoje putovanje bez iznošenja detalja o planiranoj destinaciji.
Zvaničnik policije na Fidžiju saopštio je da je kapetan broda, koji je stigao u utorak saslušan jer je pristao na ostrvo bez carinske kontrole. Američka ambasada saopštila je da je upoznata sa činjenicom da je Amadea pristala u luci Lautoka i da ambasada sarađuje sa vlastima Fidžija po tom pitanju.
„Amerika je posvećena pronalaženju i oduzimanju imovine oligarha koji su podržali brutalni, ničim izazvan rat izbora Ruske Federacije protiv Ukrajine. Blisko sarađujemo sa vladama i partnerima iz privatnog sektora u Evropi i celom svetu, uključujući Fidži, po ovom pitanju “, navodi se u saopštenju ambasade.

Brazil nabavio 50.000 tableta „vijagre” za pripadnike vojske
BRAZILIJA – Predsednik Brazila Žair Bolsonaro u sredu je umanjio značaj kupovine „oko 50.000 tableta” „vijagre” za Oružane snage, optužujući štampu za „zlonamernost” jer je ta transakcija izazvala sarkastične reakcije na društvenim mrežama.
„Bilo je oko 30.000 tableta za vojsku, 10.000 za ratnu mornaricu i ne mogu da se setim broja za ratno vazduhoplovstvo, ali mora da je ukupno 50.000. Iskreno, to nije ništa”, rekao je šef države tokom doručka sa evangelističkim sveštenicima u predsedničkoj palati, prenela je Beta.
Bolsonaro je tu količinu leka za potenciju ocenio kao beznačajnu, „pošto se radi o tri roda oružanih snaga i tome da (tablete) uglavnom koriste penzionisani vojnici”.
Potom se osvrnuo na argument koji je u ponedeljak iznelo Ministarstvo odbrane, objašnjavajući da „vojska kupuje vijagru za borbu protiv visokog krvnog pritiska i reumatoloških bolesti”.
Poslanik levog centra Elijas Vas otkrio je u ponedeljak da je Ministarstvo odbrane odobrilo narudžbu za 35.000 tableta „vijagre” koje se u zvaničnim dokumentima navode kao „sildenafil”, jedinjenje tog leka za poremećaj erekcije.
Taj poslanik je u utorak napravio još jedno otkriće: za vojsku je kupljeno 60 „penilnih implantata” na naduvavanje, koji se takođe koriste u slučaju problema s erekcijom.
S pojedinačnom vrednošću od 9.900 do 12.000 evra, te silikonske proteze koštaju vladu oko 3,5 miliona reala (688.000 evra), rekao je Vas.
Bolsonaro nije dao objašnjenje te kupovine, ali je kritikovao „zlonamernu štampu koja ne zna o čemu govori”.
Ova otkrića izazvala su na desetine reakcija korisnika interneta, od kojih su neki izazvali posebno sećanje na diktaturu generala 1964-1985. godine.

Trudo se složio sa Bajdenom: Za ruske akcije u Ukrajini koristiti reč genocid
OTAVA – Kanadski premijer Džastin Trudo ocenio je danas da je „apsolutno u redu” da sve više ljudi opisuje ruske akcije u Ukrajini kao genocid.
„Iako je predsednik Bajden istakao da postoje zvanični procesi oko utvrđivanja genocida, mislim da je potpuno ispravno da sve više ljudi koristi reč genocid za opis onoga što Rusija radi, onoga šta je uradio Vladimir Putin”, rekao je Trudo novinarima, prenosi Rojters.
Američki predsednik Džozef Bajden izjavio je u utorak da sposobnost Amerikanaca da plate benzin ne bi trebalo da zavisi od toga da li će neki diktator na drugom kraju sveta započeti rat i „počiniti genocid”.
Kremlj kategorički odbacuje Bajdenovu ocenu da je „specijalna vojna operacija u Ukrajini” genocid i optužuje Vašington za licemerje, preneo je Tanjug.

Zelenski zahvalan na poseti četvorici lidera, stiže pomoć i iz Amerike
KIJEV – Ukrajinski predsednik Volodimir Zelenski izrazio je iskrenu zahvalnost Americi na novom paketu vojne pomoći od 800 miliona dolara.U dnevnom obraćanju naciji, Zelenski je izrazio zahvalnost i na posetama predsednika Poljske, Estonije, Litvanije i Letonije.
„Ti lideri nam pomažu od prvog dana, oni koji nisu oklevali da daju oružje, oni koji nisu sumnjali da li treba da uvedu sankcije Rusiji”, dodao je Zelenski.
U telefonskom razgovoru sa predsednikom Amerike Džozefom Bajdenom, Zelenski je rekao da je bilo reči o novoj isporuci oružja, još oštrijim sankcijama Rusiji i naporima da se privedu pravdi ruski vojnici koji su počinili ratne zločine u Ukrajini.
On je takođe rekao da se nastavlja rad na čišćavanju desetina hiljada neeksplodiranih granata, mina i kablova koje su Rusi postavili povlačeći se sa severa Ukrajine.

Borbe u punom obimu oko Slavjanska i Mariupolja
KIJEV - Generalštab ukrajinske vojske saopštio je danas da se vode borbe sa ruskim snagama u oblastima Slavjanska, Popasne i Kurahova, kao i oko Mariupolja. Generalštab Oružanih snaga Ukrajine u saopštenju navodi da se napad Rusije na Ukrajinu nastavlja u punom obimu, prenosi Ukrinform.
Prema ukrajinskim podacima, Rusija nastavlja da gradi avijacionu grupu u blizini istočne granice Ukrajine, da jača artiljerijske jedinice i optimizuje postojeće sisteme kontrole, obaveštajne i medicinske podrške, prenosi Tanjug.
Navodi se da ruske snage nastavljaju raketne i artiljerijske napade na vojnu i civilnu infrastrukturu u oblastima Harkova, Donjecka i Zaporožja.

Amerika razmatra posetu Blinkena ili Ostina Ukrajini
VAŠINGTON – Američka administracija predsednika Džozefa Bajdena razmatra da pošalje visokog zvaničnika u posetu Kijevu, kao znak solidarnosti sa Ukrajinom, saopštio je Rojtersu izvor upoznat sa situacijom.
Američki državni sekretar Entoni Blinken ili ministar odbrane Lojd Ostin potencijalni su kandidati za posetu Kijevu, rekao je u sredu ovaj izvor, uz napomenu da je malo verovatno da bi predsednik Bajden lično mogao da krene na taj put, prenosi Tanjug.
Prema njegovim rečima, konačna odluka o slanju zvaničnika u Ukrajinu još nije doneta.
Drugi zapadni lideri, uključujući britanskog premijera Borisa Džonsona i predsednicu Evropske komisije Ursulu fon der Lajen, putovali su u Ukrajinu u znak podrške nakon ruske invazije u februaru, navodi Rojters.

Zaharova: Primamo k znanju da je Srbija pod pritiskom glasala u UN
MOSKVA - Moskva prima k znanju izjave srpskih političara da je Beograd bio pod pritiskom da glasa za suspenziju Rusije iz Saveta UN za ljudska prava, izjavila je danas portparolka Ministarstva spoljnih poslova Rusije Marija Zaharova. „Svakako uzimamo u obzir izjave srpskih političara o pritisku koji je na njih vršen”, rekla je ona na konferenciji za novinare.
Prema Zaharovoj, Moskva polazi od toga da će se njeni tradicionalni partneri u okviru međunarodnih organizacija dosledno pridržavati stavova koji odražavaju njihove nacionalne interese i istinsko prijateljstvo sa Rusijom, preneo je Tanjug.
„Shvatamo da se vrši pritisak, ali ako govorimo o onima koji tvrde da su naši prijatelji, ovo je definitivno nemoguće razumeti”, rekla je Zaharova.
</div>
  </body>
 </text>
</TEI>