<TEI version="3.3.0" xmlns="http://www.tei-c.org/ns/1.0">
 <teiHeader>
  <fileDesc>
   <titleStmt>
    <title>The shortest TEI Document Imaginable</title>
   </titleStmt>
   <publicationStmt>
    <p>First published as part of TEI P2, this is the P5
         version using a namespace.</p>
   </publicationStmt>
   <sourceDesc>
    <p>No source: this is an original work.</p>
   </sourceDesc>
  </fileDesc>
 </teiHeader>
 <text>
  <body>
Srpske manekenke osvojile piste Njujorka
S početkom februarskih nedelja mode u svetskim prestonicama stila počela je još jedna uspešna sezona za naše manekenke. Valerija Šestić nosila je u Njujorku modele na reviji koja se iščekivala s velikim nestrpljenjem.
Oskar de la Renta je veliko ime američke mode, a ovog puta je dobio još veću pažnju pošto je nova kolekcija plod saradnje sa Džonom Galijanom, bivšim dizajnerom kuće „Dior”, koji nije kreirao dve godine. Valerija je učestvovala i na reviji Helmuta Langa, u čijoj kolekciji je dominirala tehnika spajanja različitih materijala i geometrijskih oblika.
Jefimija Jokić je prošetala pistama na više od 10 revija u okviru Njujorške nedelje mode. Nosila je, između ostalog, kreacije dizajnera kao što su Karmen Mark Valvo, Čado Ralf Ruči i Pamela Roland.
Na reviji Mezon Martin Margiela, pistom su defilovale dve manekenke „Model skauting ofisa”, Maja Milosavljević i Bojana Miletić, saopštila je agencija koju predvodi bivša manekenka Jelena Ivanović.
Sve devojke se po završetku modnog praznika u Velikoj jabuci sele u grad na Temzi, gde sutra počinje Londonska nedelja mode.
R. S.

Izložba „Srpski manastiri i crkve na Kosovu i Metohiji"
BEOGRAD – Izložba umetničkih fotografija pod nazivom „Srpski manastiri i crkve na Kosovu i Metohiji” otvorena je danas u Arhivu Srbije povodom SretenjA - Dana državnosti Srbije.
Prisutne je pozdravio direktor Arhiva Srbije dr Miroslav Perišić, a Episkop bački Irinej je primetio da nam izložene fotografije srpskih svetinja na Kosovu i Metohiji „pomažu da svedočimo pred samima sobom, jer nam je to potrebno, ali i pred drugima šta te svetinje znače i zašto se mi toliko za njih borimo”.
Perišić je rekao da su odlučili ove godine da povodom najvećeg praznika države Srbije predstave javnosti umetničke fotografije srpskih manastira i crkava na Kosovu i Metohiji, koje su 2009. postavili oko porte Hrama Sv. Spiridona u Trstu, kada su izazvale veliko interesovanje italijanske publike i medija.
Direktor Arhiva Srbije je, pozivajući se na najnovije podatke Kancelarije za Kosovo i Metohiju Vlade Srbije, rekao da je od donošenja Rezolucije Saveta bezbednosti 1244 na Kosovu i Metohiji uništeno, oštećeno i oskrnavljeno oko 150 crkava, manastira i drugih objekata.
Takođe je pokradeno ili uništeno više od 10.000 ikona, crkvenih umetničkih i bogoslužbenih predmeta, a uništeno je ili oštećeno oko 6.000 nadgrobnih spomenika na oko 350 srpskih pravoslavnih grobalja, dok na više od 50 srpskih pravoslavnih grobalja ne postoji nijedan čitav spomenik.
Episkop Irinej je rekao da je neshvatljiva pretenzija onih koji ruše svetinje i ono što je od njih ostalo, da u isto vreme tvrde kako su to njihovi spomenici, da su srpski pravoslavni monasi, na primer u Dečanima, otimači i uzurpatori Dečana od njih koji ih ruše.
On je ocenio da je veoma važno što je Arhiv Srbije na „ovako divan način prikazao ono što je najvrednije, najsvetlije i krajnje neprolazno u srcu Stare Srbije, u srcu Kosova i Metohije, što je deo i kulturne baštine pod zaštitom UNESKO-a”.
„Ne treba da se iznenadimo, jer mnogi u svetu, nemajući nikakvih informacija i znanja ni iz istorije, ni iz istorije arhitekture i umetnosti, ako zaista jednog dana poveruju da su to spomenici onih koji su ih rušili, a da smo mi uzurpatori, mi koji smo ih stvarali”, dodao je on.
Episkop Irinej je rekao da se za crkve i manastire na Kosovu i Metohiji može reći da su „namoljeni hramovi” - „trajna liturgija koja neprekidno teče, tišina rečitija od svake reči”, što, kako je primetio, provejava i zrači i sa izloženih fotografija.
Episkop je konstatovao i da je jedna od najsramnijih i najtužnijih tema o kojoj se u jednom delu naših medija spekuliše ta da Srpska pravoslavna crkva nema pravo da govori o Kosovu i Metohiji i nema pravo da ima mišljenje u dogovoru sa političkim vođstvom zemlje ili bilo kojim drugim faktorima. „To smatram pođednakim rušilačkim vandalizmom sa onim o kome je gospodim Perišić govorio, sa skrnavljenjem svetinja”, dodao je on.
Na izložbi u Arhivu Srbije predstavljene su umetničke fotografije manastira Pećke patrijaršije, crkve Bogorodice Ljeviške, manastira Gračanice, manastira Dečana, manastira Zočišta, crkve Sv. Nikole, crkve Sv. Nedelje i manastira Sv. Jovana Preteče u Velikoj Hoči, kao i manastira Sv. Joanikija Devičkog u Deviču.
Autor izložbe, rukovodilac Mikrofilmskog centra Arhiva Srbije i član Fotografske sekcije ULUPUDS-a, Aleksandar Radoš je u periodu od 1998. do 2009. godine fotografisao veliki broj srpskih manastira i crkava.
Reditelj Emir Kusturica, koji je trebalo takođe da govori na otvaranju, bio je sprečen da prisustvuje, kako je Perišić rekao, iz zdravstvenih razloga.
Posetioci postavku mogu da pogledaju do 30. marta.

Objavljena imena dobitnika nacionalnih penzija
Spisak od 50 dobitnika nacionalne penzije za vrhunski doprinos nacionalnoj kulturi koji je usvojila Vlada Srbije objavljen je u Službenom glasniku. Među dobitnicima su: književnici Zorica Arsić Mandarić, Blagoje Baković, Milovan Vitezović, Milica Jeftimijević Lilić, Vitomir Marković, Marko Nedić, Duško Petrović, Božidar Šujica, pesnikinja Milena Jovović, umetnik fotografije Branko Belić, reditelji Srboljub Božinović i Slobodan Šijan, filmski reditelj i scenarista Dragoslav Lazić. 
Na spisku su i kompozitor Slobodan Atanacković, kompozitor i dirigent Vojislav Borisavljević, kompozitor, pisac tekstova i pevač Predrag Živković Tozovac, vokalna solistkinja i kompozitorka Vera Zloković, kompozitor, vokalni solista i voditelj Milan Minja Subota i kantautor Miodrag Miki Jevremović.
Tu su i arhitekte Branko Bojović, Nebojša Krstić i Ivica Mlađenović, vajar Nikola Vukosavljević, producent, publicista, scenarista umetničkih programa Spasoje Grdinić, slikari Božidar Damjanovski, Svetozar Đorđević, Ivanka Živković i Džoja Ratković Gavela, zatim istoričari umetnosti i likovni kritičari Stanislav Živković i Nikola Kusovac, kao i likovni kritičar Bratislav Ljubišić.
Nacionalnu penziju dobili su i glumci Milan Lane Gutović, Ljiljana Dragutinović, Božidar Stošić, Goran Sultanović i Dragomir Čumić, dramski umetnici Predrag Ejdus i Predrag Miki Manojlović, reditelj, glumac i lutkar Živomir Joković, glumica i vokalna solistkinja Olivera Katarina Šakić, dramski pisci Miodrag Ilić i Dragoljub Tomić.
Na listi su i istoričar književnosti i sociolog kulture Nenad Ljubinković, likovni umetnik Branislav Makeš, konzervator Vera Radosavljević, trubač Fejat Sejdić, prvi solista baleta i koreograf Krunislav Simić, muzikolozi Danica Tomković i Ivana Trišić i književni prevodilac Vićazoslav Hronjec.
Poslednja u nizu oprečnih reakcija koje neizostavno prate dodelu ovog priznanja, tiče se, inače višestruko nagrađivanog pesnika Blagoja Bakovića, koji je upamćen po pesmi „Ja se kladim na Noleta”, za koju mu je spočitavano da „poziva decu u kladionice”.
Znak pitanja u javnosti postavljao se tokom ovogodišnjeg žiriranja i u vezi sa imenom Spasoja Grdinića, čije su priznanje pojedini članovi komisije obrazlagali činjenicom da je dugi niz godina režirao priredbe povodom Dana mladosti. Ime Olivere Katarine u medijima je bilo sporno zbog njenog učešća na mitinzima jedne političke partije dok je ime Dejana Đurovića, priznatog glumca i radio-televizijskog voditelja koji je godinama afirmisao klasičnu muziku, bilo sporno iz drugog razloga – jer ga nema na preliminarnom spisku (kako se ispostavilo nema ga ni na konačnom). Spekulisalo se da je umesto njega na spisak uvršten pevač Miodrag Miki Jevremović.
Podsetimo, krajem prošle godine sve je počelo pismenom ostavkom kompozitora Svetislava Božića, predsednika Komisije za dodelu priznanja. Ostavku je između ostalog obrazložio činjenicom da ga je veliki broj telefonskih poziva, intervencija i molbi kandidovanih učvrstio u uverenju da su priznanja za nacionalni doprinos u kulturi svedena na socijalnu pomoć, te da ne može da presuđuje o nečijoj egzistenciji. 
K. R.
-----------------------------------
Olivera Katarina i Minja Subota o nacionalnim penzijama
BEOGRAD – Glumica i vokalni solista Olivera Katarina Šakić izjavila je danas da je time što joj je dodeljena nacionalna penzija ispravljena „velika nepravda”, a kompozitor, vokalni solista i voditelj Milan Minja Subota to smatra značajnim priznanjem.
Šakić, jedna od 50 ovogodišnjih dobitnika nacionalnih penzija, ocenila je u izjavi Tanjugu da je „velika nepravda koja joj je učinjena najzad ispravljena”.
''Sve je došlo malo kasno, ali je opet dobro došlo, jer kad god se pravda dogodi, onda vas to raduje'', rekla je Šakić, dodavši da se narod jako raduje zbog nje i da prima čestitke na svakom koraku - na ulici, pijaci, u kafiću, od prijatelja i poznanika.
Povodom pisanja medija o radu Komisije za dodelu nacionalnih penzija, Šakić je rekla da nije osporavan njihov rad već samo ona, ali da im to ''ništa nije vredelo”.
„Ne pitaju se oni već postoje ljudi koji su ozbiljno pristupili radu na svemu tome'', istakla je Šakić, rekavši da se „prvi put direktno srela sa velikom zlobom kod nekih ljudi”.
''Oni bi hteli da mi negiraju celu karijeru, pri tom ti novinari pojma nemaju šta sam radila, jer poslednjih 30 godina nisam radila. Pre toga sam mnogo uradila na dva polja - u muzici i filmu'', kazala je glumica koja je igrala u ostvarenjima Aleksandra Saše Petrovića, Puriše Đorđevića, Miće Popovića, Soje Jovanović...
Ona je podsetila da je sarađivala sa Đanfrankom Parolinijem, Albertom Latuadom, radila u Evropi i gostovala na inostranim televizijama sa svojim šou programom, naglasivši da je igrala u 30 filmova.
Subota je Tanjugu rekao da nacionalnu penziju pre svega smatra jednom vrstom značajnog priznanja, a da materijalni deo treba posmatrati kao pomoć kako bi svi ti ljudi, koji su je dobili, bili i dalje aktivni, da bi na lakši način mogli da nastave svoje stvaralaštvo.
On je konstatovao da što se tiče rada Komisije svake godine se vode polemike koje su nekorektne i nestručne i da ljudi koji sve to prate možda nisu dovoljno upućeni.
Subota smatra da bi trebalo definisati koji ljudi imaju pravo na nacionalnu penziju, kako bi posao Komisije bio jednostavniji, a sa druge strane mišljenja je da je dosta teško vrednovati umetnost.
''Treba da postoje strogi kriterijumi o stvaralaštvu, kreativnosti i onome što je čovek stvorio”, naglasio je Subota, dodavši da kakva god da bude odluka Komisije, ljudi neće biti zadovoljni.
Komisija je radila u sastavu - Miodrag Radovanović Mrgud (glumac), Živojin Ajdačić (radnik u kulturi), mr Bojana Borić Brešković (arheolog), Tihomir Stanić (filmski glumac), Svetislav Božić (kompozitor), Viktor Šećerovski (pesnik, esejista) i Zvonko Petković (arhitekta).

Partizan na Hamburg
Uoči verovatno poslednje utakmice rukometne Lige šampiona u našoj zemlji ove sezone, između Partizana i Hamburga u Nišu (subota, 19 č), trener srpskog prvaka Aleksandar Brković je raspoložen:
– Ove dve sedmice smo u Bundesligi... Prošlog vikenda smo igrali sa Flensburgom u Nemačkoj, sada čekamo Hamburg. Šalu na stranu, trudićemo se da odigramo što bolje, iskoristićemo ovu utakmicu za sticanje iskustva i spremanje za neke sledeće mečeve.
Igrom slučaja, ni posle skoro 100 mečeva Lige šampiona nijedan od 24 učesnika nije eliminisan, ali šanse „crno-belih” da se domognu četvrtog mesta „A” grupe su samo teoretske (u poslednjem kolu idu na megdan Ademar Leonu). A pitanje je kada će neki naš predstavnik ponovo igrati sa najskupljim ekipama vodeće nacionalne lige svetskog rukometa, u kojoj su Hamburg i Flensburg dva od tri kluba sa najvećim budžetom(prvi osam, drugi skoro šest miliona evra za sezonu).
– Strani klubovi se čude kako uspevamo da igramo sa virtuelnim budžetom – kaže generalni direktor Partizana Aleksandar Blagojević.– Veoma sam zadovoljan nastupom. Pomak koji smo napravili se ne meri samo bodovima, nego i igrama koje smo pružili. Osim pobede, bilo je nekoliko mečeva u kojima smo imali aktivan rezultat do poslednjeg minuta. Nedostajalo je sreće, iskustva, kvaliteta, što ćemo nadam se imati sledeće godine.
Što se tiče naredne sezone, u Partizanu kažu da su za njegove mlade igrače zainteresovani mnogi i da će, u slučaju da bude izuzetnih ponuda, moći da idu. Ali, rukovodstvo našeg rukometa je ionako zadovoljno već time što imamo predstavnika u Ligi šampiona (skor „crno-belih” u poslednje dve sezone 17 poraza u 18 mečeva). Kako je predsednik RSS Velimir Marjanović rekao jesenas kada je Ministarstvo omladine i sporta namenilo četiri miliona dinara za „crno-bele”, ta sredstva su „deo strategije da se pomogne klubovima učesnicima Lige šampiona, a da oni zauzvrat promovišu dečiji sport kroz posete i utakmicama u školama širom Srbije”. Verujemo da bi „crno-beli” promovisali sport u školama i bez te pomoći...
Osim Partizana, imamo još dva predstavnika u Evropi. U najslabijem, Čelendž kupu rukometaša, mečevi osmine finala čekaju srpskog drugoligaša Spartak Vojput (protiv Eša iz Luksemburga igraće 17. februara u gostima i šest dana kasnije u Subotici) i Radnički iz Kragujevca (23. i 24. ovog meseca sastaje se sa Dragunasom u Litvaniji). U ženskom rukometu nemamo više predstavnike ni u Čelendž kupu...
----------------------------------------------
Derbi: Kil - Vesprem
Liga šampiona, osmo kolo
A grupa
Flensburg – Ademar 27:22
Partizan – Ademar   subota
Monpelje – Č.medvedi          nedelja
Tabela

Flensburg


9


6


2


1


281:250


14


Č.medvedi


8


5


2


1


251:223


12


Hamburg


8


5


2


1


236:218


12


Monpelje


8


2


1


5


238:246


5


Ademar


9


2


1


6


237:269


5


Partizan


8


1


0


7


224:261


2

B grupa
Celje – Konstanca    subota
Atletiko – Savehof nedelja
Kil – Vesprem           nedelja
Tabela

Vesprem


8


8


0


0


248:191


16


Kil


8


6


0


2


269:219


12


Atletiko


8


4


0


4


217:218


8


Celje


8


2


0


6


192:215


4


Konstanca


8


2


0


6


190:231


4


Savehof


8


2


0


6


227:269


4

C grupa
Vive Kilc – Šamberi         subota
S.Peterburg – Metalurg       subota
Bjeringbro – Gorenje            nedelja
Tabela

Vive   Kilc


8


8


0


0


240:192


16


Gorenje


8


6


0


2


230:194


12


Metalurg


8


5


0


3


207:183


10


Bjeringbro


8


3


0


5


214:223


6


Šamberi


8


1


0


7


201:239


2


S.Peterburg


8


1


0


7


192:253


2

D grupa
Šafhauzen – Fukse   četvrtak        
Pik Seged – Dinamo Minsk subota
Barselona – Zagreb    subota
Tabela

Barselona


8


7


0


1


256:199


14


Fukse


8


6


0


2


221:220


12


Dinamo   M.


8


5


1


2


227:203


11


Šafhauzen


8


2


0


6


219:252


4


Pik   Seged


8


2


0


6


210:243


4


Zagreb


8


1


1


6


203:219


3

Pobede Čelsija i Benfike, poraz Napolija
U prvim utakmicama druge faze Lige Evrope fudbaleri Čelsija pobedili su u gostima Spartu iz Praga sa 1:0, dok je Bajer iz Leverkuzena poražen na svom stadionu od Benfike istim rezultatom, a Vitorija iz Plzena slavila je u gostima protiv Napolija sa 3:0.
Fudbaleri Ajaksa pobedili su Steauu sa 2:0, dok je Levante bio bolji od Olimpijakosa sa 3:0, a Dinamo Kijev i Bordo odigrali su nerešeno 1:1.
Čelsi je teže od očekivanog došao do pobede u Pragu, a jedini gol na utakmici postigao je Oskar u 82. minutu.
Srpski reprezentativac Branislav Ivanović odigrao je ceo meč za prvaka Evrope.
Bajer na svom terenu nije uspeo da zabeležio pobedu, pa će u Lisabonu „juriti” prednost Benfike.
Portugalska ekipa je do pobede došla golom Oskara Kardoza u 61. minutu.
Domaća ekipa je tokom većeg dela meča imala terensku inicijativu, ali je Benfika ipak uspela da odoli napadima Nemaca.
Vitorija je napravila veliko iznenađenje, pošto je uspela da pobedi Napoli na gostovanju u Italiji.
Česi će u revanšu imati veliku prednost, a u današnjem trijumfu golove su postigli Vladimir Darida u 28, František Rajtoral u 79. i Stanislav Tecl u 90. minutu.
Revanš utakmice šesnaestine finala Lige Evropa igraće se 21. februara.

FSS i HNS: Bez gostujućih navijača u Zagrebu i Beogradu
BEOGRAD – Fudbalski savez Srbije i Fudbalski savez Hrvatske (HNS) saopštili su danas da na predstojećim kvalifikacionim utakmicama za odlazak na Svetsko prvenstvo 2014. između Hrvatske i Srbije neće biti organizovanog prevoza gostujućih navijača.
Predstavnici FSS i HNS održali su 28. i 29. januara u Zagrebu zajednički sastanak na kojem su razmotrili i dogovorili sportske i bezbednosne detalje kako bi utakmice protekle u najboljem redu.
„U skladu sa dobijenim preporukama od FIFA i UEFA, nadležnih institucija obe države, zajednički je odlučeno da za naredne dve kvalifikacione utakmice Grupe A izmedu Hrvatske i Srbije ne bude organizovanog vođenja navijača gostujućih ekipa. Odluka je bazirana na činjenici da se u oba slučaja radi o utakmicama visokog rizika i zaključeno je da je ovo najbolje moguće prevetivno delovanje”, navodi se u saopštenju FSS-a.
Tokom sastanka u Zagrebu potpisan je Sporazum, koji će biti primenjivan za oba predstojeća meča, a odnosi se na gostujuće navijače.
„Domaćin u organizacionom smislu neće izdvajati posebni deo ili celu tribinu za dolazak gostujućih navijača, pa u sistemu prodaje ulaznica neće biti onih namenjenih gostujućim navijačima. Gostujući savezi će na obe utakmice predstavljati samo članovi službenih delegacija u ograničenom broju, o kojem će biti postignut poseban dogovor”, dodaje se u saopštenju.
Utakmice Hrvatska - Srbija biće odigrana 22. marta na stadionu „Maksimir” u Zagrebu, dok je meč u Beogradu na programu 6. septembra.

Policija optužila Pistorijusa za ubistvo devojke
PRETORIJA – Južnoafrička policija zvanično je optužila paraolimpijskog šampiona Oskara Pistorijusa za ubistvo devojke Rive Stenkamp, koju je danas rano ujutro u svojoj kući u Pretoriji usmrtio sa četiri hica u glavu i jednim u ruku.
Mediji su javili da je slavni atletičar, prvi hendikepirani sportista koji se plasirao na Olimpijske igre, pucao na 30.godišnju Stenkamp navodno misleći da je provalnik, a da je ona želela da ga iznenadi za Dan zaljubljenih.
Policija je, međutim, odbacila takve izveštaje i potvrdila da je Pistorijus glavni osumnjičeni.
Portparolka policije Katlego Morale otkrila je da je u Pistorijusevoj kući pronađena mrtva devojka i oružje kojim je ubijena, da nije bilo tragova provale, a da je on priveden na ispitivanje i zvanično optužen za ubistvo.
„Na mestu ubistva pronašli smo pištolj kalibra devet milimetara, a na ispitivanje smo priveli 26. godišnjeg muškarca. Mogu da potvrdim nije u pitanju nesreća i da je osumnjičeni optužen za ubistvo”, rekla Mogale.
Policija je još navela da je u kući slavnog sportiste i ranije bilo intervencija zbog porodičnog nasilja, a da su komšije povedočile kako su često mogle da čuju svađe i larmu.
Pistorijus je rođen bez obe potkolenice i ima karbonske proteze. Na Olimpijskim igrama u Londonu trčao je na 400 metara i uspeo da se plasira u polufinale, kao i u finale štafete 4x400 metara. Prethodno je osvojio zlatnu medalju na Paraolimpijskim igrama i postavio paraolimpijski rekord.

KSS kaznio Partizan i Zvezdu sa po 236.000 dinara
BEOGRAD –Komesar takmičenja Košarkaškog saveza Srbije (KS S) Predrag Bojić kaznio je Partizan i Crvenu zvezdu sa po 236.000 dinara zbog incidenata navijača, trenera i funkcionera tih klubova na finalnoj utakmici Kupa Radivoja Koraća u Kragujevcu.
Bojić je kasno sinoć saopštio kazne za beogradske klubove, pojedine igrače i članove stručnog štaba zbog incidenata na utakmici u nedelju u Kragujevcu, ali i zbog kritikovanja suđenja i međusobnog vređanja.
Finalna utakmica Kupa Radivoja Koraća prekinuta je u nedelju tokom treće četvrtine jer su navijači uleteli na teren. Meč je nastavljen u ponedeljak bez prisustva publike, a pobedila je Zvezda sa 78:69.
Partizan i Crvena zvezda su prema propozicijama takmičenja kažnjeni sa po 236.000 dinara zbog nesportskog ponašanja navijača, vređanja učesnika utakmice, paljenja baklji, bacanja petardi u teren i drugih predmeta.
Trener Partizana Duško Vujošević kažnjen je sa 118.000 dinara zbog nesportskog kritikovanja suđenja na konferenciji za novinare posle utakmice, a klub sa Malog Kalemegdana kažnjen je istom sumom zbog reči u zvaničnom saopštenju objavljenom posle prekida meča.
Zbog nesportskog ponašanja i vređanja protivnika Vujošević i predsednik Zvezde Nebojša Čović kažnjeni su sa po 118.000 dinara.
Zbog tehničke greške u finalnoj utakmici Vujošević i trener crveno-belih Vlada Vukoičić moraće da plate po 11.800 dinara.
Košarkaš Partizana Đorđe Gagić i pomoćni trener Zvezde Milan Gurović kažnjeni su sa po 23.600 dinara zbog isključujuće tehničke greške.
Takođe je kažnjen i organizator završnog turnira Radnički iz Kragujevca sa 118.000 dinara zbog nesportskog ponašanja gledalaca i vređanja službenih lica u polufinalnoj utakmici protiv Crvene zvezde.
Zbog tehničke greške na četvrtfinalnoj utakmici sa Zvezdom 11.800 dinara moraće da plati trener Vojvodine Siniša Matić, koliko će platiti i beogradski klub zbog tehničke greške klupi na tom meču.

Marić potpisala saglasnost Vlade za organizovanje EP 2016.
BEOGRAD –Vaterpolo savez Srbije (VSS) objavio je sinoć da je u ime Vlade Srbije ministarka omladine i sporta Alisa Marić potpisala dokument kojim se daje saglasnost za organizovanje prvenstva Evrope 2016. u Beogradu.
Pored Marićeve, potpis je stavio i generalni sekretar VSSMarko Stefanović, a treći potpisnik će biti neko od čelnika Evropske plivačke federacije (LEN).
„Očekivali smo ovakvu odluku i zahvalni smo vladi i ministarstvu. Veliki je doprinos Alise Marić i njenih saradnika, pomoćnika Dragana Atanasova i državnog sekretara za sport Predraga Peruničića. Sada nam ostaje da počnemo sa pripremama za veliko takmičenje, a ovakva odluka je i priznanje vaterpolu za sjajne rezultate ostvarene u proteklom periodu”, rekao je Stefanović.
Odluku da Beograd bude domaćin vaterpolo prvenstva Evrope 2016. Biro LEN doneo je krajem 2011. u poljskom gradu Šćećinu.
Domaćin kontinentalnog šampionata 2014. je Budimpešta.

U Srbiji se prašta neplatišama
„Retko čitam deklaracije zato što kada je reč o hrani uglavnom kupujem proverene marke. Više se bavim datumima i rokom trajanja. Tako da je to štivo koje obavezno čitam u marketima”, kaže za „Potrošač” Danica Vučenić, novinarka Radio-televizije Vojvodina.
Verujete li reklamama?
Više ne verujem ni sopstvenim očima, a kamoli reklamama.
Kakav je kvalitet hrane u Srbiji?
Nisam sigurna da sam prava adresa za procenu kvaliteta hrane generalno. A kako ne spadam u red onih koji žive da bi jeli onda bih rekla da ono što kupujem nije lošeg kvaliteta. Kupujem uobičajene namirnice ili na pijaci ili u marketima. Ali imam i sreću da moj tata živi na selu, pa imam privilegiju da se hranim zdravije od drugih.
Da li ponekad kupujete u prodavnicama zdrave hrane?
Često. Ali tamo uglavnom kupujem „zrnevlje”, brusnicu ali i razne vrste slatkiša od integralnog brašna.
Ako ste vozač, kakvog je kvaliteta gorivo? Da li uvek kupujete benzin na istoj benzinskoj pumpi?
Teško mi je da odgovorim na ovo pitanje o kvalitetu goriva. Ali možda bih mogla da dam primer. Dobro se sećam da mi se auto gasio pre jedno šest meseci iz nepoznatih razloga. I to uglavnom na semaforu. Dijagnoza majstora je bila – katastrofalno gorivo. Nažalost,tempo života mi ne dozvoljava da imam svoju pumpu, svoju prodavnicu, svog prodavca novina. Kao i sve ostalo i gorivo kupujem na različitim mestima. Zavisi od toga gde se zadesim.
Da li ste zadovoljni uslugom mobilnog operatera?
Ma koliko danas život bio nezamisliv bez mobilnog telefona, moram da priznam, iako rizikujem da me proglasite primitivnom, da prema mobilnom gajim posebnu vrstu najnegativnijih osećanja. Ali,kada govorimo o usluzi operatera nisam zadovoljna. Ja sam mreža 065. Nezamislivo mi je da sam imala odličan domet letos u Sahari,a da na Dorćolu konstantno pada mreža.
A kablovskog operatera?
Imam pitanje za kablovskog operatera. A to je – kako je moguće da kablovski operater nikada ne uputi čak ni izvinjenje kada volšebno nestanu programi iz kabla pa ih nema satima ili kada internet „umre” iz nekog razloga, ali zato ako zakasnite sa plaćanjem jedan dan ne samo da prete već vas i isključe iz mreže.
Ima li pomaka u radu javnih službi?
Nisam sigurna na kakve pomake mislite. Ali,ako se pomak odnosi na ljubaznost moram reći da to zavisi i od kućnog vaspitanja. Recimo,bila mi je potrebna jedna potvrda iz policije. Otišla sam u Stari grad u policijsku stanicu koja je moja matična opština. Tamo sam doživela šikaniranje i diskriminaciju kakvu mislim da nikada nisam. Tri dana sam bila pod utiskom razgovora sa službenicom. Ali,u Poreskoj upravi Stari grad sam naišla na takvu susretljivost i građansku pristojnost da sam imala utisak da se ne nalazim u Srbiji.
Gde najduže čekate u redovima?
Retko čekam u redovima jer nikada nisam u prilici zbog prirode posla da obaveze obavljam i špicu, kao sav normalan svet. Obično sve obavim ili rano ujutru ili pred zatvaranje kada više nikog nema.
Da li se žalite trgovcu, službeniku… ako pomislite da su vam povređena prava?
Moram reći da nikada nisam u prodavnicama doživela povredu prava koja bi me ponukala da se žalim.
Potrošački ili gotovinski kredit?
Nijedan, ako ne mora.
Da li koristite čekove?
Nažalost ne,jer moja banka ne izdaje čekove. Ali mislim da bih ih koristila da je to slučaj.
Turistička agencija ili sopstveni aranžman putovanja?
Ovo drugo, ali zavisi od toga gde putujete. Na primer volela bih da jednog dana odem u Jerusalim. Mislim da bih ipak izabrala aranžman.
Da li koristite usluge privatnih lekara?
Uglavnom laboratoriju.
Da li redovno plaćate račune?
Prvo platim račune. Međutim,nekada sebi zbog toga delujem kao budala, jer u Srbiji obično oni koji ne plaćaju na kraju dobiju oprost.
Kada morate, na čemu štedite?
Štedim na kupovini garderobe koja nije neophodna. Međutim,moja ćerka ima 12 godina i teško mi je da uštedim jer su obaveze oko škole, privatnih časova pa i činjenica da konstantno raste takve da je štednja u drugom planu.
Da li ostavljate bakšiš?
Uvek. Nekako bakšiš vidim i kao deo lepog ponašanja.

Na prelazu Gradina, na izlazu iz Srbije, čeka se četiri sata
Prema informacijama uprave granične policije u 17.15 časova, putnička vozila čekaju četiri sata na graničnom prelazu Gradina, na izlazu iz Srbije a na Preševu, na izlazu iz zemlje, putnička vozila i autobusi š zadržavaju 35 minuta, navode iz Auto-moto saveza Srbije (AMSS).
Teretna vozila najduže čekaju na Batrovcima, na izlazu iz Srbije i to dva sata dok se na prelazu Horgoš i Šid, na izlazu iz Srbije, zadržavaju 90 minuta.
Na ostalim graničnim prelazima nema dužih zadržavanja za sve kategorije vozila, prenose iz AMSS-a.

Tesla i Karađorđevići
Dr Oliver Subotić*
Dok sam iščitavao primarne izvore za potrebe pisanja knjige „Tesla: Duhovni lik”, imao sam prilike da se lično uverim u ono što su gotovo svi Teslini biografi u manjoj ili većoj meri uočili u njegovoj ličnosti, a to su izrazite „oscilacije” (neretko i protivrečnosti) u raznim temama. Ipak, primetio sam da postoji nekoliko tema u kojima, slikovito rečeno, ne postoje „sinusoide” i izražene „amplitude”, već isključivo „linearna funkcija”. Jedna od tih retkih tema gde Tesla pokazuje jasnu konstantu u stavovima je odnos prema srpstvu, Kraljevini Jugoslaviji i Kraljevskom domu Karađorđevića.
Nikola Tesla je tokom američkog perioda svog života postao izrazit kosmopolita, ostavši istovremeno srpski patriota. Tokom američkog perioda se formirao i kao ubeđeni srpsko-jugoslovenski monarhista, te je poput većine srpskih intelektualaca tog vremena vatreno podržavao koncept Kraljevine Jugoslavije i bio veliki poštovalac kraljevske loze Karađorđević. To poštovanje se već može uočiti u dostupnim dokumentima iz perioda Prvog svetskog rata, kada on izražava divljenje podvizima srpske vojske predvođene svojim nezaboravnim voždom, kraljem Petrom Prvim Oslobodiocem. Tako, povodom inicijative jeromonaha Nikolaja Velimirovića iz 1915. godine, da zajedno sa Mihajlom Pupinom i Pajom Radosavljevićem potpiše „Vidovdanski proglas” i pozove Srbe u SAD da pomognu svojim sunarodnicima na Balkanu, Tesla iznosi stav da bi taj apel američki Srbi najpre poslušali ako bi ga potpisala dva srpska kralja: Petar Karađorđević i Nikola Petrović.
Ličnost u kraljevskoj lozi Karađorđević, koju je Tesla posebno izdvajao, bio je kralj Aleksandar, koji ga je odlikovao Ordenom Jugoslovenske krune prvog stepena 1931. godine. Kralja Aleksandra je doživljavao kao vladara koji je uspeo da napravi snažnu državu (Kraljevinu Jugoslaviju) i ujedini tri balkanska naroda (Srbe, Hrvate i Slovence). U svom posmrtnom slovu Kralju Mučeniku, objavljenom 1934. godine u „Njujork tajmsu”, Tesla ovako zbori: „Poput Vašingtona, bio je sposoban i neustrašiv general koji je oslobodio svoju zemlju od ugnjetavanja; poput Linkolna bio je mudar i patriotski vođa koji je pretrpeo mučeništvo.” Tesla je, pritom, verovao da će mučenička krv kralja Aleksandra definitivno ujediniti narode Kraljevine Jugoslavije (što se, kao što je dobro poznato, nije desilo). Sa druge strane, strahovao je za jedinstvo mlade države, zbog čega je javno podsetio sve Hrvate i Slovence na činjenicu da je njihova sloboda kupljena cenom srpske krvi u Prvom svetskom ratu. Kralj Aleksandar je za Teslu bio i ostao ličnost koja zaslužuje da bude na „pijedestalu srpskih velikana” – pišući pozdravno pismo Srbima u Geriju (Indijana, SAD) uoči Drugog svetskog rata, on za kralja Aleksandra koristi epitete „Veliki” i „Mučenik”.
Kada je reč o kralju Petru Drugom Karađorđeviću, Tesla i prema njemu pokazuje odnos dubokog poštovanja i izrazite odanosti, približan onome koji je ukazivao kralju Aleksandru. U jednom pismu iz 1938. godine upućenom inženjeru Slavku Bokšanu, Tesla kralja Petra Drugog naziva „mladim orlićem iz gnezda velikog orla”, a Srbe u SAD javno poziva da budu odani mladom monarhu, koga naziva „zenicom u oku naroda”. On kralja Petra Drugog veliča u nekoliko javnih objava u SAD želeći mu mnoga leta. Na koncu, poslednji Teslin izlazak u javnost – tačno pola godine pred smrt – bio je osmog jula 1942. godine u hotelu „Njujorker”. On tada, već prilično ugroženog zdravlja, izlazi u pratnji svog sestrića, diplomate Save Kosanovića, da pozdravi kralja Petra Drugog. Mladi kralj je u to vreme bio u poseti SAD, sa ciljem da od predsednika Ruzvelta izmoli vojnu pomoć za generala Dragoljuba Mihailovića (koga je Tesla, po rečima čuvenog američkog istraživača Lelanda Andersona, smatrao za „simbol drevne srpske borbe za krst časni i slobodu zlatnu”). „Hrvatski glas” izveštava o susretu mladog monarha i Tesle, navodeći kako je genijalni pronalazač rekao da mu je kralj svojom posetom učinio najveću čast i da će mu to biti „najmilija uspomena”. Svoj uvodni govor kralju Petru Drugom Tesla je završio rečima: „Veličanstvo, Bog Vas blagoslovio!”. Prema Kraljevim memoarima, obojica su tokom rastanka plakala, a Tesla ga je otpratio podsećanjem na zaveštanje kralja Aleksandra: da čuva jedinstvo naroda Kraljevine.
Važno je ovom prilikom istaći da je Tesli bila apsolutna strana bilo kakva ideja Jugoslavije bez srpske krune na njenom čelu – ostao je odan kralju Petru Drugom Karađorđeviću i pored stalnih ubeđivanja okoline da pređe na stranu Tita i njegovih komunista, koji su se od samog početka rata spremali za revolucionarni prevrat i nasilno preuzimanje vlasti. O čvrstom Teslinom stavu prilično argumentovano piše Margaret Čejni, pozivajući se na hrvatskog profesora Bogdana Radicu, diplomatu Kraljevine Jugoslavije u SAD, koji je tokom rata prešao na Titovu stranu. Iz njene studije saznajemo da je Sava Kosanović bezuspešno pokušavao da privoli svog genijalnog ujaka da se od kralja okrene ka Titu. O svemu navedenom u svojim memoarima svedoči i Konstantin Fotić, ambasador Kraljevine Jugoslavije u SAD, koji navodi da je svaki pokušaj da se od Nikole Tesle izvuče bilo kakva poruka protiv Kralja Petra Drugog bila bezuspešna. Teslina odanost srpskoj kruni bila je do kraja života održana besprekorno.
Da li bi Tesla, da je danas među nama, od „linearne funkcije” skrenuo kao „sinusoidi” u navedenim temama? To je već domen pretpostavki. A ono što možemo pretpostaviti jeste da bi zbog gorkog iskustva Jasenovca, Jadovna i, na kraju, „Oluje” imao krajnje rezervisan stav prema nekoj novoj jugoslovenskoj ideji. Možemo slobodno pretpostaviti i to da bi se i danas zalagao za što bolje odnose Srba sa Hrvatima i Slovencima, koje je smatrao bratskim narodima. A ako ćemo suditi po ogromnom poštovanju koje je decenijama ukazivao Karađorđevićima – kao i ništa manjem poštovanju koje oni do dan danas ukazuju njemu – verovatno bi u naše vreme bio i počasni član Krunskog saveta.
*Osnivač Zadužbine „Petar Mandić”, dobročine ustanove koja neguje uspomenu na Tesline pretke

Rustem Mustafa svedoči na suđenju Tačiju
Suđenje Hašimu Tačiju i njegovim saučesnicima optuženima za ratne zločine na KiM nastavlja se sutra, a kako saznaju mediji u Prištini, sudsko veće saslušaće Rustema Mustafu, bivšeg komandanta oslobodilačke vojske Kosova (OVK) u Operativnoj zoni Lap, inače poznatog kriminalca i osuđivanog ratnog zločinca. Mustafa je jedan od retkih pripadnika OVK i jedini komandant te terorističke jedinice koji su u Prištini osuđeni za ratne zločine na KiM. On je potvrdio da je dobio poziv od Specijalizovanog tužilaštva u Hagu da se iduće sedmice pojavi kao svedok.
Mustafa će, kako se očekuje, svedočiti o funkcionisanju OVK, a u izjavama za medije kazao je da namerava da „brani istinu o ratu OVK”.
Rustem Mustafa poznat je kao komandant Remi, a tokom rata 1998–1999. bio je komandant regionalne zone Lap i član takozvane lapske grupe OVK. Posle rata, postao je poslanik i potpredsednik Demokratske partije Kosova. Uhapšen je u avgustu 2002. i izveden pred Okružni sud u Prištini u kojem su sudile međunarodne sudije Unmika. Osuđen je prvostepeno na 17 godina zatvora jer je utvrđeno da je sa još trojicom pripadnika OVK ubio petoro nelojalnih kosovskih Albanaca. Vrhovni sud Kosova preinačio je presudu 2005. i naložio novo suđenje pa je 2013. osuđen na četiri godine zatvora.
Bio je optužen da je zajedno sa drugim pripadnicima OVK držao zarobljenike u nehumanim uslovima, uskraćujući im adekvatnu zdravstvenu negu, hranu i vodu. Zatočenici su podvrgavani stalnom premlaćivanju, mučenju i pretnjama smrću od avgusta 1998. do juna 1999. godine.
Sumnja se da je tokom rata na KiM učestvovao u teškim zločinima nad Srbima kao i da je u zoni Lap osnivao logore u kojima su civili saslušavani, zlostavljani i ubijani. Grupe pod kontrolom Mustafe, prema podacima dostupnim medijima, posle rata proterivale su preostale Srbe i preprodavale napuštene stanove i drugu imovinu. Mustafa je pored terorističke grupe BIA formirao i „Skiftere” i „Crvenu ruku”, čiji su pripadnici progonili, kidnapovali i ubijali Srbe na području Prištine i Podujeva.
Prema podacima srpskih bezbednosnih službi, Mustafa je još od osamdesetih godina prošlog veka privođen zbog trgovine narkoticima, krijumčarenja oružja, ucena, napada na policiju i drugih teških krivičnih dela. Američke obaveštajne službe smatraju ga jednom od osoba od kojih preti opasnost po mir na Balkanu.
Prema obaveštajnim podacima, Mustafa u svojim kriminalnim aktivnostima, pre svega u trgovini drogom, sarađuje sa Ramušom Haradinajem, dok je do 2015, kada je pravosnažno osuđen, bio poslanik i potpredsednik stranke Hašima Tačija.
Rustem Mustafa jedan je od prvih pripadnika OVK koje je još krajem 2018. u predistražnom postupku saslušalo tužilaštvo u Hagu, pa se tada nagađalo da će on biti i jedan od prvih čije će se ime naći na nekoj od optužnica. Iako je Mustafa zbog svoje pozicije u komandi OVK pominjan odmah uz Tačija, Kadrija Veselija, Adema Čekua, Fatmira Limaja i ostalih, haški tužilac će ga saslušati kao svedoka, a ne kao okrivljenog.

Kaciga glavu čuva
Biciklisti su često prinuđeni da se kreću kolovozom gde ih vozači motornih vozila tretiraju kao „ometače”, a ne kao sastavni deo saobraćajnog sistema
Na teritoriji Srbije od početka godine poginule su 23 bicikliste, a povređeno je više od 400. MUP Srbije skrenuo je pažnju da su oni najugroženija kategorija učesnika u saobraćaju.
„Apelujemo na vozače putničkih i teretnih vozila i autobusa da posebnu pažnju usmere na bicikliste, kako bi sačuvali njihovu bezbednost. Sa druge strane, apelujemo i na bicikliste da upotrebnom svetala i reflektujućih elemenata učine sebe vidljivijim, a samim tim i bezbednijim u saobraćaju”, saopšteno je iz MUP-a i objavljen apel i na društvenim mrežama.
Ključni problem, kada je reč o bezbednosti biciklista u saobraćaju, jeste njihova ranjivost, jer i pri relativno malim brzinama često zadobijaju teške povrede, uglavnom zbog toga što im je jedina zaštita njihova odeća, ukazali su stručnjaci Agencije za bezbednost saobraćaja (ABS).
Važnu ulogu ima i brzina vozila koja učestvuju u sudaru sa biciklistima, naročito kada je reč o težim posledicama. Biciklisti su često slabo uočljivi za druge učesnike u saobraćaju, pre svega jer su dimenzije vozila manje u poređenju sa automobilima, autobusima ili teretnim vozilima.
To je poseban problem u noćnim uslovima vidljivosti, pogotovo u slučajevima kada bicikl nije opremljen odgovarajućim svetlima, a to su belo na prednjoj i crveno svetlo na zadnjoj strani bicikla, kao i ako vozač i putnik na biciklu ne nose svetlu odeću.
Stručnjaci naglašavaju i činjenicu da biciklisti različite starosne dobi i pola imaju različite psihofizičke sposobnosti. Deca uglavnom nemaju dovoljno iskustva i znanja, a stariji imaju smanjenu moć zapažanja, smanjene fizičke sposobnosti i pokretljivost.
Bezbednost dvotočkaša u velikoj meri zavisi i od saobraćajnog okruženja, koje je najčešće dizajnirano i prilagođeno za kretanje motornih vozila i nije predviđeno za bicikliste.
„Oni su često prinuđeni da se kreću kolovozom gde ih vozači motornih vozila tretiraju kao ’ometače’ saobraćaja, a ne kao sastavni deo saobraćajnog sistema, pri čemu često i sami ne poštuju pravila – ne postupaju u skladu sa signalizacijom, zabranom korišćenja mobilnih telefona, audio i video uređaja, upotrebom svetala na biciklu. Saobraćajne nesreće sa učešćem biciklista, zbog njihove velike ranjivosti, češće za posledicu imaju poginule osobe, nego što je to slučaj kod udesa sa učešćem samo motornih vozila sa zatvorenom karoserijom”, navodi se u rezultatima istraživanja ABS-a.
Kada se uporedo posmatraju podaci o nastradalim biciklistima i nastradalim vozačima i putnicima u automobilima, dolazi se do podataka da biciklisti kada učestvuju u saobraćajnoj nesreći imaju skoro šest puta veći rizik da smrtno stradaju nego što je to slučaj sa putnicima i vozačima u automobilima.
U proseku, godišnje u udesima u Srbiji pogine oko 50 i bude povređeno oko 1.486 biciklista. Svaka jedanaesta poginula i svaka četrnaesta povređena osoba u saobraćajnim nesrećama je – biciklista. Oni čine oko devet odsto od ukupnog broja poginulih i oko sedam procenata od svih povređenih osoba u udesima, pokazuju podaci ABS-a.
Saobraćajne nesreće sa učešćem biciklista se najčešće događaju u leto i jesen, odnosno u periodu godine od jula do oktobra, a najviše u avgustu.
Stručnjaci savetuju biciklistima da imaju zakopčanu zaštitnu kacigu, koja će im spasiti život u slučaju pada sa bicikla i sprečiti povrede glave.
„Koristite štitnike za kolena i laktove kako biste ublažili udarce od pada. Nosite odgovarajuće cipele i proverite da li su pertle pravilno vezane. Obucite adekvatnu odeću – pantalone sa užim nogavicama, majice i jakne koje su uz telo, kako ne bi došlo do zakačinjanja delova garderobe o pedale i druge delove bicikla”, savetuju iz ABS-a.
Bicikl treba da bude ispravan, ručice na upravljaču čvrste i pravilno podešene, a sedište na odgovarajućoj visini – tako da stopala obe noge budu u stanju da dodirnu zemlju. Kočnice moraju da budu ispravne, a pneumatici na točkovima napumpani pod odgovarajućim pritiskom.
Belo svetlo na prednjoj i crveno na zadnjoj strani bicikla moraju biti ispravni i postavljeni na odgovarajuće položaje. Zvonce ili sirena takođe moraju biti ispravni.
„Kada prelazite preko kolovoza, trudite se da se ponašate kao da ste pešak. Pogledajte pažljivo levo, desno, levo. Kada procenite da je bezbedno započnite prelazak, gurajući bicikl pored sebe. Koristite ručne signale da upozorite druge učesnike u saobraćaju ili im date obaveštenje o skretanju i promeni položaja na kolovozu”, savetuju stručnjaci.
U noćnim uslovima i kada je smanjena vidljivost, osim što bicikl mora da bude osvetljen, biciklista treba da ima svetlu i odeću sa retroreflektujućim materijalima. Ako voze bicikl kolovozom, treba da se kreću u širini od najviše jedan metar od desne ivice kolovoza, ali ne uz sam ivičnjak.

Svi bi u menadžere, niko neće u prosvetu
Poražavajuće mali broj studenata koji nameravaju da postanu prosvetni radnici ponavlja se iz godine u godinu. Avetinjski pusti ostaju smerovi fakulteta koji obrazuju nastavnike. Stručnih profesora za fundamentalne opšteobrazovne predmete u preduniverzitetskom školstvu već nema dovoljno, i neće ih ni biti dok na pragu fakulteta ima najmanje budućih brucoša koji žude da steknu visoko obrazovanje da bi se vratili u učionice kako bi neke nove đake opismenili.
Zvuči optimistično kad se kaže da je na Matematičkom fakultetu u Beogradu na smeru nastavnik matematike ove godine konkurisalo duplo više studenata nego lane. Ali u brojkama, realnost izgleda ovako: prošle godine je u ovo doba bilo svega osam kandidata, sada ih je 16, a planirano je 70 brucoša.
Na svim srbističkim katedrama na republičkom nivou očekuje se da će biti popunjeno oko 40 odsto ponuđenih mesta za buduće studente.
– U Novom Sadu, Nišu, Kragujevcu, Beogradu, Kosovskoj Mitrovici, kada se sve sabere, planirano je 441 mesto na budžetu, a ima 186 kandidata. Samo u Beogradu za grupu za srpski jezik i književnost bilo je prijavljeno 34 kandidata na 100 mesta, a za srpsku književnost i jezik 63 na predviđenih 150 mesta. Slično je bilo i prošle godine. Slikovito, ako bismo gledali po poslovičnoj slici čaše vode koja je do pola puna ili prazna, zavisi da li ste optimista ili pesimista, ta čaša je svakako – šuplja – dočarava za „Politiku” prof. dr Slavko Petaković, šef katedre za srpsku književnost s južnoslovenskim književnostima na Filološkom fakultetu Univerziteta u Beogradu.
Jagme za indeks nema ni na Opštoj fizici, smeru Fizičkog fakulteta koji u glavnom gradu upisuju budući nastavnici ovog predmeta. Tu je prijavljen samo – jedan kandidat. Pad broja zainteresovanih se beleži već osam godina, ali do sada nije bila ovako alarmantna situacija. Kako je izjavio dekan, prof. dr Ivan Belča, ovaj brucoš će imati sve predmete, ništa neće biti izbačeno, a sledeći potez je na državi jer ne sme da se dozvoli da se ugasi Opšta fizika, pošto bi u tom slučaju buduće generacije ostale bez nastavnika.
Oskudicu interesovanja za prosvetni poziv potvrđuju i preliminarne rang-liste za upis na Prirodno-matematičkom fakultetu u Novom Sadu. Studije za profesora hemije tu će upisati samo jedan kandidat, a planirano je 20 brucoša. Za buduće nastavnike fizike bilo je ukupno tri kandidata, jedan je pao prijemni, jedan „upao” na samofinansiranje i jedan zavredeo indeks na budžetu, mada je ukupno studenata na ovom smeru moglo biti 25. Za ostala nastavnička zvanja na novosadskom PMF-u zainteresovanost je za mrvicu bolja. Na smeru za profesore matematike ima osam kandidata za 51 budžetsko mesto, dok je za profesore geografije 11 rangiranih, a 40 raspoloživih mesta.
– Mi smo sada u prvom planu kao nacionalna disciplina, a kada smo pokušali da srpski jezik i književnost dobije natpredmetni status, da se uvede na sve fakultete, ta inicijativa ostavljena je da istrune u lavirintima birokratije. Dobili smo deklarativnu podršku i van toga se ništa nije učinilo – ukazuje Petaković.
Njegove reči „prosveta je trenutno na mrtvom vezu, ostavljena je da odumre” i više puta isticane stipendije za studente koji se obrazuju za nedostajuća zanimanja u školama teško da će biti od pomoći. Za ovu godinu dodeljeno ih je samo pet, a novi konkurs uskoro treba da bude raspisan.
– Ne verujem da će to dati velikog efekta, budući da je student potpuno svestan da kad se završi studiranje on ulazi u prosvetu gde su plate takve kakve jesu i, što je veći problem, gde položaj prosvetnog radnika nije dobar – konstatuje ovaj profesor.
Nastavnici tvrde da su nemoćni. Ugled im je srozan. Plate su im ispod republičkog proseka. Učenici to vide i neće da postanu nastavnici. Nastavi li se tako, ne bi čudilo da u dogledno vreme u mnogim školama table budu najpametnije, nastavnici uglavnom nedovoljno stručni, a đaci posledično funkcionalno nepismeni. Hoće li s takvim predznanjem upisivati fakultete?
Da ironija bude veća, najodgovorniji donosioci odluka istrajno tvrde da je obrazovanje prioritet, a unapređivanje kvaliteta obrazovanja strateški cilj. U prvom planu je digitalizacija, a vraćanje dostojanstva prosvetnom esnafu ostaje na marginama. Šta uraditi da se pomak nabolje vidi ubrzo, da se ne čeka deset godina?
– Prvi korak mogu biti stipendije, ali to nije rešenje. Drugi je povećanje plata. Treći, rešavanje statusa prosvetnog radnika, zaštita od pritisaka i sprečavanje nasilja kojima je izložen, kao i prevencija nasilja u bilo kom obliku u školama. To se mora sistemski rešiti vrlo rigidnim kažnjavanjem. Nastavnik mora imati ugled u društvu, a primer i uzor za to treba da budu oni koji istupaju u javnom prostoru. Kada okruženje bude podsticajno tako da đaci u velikom broju upisuju nastavničke smerove i konkurencija će biti veća i najbolji će ulaziti u učionice. Svi ovi koraci su povezani, ne može da se ispuni samo jedan – smatra Petaković.
Medijski prostor, portali naročito, obiluju svakojakim jezičkim pogreškama, lektori su desetkovani, zvanična saopštenja državnog vrha, pa i Ministarstva prosvete, neretko su ugledni primeri grešaka, počevši od pravopisnih. Ako bi, recimo, bar državne institucije koje već imaju službe za odnose s javnošću obavezno morale da uposle profesore srpskog jezika kao lektore, da li bi i to doprinelo pravilnijoj upotrebi srpskog jezika, podsticajnom okruženju i većem interesovanju za studije srpskog jezika?
– To bi bio kulturni uticaj iznutra koji je najbitniji i koji bi menjao ovo društvo. Kad učenik vidi da uopšte nije važno kako govorite, kako pišete, on prihvata taj model. Kada bi u institucije koje se obraćaju javnosti ušli profesori srpskog jezika i književnosti to bi oblikovalo javni izraz, onda bi i đaci i svi građani imali orijentir šta je poželjno, društveno prihvatljivo i važno. Deca nemaju signal iz okruženja koji im kaže da je bitan način izražavanja, poznavanje svog jezika. Ne čitaju kao pre, a uticaj elektronskih medija je ogroman. Navikli su na kratke poruke koje su ekspresivno svedene. Bogatim jezikom možete da izrazite svoju psihološku slojevitost, tanane emocije, nijanse u raspoloženjima, bogatstvo svoga bića. Što vam je jezik siromašniji, teže možete da komunicirate s drugima. Pitanje je da li siromašenje jezika korespondira s osiromašenjem potrebe da se razgovara s drugim čovekom, jer se komunicira kratkim porukama, emotikonima, sažetim mejlovima, frazama, rečeničnim sklopovima koji su klišei. Nisam siguran da problem u komunikaciji dece nije povezan sa siromaštvom jezika, a ono sa iščezavanjem potrebe da se zaista komunicira s drugom osobom – zaključuje šef katedre za srpsku književnost.

Rubljov izborio četvrtfinale Vimbldona, protivnik Đoković ako pobedi Hurkača
Ruski teniser Andrej Rubljov plasirao se u četvrtfinale Vimbldona, pošto je danas u osmini finala savladao Aleksandra Bublika iz Kazahstana rezultatom 7:5, 6:3, 6:7 (6:8), 6:7 (5:7), 6:4.
Meč je trajao tri sata i 20 minuta. Ovo je bio šesti međusobni duel ruskog i kazahstanskog tenisera, a četvrti trijumf Rubljova.
Rubljov će u četvrtfinalu igrati sa pobednikom meča između Srbina Novaka Đokovića i Poljaka Huberta Hurkača, koji je na programu kasnije večeras.
Plasman u četvrtfinale Vimbldona izborio je još jedan ruski teniser Roman Safiulin, koji je pobedio Kanađanina Denisa Šapovalova 3:6, 6:3, 6:1, 6:3. On će u četvrtfinalu igrati sa pobednikom meča između Italijana Janika Sinera i Danijela Elahija Galana iz Kolumbije.

Banke se okreću penzionerima
Sa sve jačim efektima krize i povećanjem broja nenaplativih kredita, bankama je sve teže da dođu do kvalitetnog i urednog klijenta. Zato je činjenica da su penzioneri najredovnije platiše poslala bankama jak signal kome treba da se okrenu. Tako je na tržištu sve bogatija ponuda različitih bankarskih proizvoda kreiranih isključivo za ovu grupu korisnika, ali je u mnogim slučajevima starosna granica i dalje prepreka.
Sve je više banaka koje su za penzionere kreirale posebne paket-račune. Ova usluga je postala poprilično popularna jer objedinjuje većinu usluga i proizvoda koje su nam uz tekući račun neophodne. Uglavnom ovi paketi za penzionere sadrže tekući dinarski račun, debitnu karticu, dozvoljeno prekoračenje, čekove ukoliko ih banka izdaje, tajni nalog. Mesečna naknada za ove usluge se kreće u rasponu od 95 do 200 dinara.
Ono svakako najinteresantnije su krediti. Samo nekoliko banaka na tržištu ima specijalno kreirane kredite za penzionere. Ovi krediti su specifični po tome što imaju nižu kamatnu stopu od aktuelnih stopa na ostale kredite, nižu naknadu banke za odobravanje kredita, a uz ovaj kredit moguće je dobiti životno osiguranje koje traje do kraja otplate kredita.
Svi krediti za penzionere su ograničeni kako starosnom granicom tako i granicom roka otplate kredita. Starosnu granicu banke drže u rasponu od 65 do 75 godine. Dakle, ukoliko neko od penzionera koji ima 74 godine podnese zahtev za kredit, banka će mu kredit odobriti maksimalno na 12 meseci, jer je gornja granica starosti 75 godina u momentu otplate poslednje rate.
Povodom pitanja kredita, kod većine banaka penzioneri se ne izdvajaju iz kategorije redovnih klijenata koji su zaposleni, pa im se sve usluge odobravaju po redovnim uslovima banke za klijente. Naravno starosna granica je neizostavna i ne može se izbeći.
Iako je još tokom 2011. godine Narodna banka Srbije preporučila svim bankama da ukinu starosnu granicu zbog koje stariji građani ne mogu da koriste mnoge bankarske proizvode, naročito kredite, većina nije promenila svoju poslovnu politiku. Tada je ukazano da je praksa pojedinih banaka po kojoj neke bankarske usluge nisu dostupne starijim građanima suprotna Zakonu o zabrani diskriminacije i Zakonu o zaštiti korisnika finansijskih usluga.
Ono što je malo poznato i što banke ne oglašavaju je minimalni iznos mesečnih primanja koji penzioneri moraju imati da bi mogli dobiti neki kredit, karticu ili dozvoljeno prekoračenje. Naime, sve banke imaju donje ograničenje minimalnog priliva po osnovu zarade (penzije) i taj iznos se uglavnom kretao između minimalne prosečne zarade od 17.000 dinara pa do nekih 20.000 dinara.
Ovaj uslov je mnoge penzionere čije su penzije manje u startu odbacio kao potencijalne korisnike kredita, pa čak i dozvoljenog prekoračenja.
Uz to donedavno je važio i propis Narodne banke Srbije da se kreditna sposobnost građana određuje umanjenjem zarade (penzije) za iznos minimalne potrošačke korpe čije je vrednost 15.400 dinara, pa je ovo bilo još jedna poteškoća penzionerima.
Iako je centralna banka ukinula ograničenje pri odobravanju kreditnih proizvoda, pa se sad građani u teoriji mogu zaduživati i do iznosa cele zarade (penzije), banke još nisu mnogo toga promenile u svojim poslovnim politikama.
Bankarska ponuda penzionerima je i dalje slaba. Starosna granica je i dalje prisutna, a da li će banke shvatiti da su upravo penzioneri nova slika kvalitetnih klijenata i ukinuti starosnu granicu, kao i ograničenje minimalnog iznosa penzije ostaje da vidimo.

Smanjuju li operateri ponudu
Da li operateri smanjuju ponudu telefona za dinar, odnosno onih koje korisnici kupuju uz pakete? Globalna težnja jeste osiromašenje ovih ponuda jer je to postalo veliko opterećenje za telekomunikacione kompanije i proizvođače, pa se postavlja pitanje da li će se isto desiti i kod nas.
Čitaoci koji su se javljali našoj redakciji kažu da je ponuda donekle smanjena, kao i da je sve manje uređaja koje mogu besplatno da dobiju uz jeftinije pakete u poređenju sa periodom od pre godinu dana. U „Telekomu”, „Telenoru” i VIP-u kažu da nisu menjali broj aparata koje nude korisnicima, ali nezvanično, oči su uprte u konkurenciju i da li će se u narednom periodu ograničiti ili ukinuti količina takozvanih telefona za dinar koje nude klijentima, zavisi i od poteza koje budu vukle konkurentske firme.
Osim toga, akcije operatera u kojima nude 50 odsto nižu cenu pretplate onima koji ne uzmu telefon za dinar, ide u prilog tome da žele da smanje broj korisnika koji se opredeljuje za ove uređaje. Da smanjenje ponude uređaja koji se dobijaju uz pakete jeste svetska težnja, potvrđuju i ovdašnji operateri.
– Globalna težnja jeste smanjivanje broja različitih uređaja u ponudi što pre svega dolazi od potrošača, ali to prate i proizvođači. Kupci se sve više okreću manjem broju uređaja. Na primer, sve je veća potražnja korisnika za nekoliko pametnih uređaja – navode u „Telenoru”, ali dodaju da njihova ponuda nije smanjena.
– Ne znamo zašto čitaoci imaju utisak da je ponuda telefona smanjena jer zapravo nikada nismo imali veću ponudu nego sada. Trenutno imamo 35 telefona u ponudi, a prošle godine u ovo vreme imali smo tri modela telefona manje – objasnili su u „Telenoru”, dok u konkurentskom „Telekomu” kažu da se ponuda telefona kod njih menja u skladu sa ponudom proizvođača.
– Broj telefona u ponudi varira, a nekad u ponudi MTS-a ima i do 50 različitih modela. U MTS-u su, takoreći, svi telefoni u ponudi za jedan dinar uz odgovarajuće pakete, tako da se trend telefona za dinar i dalje održava. Osim toga, mi nismo povećavali cene uređaja koji se uzimaju uz pakete – rekli su u „Telekomu”.
Iz VIP-a poručuju da u ponudi imaju isti broj telefona kao i prošle godine, odnosno oko 50 modela.
– U toku prošle i prvih meseci ove godine nivo subvencija za mobilne uređaje u našem portfoliju nije se bitnije promenio. Prvi smo na na tržištu Srbije ponudili telefone za jedan dinar i ovaj trend zadržavamo – navode u VIP-u.
Što se tiče evropske prakse, dva najveća mobilna operatera u Evropi, „Vodafon” i „Telefonika”, prošle godine su odlučili da iskoriste Španiju za testiranje planova za velike promene modela poslovanja. „Telefonika” je u martu objavila da u Španiji neće nuditi dotirane telefone za nove korisnike. Umesto toga ponudila je korisnicima plan otplate ukoliko budu hteli da kupe telefon. Takođe, sredinom prošle godine, agencije su prenele da zahvaljujući niskim troškovima francuski mobilni igrač „Iliad” stiče nove klijente iako im ne nudi dotacije za uređaje.
Prema agenciji „Bernštajn risrč”, 2011. su se izdaci telekomunikacionih kompanija u Evropi za mobilne telefone popeli na čak 13 milijardi evra. To znači da su firme potrošile više za telefone nego za modernizaciju mreža mobilne telefonije, navodi se u analizi agencije.
------------------------------------------------------------------------------------
Reklamacija u radnji, ne u servisu
Svaki korisnik koji se odluči za telefon uz paket, u slučaju kvara, reklamaciju podnosi svom mobilnom operateru, odnosno tamo gde je uređaj i kupio, a ne serviseru. Naime, prema odredbama Zakona o zaštiti potrošača,kupac više nema ništa sa servisom i dok god je uređaj u garantnom roku, on reklamaciju podnosi trgovcu, odnosno upravo na onom mestu gde je aparat i pazario.
Osim toga, garancija za svaki novi mobilni telefon, takođe prema Zakonu o zaštiti potrošača, mora da iznosi najmanje dve godine.
 --------------------------------------------------------------------------------------
Većina korisnika, ipak, u pripejdu
Većina korisnika usluga mobilnih operatera u Srbiji su i dalje pripejd korisnici (uplaćuju dopunu na kiosku), dok je manje onih koji su u postpejdu (imaju potpisan ugovor sa operaterom i račun im stiže na kućnu adresu). To znači da većina građana od operatera i ne kupuje telefone uz pakete.
Prema poslednjim podacima Ratela koji su bili dostupni javnosti (za 2011. godinu) 36 odsto korisnika je u postpejdu, a 64 procenata u pripejdu. Slična situacija je i sada, pa tako od 5,5 miliona korisnika „Mobilne telefonije Srbije” („Telekom”) 4,05 miliona ih je u pripejdu, a 1,45 miliona u postpejdu.

Trgovci mogu da sakriju proizvođača
Ko proizvodi hranu privatnih robnih marki trgovaca, koja se zbog krize sve više kupuje, uskoro verovatno nećemo znati. Nov zakon o trgovini koji je prošle nedelje stupio na snagu omogućava trgovinskim lancima da na takve artikle stave samo svoje ime, a ne i naziv firme koja je proizvod napravila. Time bi potrošači mogli da ostanu bez dragocene informacije o tome iz čijih pogona na police stižu ovakvi artikli.
To konkretno znači da bi na pakovanju nekog proizvoda „premije” ili „k plusa” umesto imena fabrika pisali samo – „Delez Srbija” ili „Idea”.
Zbog čega je ta promena uneta u zakon i da li su trgovci i proizvođači zapravo kreirali izmene tog propisa? Javna je tajna da proizvode trgovačkih marki prave gotovo nepoznati, mali proizvođači, ali isto tako i oni najveći koji u istim tim lancima prodaju i svoje, skuplje artikle.
U Ministarstvu unutrašnje i spoljne trgovine kažu da je reč o prilagođavanju evropskim propisima i o direktivi kojaveć važi u Evropskoj uniji, a koja predviđa „da na deklaraciji treba da piše naziv i sedište onoga koji robu proizvodi, pakuje ili stavlja u promet, a registrovan je u datoj zemlji”.
– Uvođenjem ove izmene, u skladu sa zakonodavstvom i praksom koja postoji na razvijenim evropskim tržištima, pod proizvođačem će se podrazumevati svako ko izrađuje proizvod ili se u tom svojstvu predstavlja stavljanjem na proizvod svog poslovnog imena, imena ili naziva, žiga ili druge prepoznatljive oznake – rekli su.
U odbranu ovog propisa, u ministarstvu kažu i da ukoliko trgovac odluči da stavi svoje ime na deklaraciju proizvoda umesto naziva proizvođača, on time preuzima i sve druge obaveze iz Zakona o opštoj bezbednosti proizvoda, Zakona o bezbednosti hrane, Zakona o zdravstvenoj ispravnosti predmeta opšte upotrebe i svih drugih srodnih propisa.
– Na ovaj način država može i dalje da obavlja kontrolu, a element uspešnosti kontrole je, svakako, sledivost. U svakom trenutku se mora znati ko je za šta odgovoran i ukoliko roba nije bezbedna, ko je odgovoran za povlačenje sa tržišta – navodi Željko Rakić, načelnik Odeljenja za trgovinu u ovom ministarstvu.
Glavno pitanje koje se sada postavlja je da li će ovdašnji trgovci iskoristiti mogućnost koju im izmenjen Zakon o trgovini pruža, odnosno da li će izbrisati imena proizvođača sa proizvoda svoje marke.
Redakcija „Potrošača” uputila je to pitanje „Delezu”, „Merkatoru” i „Idei” (tri najveća trgovca u Srbiji). O ovoj temi jedino su želeli da govore u „Delezu”. Kako su nam rekli, izmene u deklarisanju artikala proizvoda privatne robne marke predstavljaju „značajan korak u osavremenjavanju domaćih zakona, pre svega jer se na ovaj način prvi put u domaćem zakonu zvanično predstavljaju privatne robne marke”.
– Izmene u deklarisanju koje donosi zakon olakšavaju proizvodnju i promet robe, te se omogućava širi izbor kvalitetnih proizvoda u ponudi. Kao i uvek do sada, planiramo da poslujemo u skladu sa svim njegovim odredbama – navode u „Delezu”. Iz toga se može zaključiti da će ovaj lanac iskoristiti mogućnost koja mu je pružena.
Da se na ovaj način otklanja prepreka za dalji razvoj proizvoda trgovačke marke u Srbiji, smatraju i u Ministarstvu trgovine. Postavlja se, međutim, pitanje kakav interes ima država da trgovci razvijaju svoje robne marke i zar to nije pitanje poslovne strategije lanaca, a ne posao Ministarstva trgovine.
– Proizvodnjaovih proizvoda je veoma značajna šansa za manje proizvođače koji nisu sposobni da sa sopstvenim proizvodima konkurišu kod snažnih maloprodajnih lanaca. Osim toga, na ovaj način će biti otklonjene i barijere za ulazak na naše tržište internacionalnih maloprodajnih trgovinskih lanaca koji u svom asortimanu imaju značajnu zastupljenost proizvoda sa njihovom trgovinskom markom, a pre svega dolazak diskontnih lanaca, poput „Lidla” koji takve proizvode često obeležavaju samo svojim imenom, bez navođenja imena proizvođača – kaže Rakić.
 -----------------------------------------------------------------
Trgovačke marke i do 20 odsto prometa
Jedan od odgovora srpskih trgovaca i proizvođača na krizu bila je trgovačka (privatna) robna marka. Izveštaji pokazuju da udeo robe sa potpisom trgovaca u prometu vrtoglavo raste, a prognoze su da će se ta tendencija nastaviti.
Prema podacima, krajem prošle godine, u najvećim trgovinskim lancima u našoj zemlji, učešće privatne robne marke u ukupnom prometu prešlo je 15 odsto, dok ponegde dostiže i 20 odsto. A da kupci u Srbiji sve više poznate marke zamenjuju proizvodima sa logom trgovina najbolje se može videti tokom vikenda u hipermarketima. Rafovi na kojima su izloženi ovi proizvodi gotovo su ispražnjeni, jer im je cena i do 20 odsto niža od brendiranih iz iste kategorije. Količine „ovih proizvoda na koje smo navikli neprestano su u porastu. Od osnovnih namirnica (brašna, ulja, mesa, jaja…) pa do senfa, instant supa, kafe, čajeva, začina, sokova, papirnih maramica, pelena, toalet papira… sve što može da se zamisli trgovci su već „napravili”.
----------------------------------------------------------
Petar Bogosavljević, Beogradski pokret potrošača
Uticaj trgovinskih lanaca očigledan
„Ovakve izmene zakona nisu u skladu sa Pravilnikom o deklarisanju upakovanih proizvoda. Dok se u Evropi i svetu ide na donošenje zakona o deklaracijama jer je uočeno da pružaju izuzetno važne informacije kupcu, kod nas se ide na štetu potrošača”, ističe Petar Bogosavljević, predsednik Beogradskog pokreta potrošača. On naglašava da nije prihvatljivo da se uskraćuju podaci o proizvođaču, tim pre što se u poslednje vreme polemiše o genetski modifikovanoj hrani.
– Postavljate sa pravom ovakvo pitanje. Apsurdno je da kupujemo nešto što ne znamo ko je napravio. Ko je odgovoran za takvu robu i ko će i po kom principu to utvrđivati ukoliko se dogode incidenti – pita Bogosavljević dodajući da je evidentan uticaj velikih trgovinskih lanaca na kreiranje ovakvih propisa.

Treba animirati EU
Da bi se krenulo dalje od ideje koja je vrlo stara, o izgradnji jednog takvog kanala, treba najpre napraviti čvrst međudržavni sporazum između Srbije, Makedonije i Grčke. Bez sporazuma, to se, naravno, ne može uraditi.
Drugo, trebalo bi animirati EU, jer taj kanal bi bio nastavak sistema Rajna–Majna–Dunav, deo jedne ozbiljne vodne transferzale sever-jug, veoma značajne za srednju i jugoistočnu Evropu i podunavske zemlje. Ako bismo dobili podršku EU, a pogotovo ako bi unija taj projekat finansirala, mislim da bi bilo mnogo manje nedoumica.
Kad bismo dobili sve te saglasnosti onda bi trebalo uraditi vrlo ozbiljnu studiju izvodljivosti, da vidimo šta je plus a šta minus, da bi tek onda bile donesene konačne odluke.
Treba reći i to da nešto slično plovnom putu Dunav–Solun već postoji i u Srbiji, u okviru hidrosistema Dunav–Tisa–Dunav (DTD). Reč je o šest stotina kilometara plovnih kanala za rečne brodove do hiljadu tona nosivosti. Dunav–Solun bi bio prohodan i za nešto jače brodove, do 1.500 tona, ali multidisciplinarnost i ovog drugog sistema se podrazumeva. To znači da kao što je kanal DTD rađen da bi rešio nekoliko problema istovremeno, verujem da bi i pravac Dunav–Solun bio takav. Recimo, DTD je u velikoj meri rešio problem močvarnog zemljišta i poplava u Vojvodini, a mislim da bi na taj način i u Pomoravlju bilo zaštićeno od 70.000 do 100.000 hektara oranica.
U vezi sa izgradnjom ovog plovnog puta postavlja se pitanje bilansa voda: da li bi jedan takav sistem imao dovoljno vode za plovidbu brodova. Zatim, da li bi ta voda mogla da se koristi i za potrebe okolne industrije, kojoj je voda potrebna ali i koju bi, prečišćenu, vraćala u taj sistem. Zatim, poljoprivreda bi deo vode koristilaza navodnjavanje. To ne bi bile zanemarljive količine. Zato bi sistem morao da bude povezan s akumulacijama. One bi u letnjem periodu nadoknađivale gubitke vode s kojima se i sada suočavamo.
Bitna stavka funkcionisanja takvog sistema je i njegovo održavanje. Pogotovo što Morava ima svoje nanose, ona nosi pesak i šljunak, a koncentracija tih nanosa posebno bi bila velika kod prevodnica. Što znači da će svaka prevodnica morati da ima mašine koje će održavati sistem. Ako se procenjuje da bi za izgradnju jednog takvog vodnog puta bilo potrebno od 12 do 16 milijardi evra, verujem da bi za održavanje godišnje bilo utrošeno od tri do pet odsto tog iznosa.
Radovi na ovakvom plovnom kanalu, recimo, u odnosu na autoput, nisu komplikovani. To su zemljani radovi, uz izgradnju prevodnica kao komplikovanijih, mada su to uglavnom tipske prevodnice. Takve su prevodnice na kanalu Rajna–Majna–Dunav, ali i na našem kanalu DTD, koji ima 17 prevodnica.
Kad je reč o primedbi da Vardar ,,nema dovoljno vode za brodsku plovidbu”, treba znati da se ovaj problem rešava sistemom prevodnica i akumulacija. Isto tako, hidroenergetski potencijal kanala bi bio značajan. Kao što su na kanalu Rajna–Majna–Dunav izgrađene mnoge hidrocentrale koje koriste snagu vode sa brodskih prevodnica, pretpostavljam da bi i ovaj plovni put sam sebe snabdevao strujom.
Drugo je pitanje kakvu bi korist ove tri zemlje imale od izgradnje vodnog puta Dunav–Morava–Solun. Kad je reč o prevozu odgovarajućeg tereta, očigledno da dovoljne količine robe one nemaju i zato mislim da bi bilo veoma uputno pre izrade bilo kakvih studija i projekata krenuti u ozbiljne razgovore sa EU i podunavskim zemljama. Ako bi one prihvatile taj plovni put kao zajedničku investiciju za prevoz robe na evropskom pravcu sever-jug, onda bi bilo novca za njegovu izgradnju i tereta za prevoz.
A mi u Srbiji ne bismo ništa pogrešili ni kada bismo sami krenuli u prvu fazu radova – do Stalaća. Regulisali bismo tok Velike Morave, obezbedili prevoz brodovimai doprineli zaštiti celog područja od poplava i suša. Pa kad bi bio završen put do Stalaća možda bi seEU uključila u ostale skuplje i teže deonice.
Direktor preduzeća ,,Ivan Milutinović PIM”

Dan zaljubljenih
Danas u vreme globalizacije ljudi veoma brzo prihvataju nove običaje, čim ocene da su im korisni. Zato i kod nas mnogi slave 14. februar kao Dan zaljubljenih. Smatra se da je svaka prilika dobra da jedno ljudsko biće pokaže drugom da ga voli, da je u njega zaljubljeno. „Međunarodni dan zaljubljenosti” je izmislio narod. Iako je poznat i kao dan Svetog Valentina, Vatikan često upozorava da su postojala dva sveca sa tim imenom, ali da nijednom ne može da se pripiše uloga zaštitnika zaljubljenih. Popularnosti Dana zaljubljenih je doprinela i njegova komercijalizacija. Trgovcima odgovara promovisanje svakog praznika u kojem se ljubav pokazuje i dokazuje kupovinom darova.
Slavimo zaljubljenost polazeći od pretpostavke da je ona najsnažniji oblik ljubavi. Ali da li je to baš tako?
Zaljubljenost i ljubav nisu isto osećanje. Dok je ljubav trajno osećanje zasnovano na emocionalnom vezivanju, zaljubljenost je osećanje zasnovano na idealizovanju ljubavi i voljene osobe. Iz tog razloga ljubav je trajno, a zaljubljenost prolazno osećanje. Zaljubljenost nije prva faza ljubavi. Mnogi misle da je nužno da se zaljube u nekoga, da bi kasnije mogli da ga vole. Ne samo da nema garancija da će zaljubljenost preći u ljubav već se to uglavnom ne dešava. Zato što je zasnovano na idealizaciji, za zaljubljivanje možemo da kažemo da je ono prva faza kasnijeg razočaranja. Onaj ko je bio očaran ili začaran, kasnije postaje razočaran. Kako iz zaljubljenosti po pravilu ne sledi ljubav, u zajednici koja insistira na zaljubljivanju raste ljubavno nezadovoljstvo, povećava se kriza partnerstva i braka, kao i usamljenost.
Zaljubljenost nije prirodno osećanje. Svako može da voli, ali ne može svako da se zaljubi. Zaljubljuje se samo ona osoba koja idealizuje ljubav, koja u njoj vidi sreću i smisao života. Zato se osećanje zaljubljivanja pojavljuje samo u onim kulturama koje slave ljubav kao put ka sreći. U tom smislu postoji velika razlika između zapadne civilizacije i istočnih ili afričkih civilizacija. Da je zaljubljenost društvena konstrukcija dokazuje to što postoje kulture u kojima ne postoji zaljubljivanje.
Zaljubljenost može da bude negacija ljubavi. Za razliku od ljubavi, u zaljubljenosti nije važan drugi, već ono prijatno osećanje koje ona pobuđuje. Zato što je drugi samo sredstvo da se izazove užitak zaljubljenosti – drugi je važan samo dok ima tu moć. Kada emocija zaljubljene osoba počne da se hladi, drugi joj postaje beznačajan.
Kako je očigledno da zaljubljivanje nije put u ljubav već je stranputica, na nama je da pronađemo neki bolji način za biranje odgovarajućeg partnera. Moramo da naučimo da spojimo srce i mozak.

Asteroid 2012 DA14 danas prolazi pored Zemlje
Asteroid veličine polovine fudbalskog igrališta proći će večeras pored Zemlje, ali nema opasnosti da udari u našu planetu. Ovo telo ima privremenu oznaku 2012 DA14 (oznaka se odnose na vreme i redosled njegovog otkrića), a najbliže našoj planeti biće u 20.25 sati, na manjem rastojanju od mnogih veštačkih satelita.
Povodom bliskog prolaza ovog asteroida, Narodna opservatorija na Kalemegdanu biće danas otvorena za posetioce.
Asteroid će proleteti iznad Zemlje na udaljenosti od 27.680 kilometara. Oko četiri minuta posle proletanja, u 20.29 sati očekuje se njegov ulazak u Zemljinu senku, iz koje će izaći posle 18 minuta. Posle pomračenja nastaviće usporenije putovanje ka severu, ali će biti sve bleđi dok se potpuno ne izgubi.
Zbog velike blizine Zemlji ovo telo će se veoma brzo kretati po nebu, ali nemoguće ga je posmatrati golim okom zbog male prividne veličine. Da bi se video asteroid 2012 DA14 neophodno je imati dvogled ili teleskop, a potrebno je znati i gde da se posmatra, jer će zbog velike blizine, objekat ići preko neba veoma brzo, „skoro dve širine Meseca svakog minuta”. Nažalost, asteroid će se, kada bude bio najbliže Zemlji, kod nas nalaziti ispod horizonta. Iz Srbije će moći da se vidi samo njegovo udaljavanje od Zemlje, naravno ako to dozvole atmosferski uslovi.
Procenjuje se da je prečnik ovog tela oko 45 metara i da mu je masa, poput naftnog tankera, oko 130.000 tona. Stenovitog je karaktera, a na osnovu promene sjaja zaključeno je da rotira oko svoje ose za šest sati.
Asteroid 2012 DA14 otkrili su 23. februara 2012. astronomi-amateri u Opservatoriji „La Sagra” u Španiji. Njihovo otkriće je sutradan potvrdila Međunarodna astronomska unija.Za prvih 10 dana praćenja ovog objekta posle otkrića precizno je utvrđena njegova putanja. Konstatovano je da je slična Zemljinoj. Dok je srednja udaljenost asteroida od Sunca 149,9 miliona kilometara, Zemljina je 149,6. Ali dok je putanja Zemlje skoro kružna, asteroid ima eliptičnu orbitu. Asteroid obiđe Sunce za 366 dana, a Zemlja za 365 dana. A veliko večerašnje približavanje Zemlji promeniće dosta putanju ovog tela, pa će se period obilaska oko Sunca skratiti sa 366 na 317 dana.
Kretanje asteroida je dobro proučeno i sudar sa njime je isključen. Može da nam se približi od proračunate vrednosti samo 150 kilometara. Šanse za bliski susret sa njime i u budućnosti su „ekstremno male”. Njegov sledeći veoma bliski prolaz pored naše planete desiće se 16. februara 2046, kada će se naći na oko 60.000 kilometara od središta Zemlje i 2110, kada će verovatnoća sudara biti 1: 8.000.000. Inače, statističke analize kažu da se tela ovakve veličine približavaju Zemlji svakih 40 godina, a opasna po stanovništvo se približava svakih 1.200 godina.
Asteroidi su zvezdoliki objekti koji se kreću među zvezdama poput velikih planeta, što znači da obilaze oko Sunca i da ih ima u celom Sunčevom sistemu. Danas su određene putanje za više od pola miliona asteroida, a imenovano ih je više od 17.000. Među njima su i „Srbija”, „Beograd”, „Simonida”, „Zvezdara”, „Tesla”, „Milanković”, koje su otkrili naši astronomi. Najviše ih je pronašao Milorad Protić (1911–2001) iz Astronomske opservatorije u Beogradu.
----------------------------------------------
Da padne uništio bi područje veličine grada Londona
Asteroid 2012 DA14 je svrstan u grupu Zemlji bliskih asteroida koji su potencijalno opasni za život na Zemlji. Udar objekta takve veličine bio bi katastrofalan na lokalnom nivou – mogao bi da poravna svaki od velikih gradova u svetu, na primer London. Smatra se da je telo slične veličine, devastiralo 1908. region reke Podkamenaja Tunguska u Sibiru, kada su šumska stabla radijalno oborena do 25 kilometara od mesta udara. Padom asteroida slične veličine nastao je pre oko 50.000 godina poznati meteorski krater u Arizoni, prečnika 1.200 i dubine od 170 metara. Činjenica da je bio od gvožđa i da je imao mnogo veću masu posebno je osnažila ovaj udar.
Autor je sekretar astronomskog društva „Ruđer Bošković”

Zakupnina Košutnjaka dinar godišnje, ali unapred
Pre nešto manje od 10 godina, septembra 2003. na Adi Ciganliji otvoren je golf teren sa 9 rupa i Golf klub Beograd je ponovo rođen, ponovo, jer je nastao i uspešno delovao još uoči Drugog svetskog rata. U posleratnim godinama golf teren u Košutnjaku je pretvoren u igrališta za masovne sportove i opštenarodno izletište, a sećanje na nekadašnji luksuzni golf klub čuvao je restoran „Golf” smešten u nekadašnju klupsku zgradu... 
Inicijator osnivanja golf kluba u glavnom gradu bio je dr Slavko Grujić, bivši poslanik u Vašingtonu. Svoju ideju obznanio je 20. januara 1935. godine, a već 16. marta održan je osnivački sastanak Golf kluba Beograd na kom je izabran i Izvršni odbor u koji su, pred dr Grujića, izabrani Vojislav Antonijević i Žika Ilić, a budući da golf kluba nema bez golf terena odlučeno je da se on što hitnije izgradi. 
Zbog toga su osnivači, potpisani na osnivačkom aktu sledećim redosledom – dr Milan Stojadinović, predsednik vlade, Vlada Ilić, predsednik Beogradske opštine i predsednik Trgovinske komore, Tihomir Panić, industrijalac i trgovac, Vaso Knežević, Žika Ilić, dr Slavko Grujić, dr Božidar Purić, šef Političkog odeljenja Ministarstava Kraljevine SHS, Vojislav Antonijević, bivši ambasador u Vašingtonu, Boža Banac, brodovlasnik iz Londona, ing Nikodije Bogdanović, potonji predsednik Udruženja rezervnih oficira i ratnika – naložili izvršnom odboru da „umole jednom pretstavkom” Ministarstvo za fizičko vaspitanje naroda na novčano pomogne prve radove. Njihov zadatak je bio i da podnesu molbu Odboru za ulepšavanje i pošumljavanje Beograda za ustupanje terena u Košutnjaku, da sa Upravom vodovoda reši pitanje snabdevanja terena potrebnom količinom vode, da trasiraju igralište sa devet rupa, da pripreme plan zgrade golf kluba i da sastave klupska pravila i obezbede njihovo prihvatanje.
Kada su na spisku osnivača predsednik vlade, gradonačelnik, industrijalci, trcgovci i ambasadori, nadležni organi su rado prihvatali sve zahteve golfera, pa je Golf klub Beograd dobio traženo zemljište u zakup na 50 godina, s tim što je godišnju zakupninu od 1 dinar godišnje „morao unapred uplaćivati”!
U Košutnjaku, na prostoru od Nemačkog ratnog groblja do današnjeg Pionirskog grada, po projektu londonske firme „Džejms Karter end ko” izgrađen je za samo 180 dana teren sa 9 rupa (ukupna dužina 2.489 m), a klupska zgrada po projektu Aleksandra M. Đorđevića građena je od maja do novembra 1936. Igralište Golf kluba Beograd je svečano otvoreno već na Duhove, 31. maja 1936. pošto je u njih uloženo 284.811,07 dinara (igradnja klupske zgrade koštala je 542.379,40 dinara).
„Posle futbala, tenisa, vaterpola, ping-ponga, jedriličarstva, volejbola i bejzbola, u Beogradu se igra i golf, najotmeniji sport. Od svih evropskih prestonica, izuzev Tirane, Beograd je dobio poslednji golf igralište”. 
Prvi udarac izveo je pokrovitelj kluba knez namesnik Pavle i rekao: „Igralište je otvoreno”...
Od marta 1935. na čelu kluba bili su predsednik dr Slavko Grujić, potpredsednik Vlada Ilić i sekretar Žika Ilić, klupskim pravilima su određene klupske boje (plavo-crvena) i kategorije članstva. Osnivači i dobrotvori su morali da plate ulog od 20.000 dinara, utemeljivači 10.000, redovni članovi-igrače 1.200, a članovi-neigrači i juniori 600 dinara.
Od 1935. do 1940. klub je imao ukupno 225 članova, a najviše je bilo članova-igrača – 149. Među članovima bili su i književnici Milan Rakić i Ivo Andrić, prof dr Jakov Hlitčijev, arhitekta Bogdan Nestorović i Aleksandar Vidaković, saradnik „Politike” koji je postizao i odlične rezultate, a klub je imao i svog profesionalnog igrača – Ivana Radolovića, koji je 1936. došao iz maksimirskog golf kluba i koji je u Košutnjaku držao časove golfa (jedan sat 40 dinara), brinuo se o terenima i prodavao opremu za golf.
Golf klub Beograd je uspešno poslovao. Već 1939. otplatio je dug od 70.000 dinara za izgradnju klupske zgrade, a prihodovao je od donacija, članarina upisnina na turnirima, korišćenja terena (za „nečlanove”), restorana, bara, garderobe, čak i prodaje sena. Tako se za korišćenje terena plaćalo 50 dinara dnevno, a usluge „kedija”, dečaka koji nose pribor, 6 dinara za obilazak devet rupa a za „dva kruga”, odnosno 18 rupa, 10 dinara...
Prvo zvanično klupsko takmičenje održano je 6. juna 1937. i u glavnoj grupi pobedio je sekretar američkog poslanstva Čarls Rid, dok je 29. septembra 1940. održano održano poslednje takmičenje na kojem je najuspešniji bio izvesni G. Šelens. Najuspešnija golferka u tom periodu bila gđa Mileran, očigledno Francuskinja, a u domaćoj konkurenciji prednjačile su Emilija Ilić, Augusta Stojadinović i Jara Ribnikar, supruga direktora „Politike” Vladislava Ribnikara...
----------------------------------------------
Na Cetinju se golf igrao još 1906.
Naslednici nekadašnjih beogradskih golfera često navode da su Golf klub Beograd i igralište u Košutnjaku bili prvi na tlu tadašnje Jugoslavije, međutim Zagreb je još 1927. dobio golf klub, koji je na završetak igrališta u Maksimiru čekao do 1931. Istoričarima sporta na tlu nekadašnje Jugoslavije iz vida je potpuno promakla činjenica i da je na Cetinju još 1906. otvoren golf klub. Prvi udarac izvela je kneginja prestolonaslednica Milica, o čemu je 8. jula 1906. izvestio „Glas Crnogorca”.

Kad su nam bekovi najveće zvezde...
Naše najveće fudbalske zvezde poslednjih godina su – odbrambeni igrači. Nemanji Vidiću, Branislavu Ivanoviću, Aleksandru Kolarovu i Nevenu Subotiću može da se pridoda i Dejan Stanković, jer je vremenom i on veću ulogu imao na svojoj polovini, nego na protivničkoj. 
To je prvi put u istoriji da su nam najveće zvezde – bekovi. Istina, imali smo mi i ranije odbrambene fudbalere koji su bili asovi. Milutin Ivković je bio kapiten one reprezentacije koja se proslavila u Montevideu. 
Posle rata su veliki ugled stekli Branko Stanković, Ljubomir Spajić, Vladimir Popović, Miroslav Pavlović, Vladislav Bogićević (C. zvezda), Bruno Belin, Fahrudin Jusufi, Velibor Vasović, Blagoje Paunović, Nenad Stojković (Partizan), Sima Milovanov, Ivan Brzić (Vojvodina), Dragoslav Stepanović (Beograd), Ljubiša Rajković (niški Radnički), itd.
Međutim, u tom sazvežđu su uvek najsjajnije zvezde bili oni igrači koji su organizovali igru ili davali golove. Takvih, na žalost, već godinama nema.
Razume se, imaju te uloge, ali nikako da se neko priključi plejadi u kojoj su Mileta Nedić (BSK), poznat pre Prvog svetskog rata kao Šampion, pa između dva rata Alojz Mahek, Dušan Petković, Dragan Jovanović, Aleksandar Petrović (Jugoslavija), Nikola Simić, Blagoje Marjanović, Aleksandar Tirnanić, Đorđe Vujadinović (BSK), Aleksandar Tomašević (BASK)...
Ili oni fudbaleri po kojima se pamte epohe Crvene zvezde i Partizana. Na jednoj strani Rajko Mitić, Borivoje Kostić, Dragoslav Šekularac, Dragan Džajić, Vladimir Petrović, Dragan Stojković, Dejan Savićević... Na drugoj Stjepan Bobek, Miloš Milutinović, Milan Galić, Nenad Bjeković, Momčilo Vukotić, Predrag Mijatović...
Vojvodina je imala Vujadina Boškova i Todora Veselinovića, Silvestera Takača i Dobrivoja Trivića, Petra Nikezića i Slobodana Pavkovića... Beograd Aleksandra Panića i Savu Antića, Josipa Skoblara i Spasoja Samardžića, Iliju Petkovića i Slobodana Santrača... Niški Radnički braću Petra i Pavla Mičića, Vitomira Sovrovića i Stevana Ostojića, Nenada Cvetkovića i Slobodana Antića... 
Igrače zbog kojih se dolazilo na utakmice imao je svaki klub. Oni su, međutim, imali nesreću da igraju u vreme kada je konkurencija bila toliko jaka da ih se više niko ne seća. Recimo, Josip Takač je briljirao i u Spartaku i u Crvenoj zvezdi, ali, šta mu je to vredelo kad je igrao na istom mestu kao i Bobek...
Bilo je i fudbalera koji su zaista mnogo postigli, ali je podela uloga u timu takva da oni seju, a drugi žanju. Možda najizrazitiji primeri za to su Vladimir Kovačević, poslovođa Partizanove generacije, koja je zaigrala u finalu Kupa šampiona 1966, ili Jovan Aćimović, mozak onog Zvezdinog tima čiji je simbol bio Dragan Džajić.
Danas, na žalost, među igračima koji treba da misle za ceo tim nemamo takve velikane. A oni koji ih imaju, kao Barselona i Španija Čavija i Inijestu, nižu uspehe, jer su takvi igrači i motori i kreatori igre. Moćan vezni red i jeste najjače oružje koje tim može da ima, jer je on taj koji ne samo što pomaže i odbrani i napadu i povezuje ih, nego od njega zavisi koja će ekipa da nametne svoju igru.
Vidiću, Ivanoviću, Kolarovu, Subotiću i Stankoviću dugujemo zahvalnost što još imamo s kim da se dičimo pred svetom. Ali, odbrambenim igračima je zadatak da sprečavaju igru (protivničku, dabome), a ne da je osmisle, da je vode...
Dok naši klubovi kao prevashodni zadatak ne postave stvaranje igrača kakvi su bili Vladimir Kovačević ili Jovan Aćimović (poslednji koji može da se svrsta uz njih je Saša Ilić iz Partizana) naša reprezentacija umeće da se brani, ali ne i da pobeđuje. To je i odgovor na pitanje koje se često čulo poslednjih godina: kako to da protiv jakih igramo dobro, dok nam protiv slabih ne ide. Pa, u prvom slučaju se mi branimo za šta imamo vrhunske igrače, a u drugom moramo da napadamo, ali nemamo igrače koji će da nadmudre pojačanu protivničku odbranu.
----------------------------------------------
Košarka bez „plejmejkera” i zbogom medaljama
I naša košarka pati od iste boljke kao i fudbal. U vreme najvećih uspeha reprezentacije naši klubovi su imali izvanredne „plejmejkere”. Međutim, pošto su za sazrevanje igrača koji „pravi igru” potrebni vreme i strpljenje nađena je prečica, pa ih uvozimo. I da nema Teodosića (ponikao u FMP) opšte stanje bi bilo još crnje.

Što ne daju Zvezdu Šurbatoviću?
„Na konferenciji za medije u prostorijama Skupštine grada Beograda, Aca Kovačević, gradski sekretar za sport i omladinu i Jovan Šurbatović, predsednik Atletskog saveza Beograda, potvrdili su svoju nameru da na bespravan način preuzmu organizaciju „Beogradskog maratona”, zaštićenog autorskog dela kojim isključivo raspolaže Beogradski maraton d.o.o. i počinili krivična dela za koje je zakonom zaprećena kazna zatvorom u trajanju od 3 do 8 godina. Navedena lica su na konferenciji za medije iznela čitav niz neistina u vezi sa poslovanjem preduzeća, a sa ciljem da nanesu štetu manifestaciji Beogradski maraton i njenom vlasniku, preduzeću ’Beogradski maraton’ d.o.o” navedeno je u jučerašnjem saopštenju ovog preduzeća.
Ono je iziskivalo i konkretnije objašnjenje, odnosno da li će protiv Kovačevića i Šurbatovića biti podnete krivične prijave.
– Taj deo saopštenja sačinio je pravni tim „Beogradskog maratona”. Još nismo doneli konačnu odluku – rekao je Dejan Nikolić, direktor „Beogradskog maratona”.
Nikolić je objasnio i koje tvrdnje smatra neistinitim:
– Cifre o našim dugovanjima koje su saopštili novinarima ne samo da nisu tačne, već nije ni reč o dugovanjima već o obavezama iz redovnog poslovanja. Nas niko ne tuži, nemamo kredite, a zaboravili su da kažu i da imamo potraživanja koja nismo naplatili. Možda zato što mnogo više novca potražujemo nego što smo u obavezi da isplatimo. Te obaveze nisu prema nekima koji su, da tako kažem van delatnosti kojom se bavimo, već prema ljudima i organizacijama koje se nalaze u istom poslu, sa kojima sarađujemo više od 20 godina. To je besmislen izgovor za banalan pokušaj da nam oduzmu maraton, a uz to oni su nezakonito objavili podatke o poslovanju jednog privatnog preduzeća. Na to nemaju pravo i nije tačno da smo u našoj prepisci rekli da nismo sposobni da organizujemo 26. beogradski maraton.
Direktor „Beogradskog maratona” podseća da se danas mnoga preduzeća i kompanije, pa i one u vlasništvu grada ili države, nalaze u teškoj situaciji jer ne mogu da naplate svoja potraživanja pa ih niko ne preuzima.
– To je slučaj i sa mnogim sportskim organizacijama i klubovima. Evo, ako im je na srcu interes grada i sporta, zašto Kovačević, kao gradski sekretar za sport ne potpiše ugovor sa Šurbatovićem, koji je i generalni sekretar Fudbalskog saveza Beograda i preda mu na upravljanje Fudbalski klub Crvena zvezda da ga spasi budžetskim sredstvima. Izvinjavam se ljudima u Zvezdi, koji imaju teškoće u poslovanju kao i mi, ali to je možda dobar način da se ukaže na karakter odluke koja je doneta – objašnjava Nikolić.
Direktor Beogradskog maratona podseća da je „scenario preuzimanja” već viđen i da su među njegovim akterima i neki koji su to činili pre deset godina.
– Oni se pozivaju na odluku Skupštine grada o stalnim manifestacijama iz 2003. godine i „pravo” da je povere kome hoće. Nisu objasnili zašto je 2005. ista Skupština grada i isti gradonačelnik, koji su učestvovali u donošenju te odluke, vratili organizaciju Beogradskog maratona preduzeću „Beogradski maraton”. U međuvremenu ništa se nije promenilo u odnosu između međunarodnih atletskih i trkačkih organizacija i nas, tako da verujem da tadašnje tumačenje javnog pravobranioca važi i danas – kaže Dejan Nikolić i još jednom ponavlja da je „Beogradski maraton” d.o.o, jedini i isključivi vlasnik idejnog projekta Beogradski maraton i vlasnik prava na organizaciju 26. beogradskog maratona, koji će se održati 21. aprila ove godine.
Gradski sekretar za sport na konferenciji za novinare javno je pozvao preduzeće „Beogradski maraton” da se uključi u organizaciju ovogodišnje priredbe, praktično pod „komandom” Atletskog saveza Beograda.
– Mi smo izuzetno zadovoljni velikim odzivom takmičara. Do sada su nam se prijavili trkači iz 22 zemlje sa svih kontinenata. U organizaciji tesno sarađujemo sa Svetskom atletskom federacijom i Međunarodnim udruženjem maratona i uličnih trka kod kojih smo registrovali Beogradski maraton i imamo njihovu punu podršku za 26. trku. Što se tiče poziva za saradnju, mi smo spremni da i ubuduće sarađujemo sa Gradom Beogradom i gradskim službama, koji su uvek pružali kvalitetnu logističku podršku tehničkoj organizaciji samog događaja, na način koji smo činili i do sada. Nadam se da ćemo ubrzo potpisati nov, odgovarajući ugovor o saradnji, tim pre što je gradski sekretar posle prošlogodišnjeg maratona izjavljivao da „tradiciju treba očuvati” i zahvaljivao nam na uspešnoj organizaciji – zaključio je direktor „Beogradskog maratona” d.o.o.
----------------------------------------------------------------------
Promocija vredna 50 miliona evra
„U proteklih 20 godina Beogradski maraton d.o.o. je kroz svoju manifestaciju ’Beogradski maraton’ doneo gradu pozitivnu promociju u svetu u vrednosti od 50 miliona evra. Prema istraživanju referentne agencije MekKan-Erikson, samo u aprilu 2009. godine, komercijalna i „pi-ar” vrednost objava sa Beogradskog maratona iznosila je 1,8 miliona evra na nacionalnom nivou. U humanitarne svrhe na Beogradskom maratonu u proteklih 20 godina prikupljeno je više miliona evra” navodi se u saopštenju „Beogradskog maratona”.

Amerikanci i Rusi ne daju da rvanje bude „izbrisano” sa Igara
Osamnaest članova Biroa Svetske rvačke federacije (FILA) kao i četvorica predstavnika konferencija okupiće se već sutra na Tajlandu da bi razmotrili aktuelnu situaciju u jednom od najstarijih olimpijskih sportova. Posle odluke Izvršnog komiteta Međunarodnog olimpijskog komiteta (MOK) da rvanje bude ,,izbrisano” sa Igara 2020. u Fili je uključen alarm za uzbunu. Dugogodišnji predsednik RSJ Nenad Lalović, koji je od 2008. stalni član Biroa File, otputovao je juče na Tajland.
–Odluka MOK je u najmanju ruku iznenađujuća, ali nas takođe ne ostavlja bez nade. Iskreno verujem da će rvanje i dalje biti deo olimpijske porodice, s obzirom da se radi o jednom od najstarijih sportova savremenih igara – tvrdi Lalović, inače naslednik Milana Bate Ercegana, dugogodišnjeg predsednika File.
Šta je doprinelo da Izvršni komitet MOK donese ovakvu odluku?
– Već dve godine traje sukob predsednika MOK Žaka Roga i predsednika naše federacije Rafaela Martinetija. Lično, i ja spadam u grupu onih koji se ne slažu sa politikom koju vodi Martineti. Smatram da je centralizovao rukovođenje, da ne tretira na podjednak način organizaciju, da je rvanje doživelo lošu promociju poslednjih godina, posebno posle igara u Pekingu 2008. Jednom rečju, taj čovek  ima autoritarnu vlast. Da je gospodin Ercegan živ bila bi to druga priča.
Kakve su reakcije u rvačkom svetu?
– Burne! Primera radi, Amerikanci su već krenuli sa peticijom da rvanje ostane olimpijski sport, prikupljeno je samo u jednom danu 94.000 potpisa, imaju ogromni lobi iza sebe. Ruska federacija se digla na noge, oštre su reakcije Mamijašvilija i Tarpiševa, u stalnom sam kontaktu sa Skandinavcima.
Izvršni komitet MOK u maju treba da ponudi predlog koji će od osam sportova proći dalje. Izborni Kongres u Fili je 2014. u Taškentu.
– Očekujem da u najskorijem roku donesemo važne odluke. Mislim da postoje svi uslovi za održavanje vanrednog kongresa. Moramo da smenimo Martinetija jer sa njim rvanje nema svetlu budućnost. Biro će na Tajlandu povući konkretne poteze, ako Rusija i Amerika stanu jedinstveno, a iskreno se nadam da hoće, onda ćemo u ovoj godini dobiti novog predsednika.
Kako saznajemo, Rusi zameraju Martinetiju da ima previše problema u radu organizacije ali takođe veruju da će Izvršni odbor MOK ostaviti rvanje, jer primera radi čak petnaest posto medalja sa olimpijskih igara Rusi imaju od rvača. Opasno su zabrinuti i naši rvački poslenici, ali, svi ipak veruju da će rvanje ostati u olimpijskoj porodici.

Na prelazu Gradina, na izlazu iz Srbije, čeka se četiri sata
Prema informacijama uprave granične policije u 17.15 časova, putnička vozila čekaju četiri sata na graničnom prelazu Gradina, na izlazu iz Srbije a na Preševu, na izlazu iz zemlje, putnička vozila i autobusi š zadržavaju 35 minuta, navode iz Auto-moto saveza Srbije (AMSS).
Teretna vozila najduže čekaju na Batrovcima, na izlazu iz Srbije i to dva sata dok se na prelazu Horgoš i Šid, na izlazu iz Srbije, zadržavaju 90 minuta.
Na ostalim graničnim prelazima nema dužih zadržavanja za sve kategorije vozila, prenose iz AMSS-a.

Tesla i Karađorđevići
Dr Oliver Subotić*
Dok sam iščitavao primarne izvore za potrebe pisanja knjige „Tesla: Duhovni lik”, imao sam prilike da se lično uverim u ono što su gotovo svi Teslini biografi u manjoj ili većoj meri uočili u njegovoj ličnosti, a to su izrazite „oscilacije” (neretko i protivrečnosti) u raznim temama. Ipak, primetio sam da postoji nekoliko tema u kojima, slikovito rečeno, ne postoje „sinusoide” i izražene „amplitude”, već isključivo „linearna funkcija”. Jedna od tih retkih tema gde Tesla pokazuje jasnu konstantu u stavovima je odnos prema srpstvu, Kraljevini Jugoslaviji i Kraljevskom domu Karađorđevića.
Nikola Tesla je tokom američkog perioda svog života postao izrazit kosmopolita, ostavši istovremeno srpski patriota. Tokom američkog perioda se formirao i kao ubeđeni srpsko-jugoslovenski monarhista, te je poput većine srpskih intelektualaca tog vremena vatreno podržavao koncept Kraljevine Jugoslavije i bio veliki poštovalac kraljevske loze Karađorđević. To poštovanje se već može uočiti u dostupnim dokumentima iz perioda Prvog svetskog rata, kada on izražava divljenje podvizima srpske vojske predvođene svojim nezaboravnim voždom, kraljem Petrom Prvim Oslobodiocem. Tako, povodom inicijative jeromonaha Nikolaja Velimirovića iz 1915. godine, da zajedno sa Mihajlom Pupinom i Pajom Radosavljevićem potpiše „Vidovdanski proglas” i pozove Srbe u SAD da pomognu svojim sunarodnicima na Balkanu, Tesla iznosi stav da bi taj apel američki Srbi najpre poslušali ako bi ga potpisala dva srpska kralja: Petar Karađorđević i Nikola Petrović.
Ličnost u kraljevskoj lozi Karađorđević, koju je Tesla posebno izdvajao, bio je kralj Aleksandar, koji ga je odlikovao Ordenom Jugoslovenske krune prvog stepena 1931. godine. Kralja Aleksandra je doživljavao kao vladara koji je uspeo da napravi snažnu državu (Kraljevinu Jugoslaviju) i ujedini tri balkanska naroda (Srbe, Hrvate i Slovence). U svom posmrtnom slovu Kralju Mučeniku, objavljenom 1934. godine u „Njujork tajmsu”, Tesla ovako zbori: „Poput Vašingtona, bio je sposoban i neustrašiv general koji je oslobodio svoju zemlju od ugnjetavanja; poput Linkolna bio je mudar i patriotski vođa koji je pretrpeo mučeništvo.” Tesla je, pritom, verovao da će mučenička krv kralja Aleksandra definitivno ujediniti narode Kraljevine Jugoslavije (što se, kao što je dobro poznato, nije desilo). Sa druge strane, strahovao je za jedinstvo mlade države, zbog čega je javno podsetio sve Hrvate i Slovence na činjenicu da je njihova sloboda kupljena cenom srpske krvi u Prvom svetskom ratu. Kralj Aleksandar je za Teslu bio i ostao ličnost koja zaslužuje da bude na „pijedestalu srpskih velikana” – pišući pozdravno pismo Srbima u Geriju (Indijana, SAD) uoči Drugog svetskog rata, on za kralja Aleksandra koristi epitete „Veliki” i „Mučenik”.
Kada je reč o kralju Petru Drugom Karađorđeviću, Tesla i prema njemu pokazuje odnos dubokog poštovanja i izrazite odanosti, približan onome koji je ukazivao kralju Aleksandru. U jednom pismu iz 1938. godine upućenom inženjeru Slavku Bokšanu, Tesla kralja Petra Drugog naziva „mladim orlićem iz gnezda velikog orla”, a Srbe u SAD javno poziva da budu odani mladom monarhu, koga naziva „zenicom u oku naroda”. On kralja Petra Drugog veliča u nekoliko javnih objava u SAD želeći mu mnoga leta. Na koncu, poslednji Teslin izlazak u javnost – tačno pola godine pred smrt – bio je osmog jula 1942. godine u hotelu „Njujorker”. On tada, već prilično ugroženog zdravlja, izlazi u pratnji svog sestrića, diplomate Save Kosanovića, da pozdravi kralja Petra Drugog. Mladi kralj je u to vreme bio u poseti SAD, sa ciljem da od predsednika Ruzvelta izmoli vojnu pomoć za generala Dragoljuba Mihailovića (koga je Tesla, po rečima čuvenog američkog istraživača Lelanda Andersona, smatrao za „simbol drevne srpske borbe za krst časni i slobodu zlatnu”). „Hrvatski glas” izveštava o susretu mladog monarha i Tesle, navodeći kako je genijalni pronalazač rekao da mu je kralj svojom posetom učinio najveću čast i da će mu to biti „najmilija uspomena”. Svoj uvodni govor kralju Petru Drugom Tesla je završio rečima: „Veličanstvo, Bog Vas blagoslovio!”. Prema Kraljevim memoarima, obojica su tokom rastanka plakala, a Tesla ga je otpratio podsećanjem na zaveštanje kralja Aleksandra: da čuva jedinstvo naroda Kraljevine.
Važno je ovom prilikom istaći da je Tesli bila apsolutna strana bilo kakva ideja Jugoslavije bez srpske krune na njenom čelu – ostao je odan kralju Petru Drugom Karađorđeviću i pored stalnih ubeđivanja okoline da pređe na stranu Tita i njegovih komunista, koji su se od samog početka rata spremali za revolucionarni prevrat i nasilno preuzimanje vlasti. O čvrstom Teslinom stavu prilično argumentovano piše Margaret Čejni, pozivajući se na hrvatskog profesora Bogdana Radicu, diplomatu Kraljevine Jugoslavije u SAD, koji je tokom rata prešao na Titovu stranu. Iz njene studije saznajemo da je Sava Kosanović bezuspešno pokušavao da privoli svog genijalnog ujaka da se od kralja okrene ka Titu. O svemu navedenom u svojim memoarima svedoči i Konstantin Fotić, ambasador Kraljevine Jugoslavije u SAD, koji navodi da je svaki pokušaj da se od Nikole Tesle izvuče bilo kakva poruka protiv Kralja Petra Drugog bila bezuspešna. Teslina odanost srpskoj kruni bila je do kraja života održana besprekorno.
Da li bi Tesla, da je danas među nama, od „linearne funkcije” skrenuo kao „sinusoidi” u navedenim temama? To je već domen pretpostavki. A ono što možemo pretpostaviti jeste da bi zbog gorkog iskustva Jasenovca, Jadovna i, na kraju, „Oluje” imao krajnje rezervisan stav prema nekoj novoj jugoslovenskoj ideji. Možemo slobodno pretpostaviti i to da bi se i danas zalagao za što bolje odnose Srba sa Hrvatima i Slovencima, koje je smatrao bratskim narodima. A ako ćemo suditi po ogromnom poštovanju koje je decenijama ukazivao Karađorđevićima – kao i ništa manjem poštovanju koje oni do dan danas ukazuju njemu – verovatno bi u naše vreme bio i počasni član Krunskog saveta.
*Osnivač Zadužbine „Petar Mandić”, dobročine ustanove koja neguje uspomenu na Tesline pretke

Rustem Mustafa svedoči na suđenju Tačiju
Suđenje Hašimu Tačiju i njegovim saučesnicima optuženima za ratne zločine na KiM nastavlja se sutra, a kako saznaju mediji u Prištini, sudsko veće saslušaće Rustema Mustafu, bivšeg komandanta oslobodilačke vojske Kosova (OVK) u Operativnoj zoni Lap, inače poznatog kriminalca i osuđivanog ratnog zločinca. Mustafa je jedan od retkih pripadnika OVK i jedini komandant te terorističke jedinice koji su u Prištini osuđeni za ratne zločine na KiM. On je potvrdio da je dobio poziv od Specijalizovanog tužilaštva u Hagu da se iduće sedmice pojavi kao svedok.
Mustafa će, kako se očekuje, svedočiti o funkcionisanju OVK, a u izjavama za medije kazao je da namerava da „brani istinu o ratu OVK”.
Rustem Mustafa poznat je kao komandant Remi, a tokom rata 1998–1999. bio je komandant regionalne zone Lap i član takozvane lapske grupe OVK. Posle rata, postao je poslanik i potpredsednik Demokratske partije Kosova. Uhapšen je u avgustu 2002. i izveden pred Okružni sud u Prištini u kojem su sudile međunarodne sudije Unmika. Osuđen je prvostepeno na 17 godina zatvora jer je utvrđeno da je sa još trojicom pripadnika OVK ubio petoro nelojalnih kosovskih Albanaca. Vrhovni sud Kosova preinačio je presudu 2005. i naložio novo suđenje pa je 2013. osuđen na četiri godine zatvora.
Bio je optužen da je zajedno sa drugim pripadnicima OVK držao zarobljenike u nehumanim uslovima, uskraćujući im adekvatnu zdravstvenu negu, hranu i vodu. Zatočenici su podvrgavani stalnom premlaćivanju, mučenju i pretnjama smrću od avgusta 1998. do juna 1999. godine.
Sumnja se da je tokom rata na KiM učestvovao u teškim zločinima nad Srbima kao i da je u zoni Lap osnivao logore u kojima su civili saslušavani, zlostavljani i ubijani. Grupe pod kontrolom Mustafe, prema podacima dostupnim medijima, posle rata proterivale su preostale Srbe i preprodavale napuštene stanove i drugu imovinu. Mustafa je pored terorističke grupe BIA formirao i „Skiftere” i „Crvenu ruku”, čiji su pripadnici progonili, kidnapovali i ubijali Srbe na području Prištine i Podujeva.
Prema podacima srpskih bezbednosnih službi, Mustafa je još od osamdesetih godina prošlog veka privođen zbog trgovine narkoticima, krijumčarenja oružja, ucena, napada na policiju i drugih teških krivičnih dela. Američke obaveštajne službe smatraju ga jednom od osoba od kojih preti opasnost po mir na Balkanu.
Prema obaveštajnim podacima, Mustafa u svojim kriminalnim aktivnostima, pre svega u trgovini drogom, sarađuje sa Ramušom Haradinajem, dok je do 2015, kada je pravosnažno osuđen, bio poslanik i potpredsednik stranke Hašima Tačija.
Rustem Mustafa jedan je od prvih pripadnika OVK koje je još krajem 2018. u predistražnom postupku saslušalo tužilaštvo u Hagu, pa se tada nagađalo da će on biti i jedan od prvih čije će se ime naći na nekoj od optužnica. Iako je Mustafa zbog svoje pozicije u komandi OVK pominjan odmah uz Tačija, Kadrija Veselija, Adema Čekua, Fatmira Limaja i ostalih, haški tužilac će ga saslušati kao svedoka, a ne kao okrivljenog.

Kaciga glavu čuva
Biciklisti su često prinuđeni da se kreću kolovozom gde ih vozači motornih vozila tretiraju kao „ometače”, a ne kao sastavni deo saobraćajnog sistema
Na teritoriji Srbije od početka godine poginule su 23 bicikliste, a povređeno je više od 400. MUP Srbije skrenuo je pažnju da su oni najugroženija kategorija učesnika u saobraćaju.
„Apelujemo na vozače putničkih i teretnih vozila i autobusa da posebnu pažnju usmere na bicikliste, kako bi sačuvali njihovu bezbednost. Sa druge strane, apelujemo i na bicikliste da upotrebnom svetala i reflektujućih elemenata učine sebe vidljivijim, a samim tim i bezbednijim u saobraćaju”, saopšteno je iz MUP-a i objavljen apel i na društvenim mrežama.
Ključni problem, kada je reč o bezbednosti biciklista u saobraćaju, jeste njihova ranjivost, jer i pri relativno malim brzinama često zadobijaju teške povrede, uglavnom zbog toga što im je jedina zaštita njihova odeća, ukazali su stručnjaci Agencije za bezbednost saobraćaja (ABS).
Važnu ulogu ima i brzina vozila koja učestvuju u sudaru sa biciklistima, naročito kada je reč o težim posledicama. Biciklisti su često slabo uočljivi za druge učesnike u saobraćaju, pre svega jer su dimenzije vozila manje u poređenju sa automobilima, autobusima ili teretnim vozilima.
To je poseban problem u noćnim uslovima vidljivosti, pogotovo u slučajevima kada bicikl nije opremljen odgovarajućim svetlima, a to su belo na prednjoj i crveno svetlo na zadnjoj strani bicikla, kao i ako vozač i putnik na biciklu ne nose svetlu odeću.
Stručnjaci naglašavaju i činjenicu da biciklisti različite starosne dobi i pola imaju različite psihofizičke sposobnosti. Deca uglavnom nemaju dovoljno iskustva i znanja, a stariji imaju smanjenu moć zapažanja, smanjene fizičke sposobnosti i pokretljivost.
Bezbednost dvotočkaša u velikoj meri zavisi i od saobraćajnog okruženja, koje je najčešće dizajnirano i prilagođeno za kretanje motornih vozila i nije predviđeno za bicikliste.
„Oni su često prinuđeni da se kreću kolovozom gde ih vozači motornih vozila tretiraju kao ’ometače’ saobraćaja, a ne kao sastavni deo saobraćajnog sistema, pri čemu često i sami ne poštuju pravila – ne postupaju u skladu sa signalizacijom, zabranom korišćenja mobilnih telefona, audio i video uređaja, upotrebom svetala na biciklu. Saobraćajne nesreće sa učešćem biciklista, zbog njihove velike ranjivosti, češće za posledicu imaju poginule osobe, nego što je to slučaj kod udesa sa učešćem samo motornih vozila sa zatvorenom karoserijom”, navodi se u rezultatima istraživanja ABS-a.
Kada se uporedo posmatraju podaci o nastradalim biciklistima i nastradalim vozačima i putnicima u automobilima, dolazi se do podataka da biciklisti kada učestvuju u saobraćajnoj nesreći imaju skoro šest puta veći rizik da smrtno stradaju nego što je to slučaj sa putnicima i vozačima u automobilima.
U proseku, godišnje u udesima u Srbiji pogine oko 50 i bude povređeno oko 1.486 biciklista. Svaka jedanaesta poginula i svaka četrnaesta povređena osoba u saobraćajnim nesrećama je – biciklista. Oni čine oko devet odsto od ukupnog broja poginulih i oko sedam procenata od svih povređenih osoba u udesima, pokazuju podaci ABS-a.
Saobraćajne nesreće sa učešćem biciklista se najčešće događaju u leto i jesen, odnosno u periodu godine od jula do oktobra, a najviše u avgustu.
Stručnjaci savetuju biciklistima da imaju zakopčanu zaštitnu kacigu, koja će im spasiti život u slučaju pada sa bicikla i sprečiti povrede glave.
„Koristite štitnike za kolena i laktove kako biste ublažili udarce od pada. Nosite odgovarajuće cipele i proverite da li su pertle pravilno vezane. Obucite adekvatnu odeću – pantalone sa užim nogavicama, majice i jakne koje su uz telo, kako ne bi došlo do zakačinjanja delova garderobe o pedale i druge delove bicikla”, savetuju iz ABS-a.
Bicikl treba da bude ispravan, ručice na upravljaču čvrste i pravilno podešene, a sedište na odgovarajućoj visini – tako da stopala obe noge budu u stanju da dodirnu zemlju. Kočnice moraju da budu ispravne, a pneumatici na točkovima napumpani pod odgovarajućim pritiskom.
Belo svetlo na prednjoj i crveno na zadnjoj strani bicikla moraju biti ispravni i postavljeni na odgovarajuće položaje. Zvonce ili sirena takođe moraju biti ispravni.
„Kada prelazite preko kolovoza, trudite se da se ponašate kao da ste pešak. Pogledajte pažljivo levo, desno, levo. Kada procenite da je bezbedno započnite prelazak, gurajući bicikl pored sebe. Koristite ručne signale da upozorite druge učesnike u saobraćaju ili im date obaveštenje o skretanju i promeni položaja na kolovozu”, savetuju stručnjaci.
U noćnim uslovima i kada je smanjena vidljivost, osim što bicikl mora da bude osvetljen, biciklista treba da ima svetlu i odeću sa retroreflektujućim materijalima. Ako voze bicikl kolovozom, treba da se kreću u širini od najviše jedan metar od desne ivice kolovoza, ali ne uz sam ivičnjak.

Svi bi u menadžere, niko neće u prosvetu
Poražavajuće mali broj studenata koji nameravaju da postanu prosvetni radnici ponavlja se iz godine u godinu. Avetinjski pusti ostaju smerovi fakulteta koji obrazuju nastavnike. Stručnih profesora za fundamentalne opšteobrazovne predmete u preduniverzitetskom školstvu već nema dovoljno, i neće ih ni biti dok na pragu fakulteta ima najmanje budućih brucoša koji žude da steknu visoko obrazovanje da bi se vratili u učionice kako bi neke nove đake opismenili.
Zvuči optimistično kad se kaže da je na Matematičkom fakultetu u Beogradu na smeru nastavnik matematike ove godine konkurisalo duplo više studenata nego lane. Ali u brojkama, realnost izgleda ovako: prošle godine je u ovo doba bilo svega osam kandidata, sada ih je 16, a planirano je 70 brucoša.
Na svim srbističkim katedrama na republičkom nivou očekuje se da će biti popunjeno oko 40 odsto ponuđenih mesta za buduće studente.
– U Novom Sadu, Nišu, Kragujevcu, Beogradu, Kosovskoj Mitrovici, kada se sve sabere, planirano je 441 mesto na budžetu, a ima 186 kandidata. Samo u Beogradu za grupu za srpski jezik i književnost bilo je prijavljeno 34 kandidata na 100 mesta, a za srpsku književnost i jezik 63 na predviđenih 150 mesta. Slično je bilo i prošle godine. Slikovito, ako bismo gledali po poslovičnoj slici čaše vode koja je do pola puna ili prazna, zavisi da li ste optimista ili pesimista, ta čaša je svakako – šuplja – dočarava za „Politiku” prof. dr Slavko Petaković, šef katedre za srpsku književnost s južnoslovenskim književnostima na Filološkom fakultetu Univerziteta u Beogradu.
Jagme za indeks nema ni na Opštoj fizici, smeru Fizičkog fakulteta koji u glavnom gradu upisuju budući nastavnici ovog predmeta. Tu je prijavljen samo – jedan kandidat. Pad broja zainteresovanih se beleži već osam godina, ali do sada nije bila ovako alarmantna situacija. Kako je izjavio dekan, prof. dr Ivan Belča, ovaj brucoš će imati sve predmete, ništa neće biti izbačeno, a sledeći potez je na državi jer ne sme da se dozvoli da se ugasi Opšta fizika, pošto bi u tom slučaju buduće generacije ostale bez nastavnika.
Oskudicu interesovanja za prosvetni poziv potvrđuju i preliminarne rang-liste za upis na Prirodno-matematičkom fakultetu u Novom Sadu. Studije za profesora hemije tu će upisati samo jedan kandidat, a planirano je 20 brucoša. Za buduće nastavnike fizike bilo je ukupno tri kandidata, jedan je pao prijemni, jedan „upao” na samofinansiranje i jedan zavredeo indeks na budžetu, mada je ukupno studenata na ovom smeru moglo biti 25. Za ostala nastavnička zvanja na novosadskom PMF-u zainteresovanost je za mrvicu bolja. Na smeru za profesore matematike ima osam kandidata za 51 budžetsko mesto, dok je za profesore geografije 11 rangiranih, a 40 raspoloživih mesta.
– Mi smo sada u prvom planu kao nacionalna disciplina, a kada smo pokušali da srpski jezik i književnost dobije natpredmetni status, da se uvede na sve fakultete, ta inicijativa ostavljena je da istrune u lavirintima birokratije. Dobili smo deklarativnu podršku i van toga se ništa nije učinilo – ukazuje Petaković.
Njegove reči „prosveta je trenutno na mrtvom vezu, ostavljena je da odumre” i više puta isticane stipendije za studente koji se obrazuju za nedostajuća zanimanja u školama teško da će biti od pomoći. Za ovu godinu dodeljeno ih je samo pet, a novi konkurs uskoro treba da bude raspisan.
– Ne verujem da će to dati velikog efekta, budući da je student potpuno svestan da kad se završi studiranje on ulazi u prosvetu gde su plate takve kakve jesu i, što je veći problem, gde položaj prosvetnog radnika nije dobar – konstatuje ovaj profesor.
Nastavnici tvrde da su nemoćni. Ugled im je srozan. Plate su im ispod republičkog proseka. Učenici to vide i neće da postanu nastavnici. Nastavi li se tako, ne bi čudilo da u dogledno vreme u mnogim školama table budu najpametnije, nastavnici uglavnom nedovoljno stručni, a đaci posledično funkcionalno nepismeni. Hoće li s takvim predznanjem upisivati fakultete?
Da ironija bude veća, najodgovorniji donosioci odluka istrajno tvrde da je obrazovanje prioritet, a unapređivanje kvaliteta obrazovanja strateški cilj. U prvom planu je digitalizacija, a vraćanje dostojanstva prosvetnom esnafu ostaje na marginama. Šta uraditi da se pomak nabolje vidi ubrzo, da se ne čeka deset godina?
– Prvi korak mogu biti stipendije, ali to nije rešenje. Drugi je povećanje plata. Treći, rešavanje statusa prosvetnog radnika, zaštita od pritisaka i sprečavanje nasilja kojima je izložen, kao i prevencija nasilja u bilo kom obliku u školama. To se mora sistemski rešiti vrlo rigidnim kažnjavanjem. Nastavnik mora imati ugled u društvu, a primer i uzor za to treba da budu oni koji istupaju u javnom prostoru. Kada okruženje bude podsticajno tako da đaci u velikom broju upisuju nastavničke smerove i konkurencija će biti veća i najbolji će ulaziti u učionice. Svi ovi koraci su povezani, ne može da se ispuni samo jedan – smatra Petaković.
Medijski prostor, portali naročito, obiluju svakojakim jezičkim pogreškama, lektori su desetkovani, zvanična saopštenja državnog vrha, pa i Ministarstva prosvete, neretko su ugledni primeri grešaka, počevši od pravopisnih. Ako bi, recimo, bar državne institucije koje već imaju službe za odnose s javnošću obavezno morale da uposle profesore srpskog jezika kao lektore, da li bi i to doprinelo pravilnijoj upotrebi srpskog jezika, podsticajnom okruženju i većem interesovanju za studije srpskog jezika?
– To bi bio kulturni uticaj iznutra koji je najbitniji i koji bi menjao ovo društvo. Kad učenik vidi da uopšte nije važno kako govorite, kako pišete, on prihvata taj model. Kada bi u institucije koje se obraćaju javnosti ušli profesori srpskog jezika i književnosti to bi oblikovalo javni izraz, onda bi i đaci i svi građani imali orijentir šta je poželjno, društveno prihvatljivo i važno. Deca nemaju signal iz okruženja koji im kaže da je bitan način izražavanja, poznavanje svog jezika. Ne čitaju kao pre, a uticaj elektronskih medija je ogroman. Navikli su na kratke poruke koje su ekspresivno svedene. Bogatim jezikom možete da izrazite svoju psihološku slojevitost, tanane emocije, nijanse u raspoloženjima, bogatstvo svoga bića. Što vam je jezik siromašniji, teže možete da komunicirate s drugima. Pitanje je da li siromašenje jezika korespondira s osiromašenjem potrebe da se razgovara s drugim čovekom, jer se komunicira kratkim porukama, emotikonima, sažetim mejlovima, frazama, rečeničnim sklopovima koji su klišei. Nisam siguran da problem u komunikaciji dece nije povezan sa siromaštvom jezika, a ono sa iščezavanjem potrebe da se zaista komunicira s drugom osobom – zaključuje šef katedre za srpsku književnost.

Rubljov izborio četvrtfinale Vimbldona, protivnik Đoković ako pobedi Hurkača
Ruski teniser Andrej Rubljov plasirao se u četvrtfinale Vimbldona, pošto je danas u osmini finala savladao Aleksandra Bublika iz Kazahstana rezultatom 7:5, 6:3, 6:7 (6:8), 6:7 (5:7), 6:4.
Meč je trajao tri sata i 20 minuta. Ovo je bio šesti međusobni duel ruskog i kazahstanskog tenisera, a četvrti trijumf Rubljova.
Rubljov će u četvrtfinalu igrati sa pobednikom meča između Srbina Novaka Đokovića i Poljaka Huberta Hurkača, koji je na programu kasnije večeras.
Plasman u četvrtfinale Vimbldona izborio je još jedan ruski teniser Roman Safiulin, koji je pobedio Kanađanina Denisa Šapovalova 3:6, 6:3, 6:1, 6:3. On će u četvrtfinalu igrati sa pobednikom meča između Italijana Janika Sinera i Danijela Elahija Galana iz Kolumbije.

Vujošević i Čović treba da spuste „ručnu”
Događaji na finalnoj utakmici Kupa „Radivoja Koraća” pokazali su slabost našeg društva i sporta, produbili višegodišnji jaz između Partizana i Crvene zvezde. Košarkaška organizacija najavljuje oštriju borbu protiv svega što urušava ugled ovog sporta, ali problem je što neko mora da udari tamo gde je najosetljivije, na dva naša najveća kluba. Potpredsednik KSS zadužen za takmičenje Dejan Tomašević veruje da ta bitka nije izgubljena unapred.
– Na žalost, dogodilo se ono čega smo se pribojavali, a prethodnih sezona uspeli da izbegnemo: prekida finala i ružnih scena. Iskreno se nadam da posle još jedne sramote neće izostati reakcija košarkaških, ali i drugih institucija. Ni jedan pojedinac, ni savez, ne mogu sami ništa da učine. Neophodna je koordinirana akcija uz pomoć države – naglasio je Tomašević.
Komesar za takmičenje je uradio svoj deo posla i kaznio aktere finala. Ipak, ostali su mnogi repovi.
– Bilo je različitih interpretacija u javnosti oko prekida utakmice. Na parketu je bilo mnogo ljudi koji su u tom trenutku pokušali da budu konstruktivni, predsednik KSS i funkcioneri, predstavnici klubova. Nastojali smo da spasemo što se spasiti moglo. Utakmicu nisu prekinuli ni Đilas, ni Tomašević, ni Rakočević, ni Lučić, već jedini ko je to mogao, prvi sudija Belošević. Takođe, da razjasnimo još nešto. Organizator Kupa bio je Kragujevac, a ne KSS Time ne svaljujem krivicu na gradske institucije. Svi zajedno snosimo odgovornost.
Neosporan je i udeo klubova finalista u stvaranju loše atmosfere. Tomašević to potkrepljuje i takmičarskim propisima.
– Član Propozicija takmičenja 46. jasno govori da ukoliko gostujuća ekipa, a to su bili i Partizan i Crvena zvezda, organizuju dovođenje svojih navijača, a to znači kupovinu ulaznica i obezbeđen prevoz, tim aktom i preuzima odgovornost za sve što ti navijači u dvorani i van nje urade. Pre puštanja u prodaju ulaznica, ovi klubovi su imali pravo na deset odsto od ukupnog broja koji je iznosio po 260. Oni su to i uradili, a na sam dan utakmice, Crvena zvezda je nabavila još 500. Znači, nema dileme što se odgovornosti tiče.
Krivični zakon i Zakon o sprečavanju nasilja u sportu očigledno nemaju adekvatnu primenu. Huligani su najvećim delom briga društva, a košarkaška organizacija mora da raščisti situaciju u svojim redovima. Trener Partizana Vujošević i predsednik Zvezde Čović umnogome su doprineli da se odnosi dva kluba i njihovo nadmetanje na parketu svedu na pitanje „života ili smrti”.
– Nažalost, košarkaška organizacija osim apela da vode računa o svakoj izgovorenoj reči, nema načina da to spreči. Problem nije lako rešiv. Neophodno je da država radi na prevenciji, jačanju porodice i školskog i vaspitnog sistema, ali bude i energičnija u suzbijanju nasilja na sportskim priredbama. To neće biti ni lako ni brzo. Za društvo koje živi već dvadeset godina u nesrećnim vremenima, isto toliko je potrebno za oporavak. Ali, hajde da svako u košarci krene od sebe, a pre svega apelujem na čelnike klubova koji imaju veliki uticaj na navijače, da „povuku ručnu”, kažu po neki put i „izvini”. Njihova odgovornost je najveća.
I sam Tomašević je iskusio težinu izgovorene reči klupskih funkcionera. Sportista koji je ovoj zemlji doneo sedam medalja sa najvećih takmičenja (dva svetska zlata, tri evropska i bronzu i olimpijsko srebro), na najvulgarniji način je vređan od pristalica Radničkog.
– To mi je zasmetalo ne zato što je neko napao Dejana Tomaševića, već zaslužnog sportistu, a na mom mestu su mogli da budu i Divac i Bodiroga i bilo ko drugi. Posebna je priča što nema ama baš ničeg spornog oko registracije igrača Radničkog. Na Skupštini KSS još 12. marta 2012. doneta je odluka da se zaštiti interes naših mladih igrača i ograniči broj onih koji nemaju srpsko „košarkaško državljanstvo” u domaćim takmičenjima. Pre toga, predlog je prošao u svim regionima i usvojen je bez primedbe. Očigledno je da u Radničkom nisu pročitali Pravilnik o takmičenju i Statut KSS, jer da jesu, znali bi da u Kupu mogu na parket da izvedu samo četiri od osam stranaca koje imaju po našem Registracionom pravilniku. Da bi prikrili neobaveštenost i loše vođenje kluba, u javnosti su stvorili predstavu da Tomašević i KSS imaju nešto protiv Radničkog i to je dobilo sramno finale uvredama na moj i račun košarkaške organizacije. U KSS rade ljudi neopterećeni klupskim interesima, isključivo za dobrobit košarke.
A da su mere KSS kada su mladi igrači u pitanju, najbolji je primer Nenada Miljenovića.
– Taj momak ne bi ni igrao, a bio je jedan od najboljih aktera Kupa. Nekad smo bili avangarda u radu sa mladima jer su treneri prepoznavali kvalitet i davali im rano šansu. Sada to nije slučaj, pa se nadam da će mere KSS dati rezultat, jer stvaranja asova je prioritet – istakao je Dejan Tomašević..
----------------------------------------------
Na „večitom derbiju” svega 4.000 gledalaca
Košarkaški klub Crvena zvezda, domaćin susreta s Partizanom (nedelja, 21 č), saopštio je da će kapacitet „Pionira” za tu utakmicu biti znatno manji od uobičajenih 5.928 mesta, zbog toga što je u pitanju meč visokog rizika. Ulaznica neće biti u slobodnoj prodaji, važiće samo sezonske ulaznice KK Crvena zvezda, a očekuje se da će u dvorani biti oko 4.000 gledalaca. Prema „dogovoru o reciprocitetu”, Partizan će dobiti 30 ulaznica. Kapije hale biće otvorene u 19 časova.

MUP: Kriminalni klanovi planirali kvar na avionu Dačića
BEOGRAD – Direkcija policije obavestila je, na osnovu informacije BIA, predsednika Vlade i ministra unutrašnjih poslova Ivicu Dačića da Agencija ima saznanja da vođe pojedinih kriminalnih klanova nastoje da za interese svojih kriminalnih grupa, uz pomoć određenih osoba koje imaju pristup avionu Vlade Republike Srbije, izazovu kvar na avionu u inostranstvu prilikom putovanja predsednika, premijera ili prvog potpredsednika Vlade Republike Srbije, saopštio je večeras MUP.
Kvar bi izazvao delimično oštećenje i nakon poletanja doveo do pada aviona, pri čemu se naknadno ne bi moglo ustanoviti da je u pitanju bio namerno izazvan kvar, jer se avion u poslednje vreme u više navrata kvario, sa čime je javnost bila upoznata, navodi se u saopštenju.
Nakon konsultacije Dačića, koji je danas u poseti Dablinu, i prvog potpredsednika Vlade i ministra odbrane Aleksandra Vučića, odlučeno je da se nastavi sa međunarodnim aktivnostima.
U dogovoru sa članovima posade aviona Vlade Republike Srbije, predsednik Vlade Republike Srbije odlučio je da se vrati za Beograd danas u 18.30 časova istim avionom sa kojim je delegacija i doputovala u Dablin.
MUP je ovo saopštenje objavio pod oznakom „hitno”.
Pretnje nas neće zaustaviti
Premijer Srbije Ivica Dačić izjavio je da će, i pored neproverenih saznanja o eventualnom napadu na avion Vlade Srbije, on i prvi potpredsednik Vlade Aleksandar Vučić nastaviti planirane aktivnosti, uključujući i putovanja.
Dačić je na konferenciji za štampu, po dolasku iz Dablina na beogradski aerodrom, naglasio da država neće dozvoliti da joj „atentatori i saboteri” određuju satnicu.

SDP žalbom protiv Vujanovića
Od našeg stalnog dopisnika
Podgorica – Poslanici i ministri iz Socijaldemokratske partije (SDP), njih 11, podneli su juče, kao građani, žalbu Ustavnom sudu Crne Gore na predsedničku kandidaturu Filipa Vujanovića uz obrazloženje da je Vujanovićeva kandidatura neustavna i da, prema najvišem pravnom aktu, nema pravo na treći mandat. Ustavni sud o žalbi SDP-a mora odlučiti u roku od dva dana od njenog podnošenja, a iz te partije zahtevaju da sednica suda po njihovoj žalbi bude javna.
SDP skoro dvadesetak godina vrši vlast sa Demokratskom partijom socijalista (DPS) čiji je Vujanović potpredsednik. Državna izborna komisija je u sredu utvrdila kandidaturu Vujanovića za predsednika Crne Gore. Vujanović je dva puta biran na tu funkciju, 2003. i 2008. godine, a u prvom mandatu izabran je kada je Crna Gora bila u državnoj zajednici sa Srbijom.
Šef poslaničkog kluba SDP-a Borislav Banović je novinarima rekao da očekuje da Ustavni sud „uvaži pravnu argumentaciju i očigledne činjenice” jer je „podnošenjem i prihvatanjem kandidature Vujanovića grubo ugrožena ustavna norma o broju mandata na koje šef države ima pravo”.
„Vujanović je već deset godina predsednik države u dva mandata i on, prema Ustavu, nema pravo da tu funkciju obavlja treći put”, dodao je on. „Nijedna moć, pa i legitimno stečena, izborna, politička, medijska, ekonomska, ne može biti važnija od Ustava, zakona, pravde i etike. Ako to dozvolimo na ovom nivou, šta onda obavezuje ostale građane da poštuju propise, i da li oni mogu izabrati neki akt koji za njih ne važi.”
U SDP-u su smatrali da se aktuelna situacija mogla izbeći da je DPS predložio nekog drugog kandidata. Banović je poručio da će SDP ostati pri svom stavu, i ako sud proglasi Vujanovića za legalnog kandidata, neće ga podržati na izborima.
„Taj stav ćemo iznositi i tokom izborne kampanje, a to znači da nećemo podržati Vujanovića, a ni kandidaturu Miodraga Lekića”, naveo je Banović.
Na pitanje novinara da li žalba može da poremeti odnose u vladajućoj koaliciji, Banović je odgovorio da će posledice toga sigurno biti jedno od važnih pitanja u odnosima u vlasti.
Crnogorskim ustavom je predviđeno da ista osoba može biti najviše dva puta predsednik države.

Prevlaka i dalje u rukama „tajne diplomatije”
Od našeg stalnog dopisnika
Podgorica – Poluostrvo na ulazu u „nevestu Jadrana”, Prevlaka ili rt Oštro, ponovo kreće u nemirne pregovaračke vode, ako ne između Hrvatske i Crne Gore, ono zasigurno jeste između opozicije i crnogorske vlasti. Za sada cela diplomatija ove dve države „uvedena” je u protokol i o razgraničenju javno ćute Podgorica i Zagreb, dok ona „tajna diplomatija” pokušava da spor privede kraju.
Ukoliko se dve države ne dogovore oko razgraničenja, odnosno kome će pripasti poluostrvo Prevlaka, poslednju reč daće međunarodna arbitraža.
Da se nešto događa mimo očiju javnosti sumnjaju i skoro sve opozicione partije, pa je tako juče našoj redakciji poslanik Demokratskog fronta Koča Pavlović dostavio zahtev, koji je uputio Odboru za međunarodne odnose i iseljenike Skupštine Crne Gore, za kontrolnim saslušanjem bivšeg premijera i aktuelnog ministra spoljnih poslova (MSP) Igora Lukšića, zahtevajući da se „javno obelodani platforma tog ministarstva i Vlade Crne Gore oko trajnog razgraničenja sa Republikom Hrvatskom u regionu Prevlake”.
Pavlović podseća da je Protokol o privremenom režimu uz južnu granicu između Hrvatske i SR Jugoslavije, potpisan u decembru 2002. godine, još uvek na snazi, i da je donet „sa namerom da traje 10 godina, a sve do trenutka trajnog razgraničenja Crne Gore i Republike Hrvatske”.
„Na sastanku predsednika vlada i šefova diplomatija, marta 2008. i januara 2009, u okviru zajedničke Mešovite komisije načelno je dogovoren trogodišnji rok tokom kojeg će ekspertske grupe obe strane pripremiti ekspertske materijale koji su potrebni za dijalog i dogovor o konačnom razgraničenju Crne Gore i Hrvatske”, kaže Pavlović. „Po nezvaničnim informacijama, hrvatski ekspertski tim je te materijale pripremio do isteka dogovorenog roka (februar 2012), a o rezultatima rada našeg ekspertskog tima nema nikakvih informacija.”
On kaže da postoji nesporan interes crnogorske javnosti da bude upoznata se pregovaračkom platformom Vlade Crne Gore pre započinjanja pregovora o trajnom razgraničenju sa Hrvatskom i da o tome treba „prelistati” namere ministra.
Dok još uvek zagonetno ćute i Zagreb i Podgorica, u javnosti se pojavljuju tumači međudržavnog spora. Tako je, prilikom nedavne posete Podgorici, direktor Odeljenja za Hrvatsku i Crnu Goru Evropske komisije Dik Langer rekao da je nužno skidanje leda sa „zamrznutog pitanja Prevlake”.
„Hrvatska bi trebalo da do sredine godine reši sve sporne odnose sa susedima”, ocenio je. „I Crnoj Gori, koja je otvorila pristupne pregovore sa Briselom, u interesu je da se reši problem rta.”
Da je u Crnoj Gori to tema o kojoj se najradije ne govori svedoči činjenica da je do sada samo lider Demokratskog fronta Miodrag Lekić javno saopštio da se Prevlaka ne spominje „jer ju je vlast predala Hrvatskoj”. Odmah je reagovao premijer Milo Đukanović, odbacivši takvu tvrdnju kao „netačnu i zlonamernu”.
Poluostrvo Prevlaka je dugo 2.600 metara, široko između 150 i 500 metara, površine stotinu hektara. Ni u vreme NDH, Prevlaka nije pripadala Hrvatskoj, već Italijanima.
Pre dvadeset godina, Prevlaku je napustila JNA, „zaposeli” su je „plavi šlemovi”, a nakon deset godina kada su mirovne snage otputovale, potpisan je Protokol o privremenom režimu na Prevlaci, između SRJ i Hrvatske, koji je na snazi. U tom dokumentu, u njegovom članu 4, stoji da: „Hrvatska privremeno vrši jurisdikciju na kopnenom području jugozapadno od Konfina, a SRJ na kopnenom delu severno od Konfina.”
Pored granice na kopnu, što je lakši deo posla, potrebno je povući i morske granice. Taj posao duboko zadire u interese Crne Gore. Time se određuje u čijim vodama će se kretati brodovi, ko će to dozvoljavati i kako, naplaćivati takse i slično. To područje se označava i kao bogato nalazište prirodnog gasa, moguće i nafte.

Josipović: Zakon o manjinama se mora poštovati
ZAGREB – Zakon o pravima nacionalnih manjina u Hrvatskoj se mora poštovati, ponovio je hrvatski predsednik Ivo Josipović povodom rastućih protesta i protivljenja uvođenju dvojezičnosti u Vukovaru gde, prema poslednjim rezultatima popisa, živi više od jedne trećine Srba.
O ćirilici sam, iako su neki iskrivljavali moje izjave, u više navrata bio vrlo jasan: Ustavni zakon o pravima nacionalnih manjina mora se poštovati, rekao je Josipović u intervju za zagrebački Jutarnji list.
Govoreći o odnosima sa Slovenijom, Josipović kaže da veruje da će Slovenija ratfikovati Ugovor o ulasku Hrvatske u EU.
Mislim da je i nama u Hrvatskoj i prijateljima u Sloveniji jasno da bi odlaganje našeg ulaska u EU bilo poraz i za Hrvatsku i za Sloveniju. Odnosi dveju država nisu izraz trenutnog uticaja ili pravnih mogućnosti s obzirom na status Hrvatske i Slovenije u EU. On se gradi i održava decenijama i generacijama. Pokvariti ga bilo bi zaista neodgovorno. Zato sam siguran da će vlade obeju država učiniti sve da se nađe rešenje koje je prihvatljivo za obe države, rekao je Josipović.
Predsednik je izrazio zabrinutost zbog snižavanja kreditnog rejtinga Hrvatske ali bi se, kaže, moglo reći da je to bilo očekivano. Taj je rejting podsetnik na neostvarene reforme, premalo investicija, izgubljena radna mesta i visoku nezaposlenost. Podsetnik je na bedu koja je ušla u mnoge domove naših ljudi.
O saradnji s Rusijom i ruskim investicijama u Hrvatskoj, Josipvoć je ocenio da odnos dela javnosti i politike prema tome velika i opasna predrasuda.
S Rusijom uspešno i dugo sarađuju sve zapadne zemlje, pa sve sumnje, ideološke ili ekonomske prirode, imaju interesnu podlogu ili su naprosto samo predrasude. Korektna saradnja sa svim državama, posebno sa privrednim divovima poput Rusije, velika je prilika za Hrvatsku, rekao je Josipović.
On je napomenuo da je na Vladi Hrvatske i na privrednicima da dobro pregovaraju i da ostvare za Hrvatsku najpovoljnije sporazume. Krajnje je vreme, dodao je, da javnost, mediji, pa i deo politike shvati da bez investicija neće biti izlaska iz krize, novih radnih mesta, boljeg i kvalitetnijeg života.
Inače, zaista je odnos prema investicijama u Hrvatskoj zabrinjavajući. Čim se pojavi neki investitor, domaći ili strani, zbor kritičara odmah obznani strašnu činjenicu: investitori žele da zarade! Pa naravno, zašto bi inače investirali!? Bitno je da pri tome uredno i pristojno plaćaju radnike, da plaćaju porez i da poštuju zakone, posebno one ekološke naravi, rekao je Josipović.

Haos u policiji
Nezamislivo je bilo do pre neku godinu da policajci protestuju i štrajkuju glađu. U mnogim državama policiji je uskraćeno pravo na štrajk ili je veoma ograničeno a ta oblast je kod nas, blago rečeno, nesređena. Zato je slučaj čačanskih štrajkača glađu samo jedna sekvenca filma u kojem su svi umešanipolicajci zamenili uloge pa su više negativci nego progonitelji upravo takvih.
Po dobro poznatom ustrojstvu, policija je ta koja smiruje, reguliše i zavodi red. E, sada bi trebalo da se u srpskoj policiji zavede red. O tom pitanju postoji i medijski i narodni konsenzus. Pitanje je samo ko to morahitno i oštro da uradi –do kraja.
Ministar unutrašnjih poslova i direktor policije koji bi trebalo blisko da sarađuju, duževreme nemaju takozvanu neposrednu radnu komunikaciju. Poznavaoci prilika i odnosa smatraju da i ako nisu u sukobu svakako imaju različite poglede po važnim pitanjima.
I nedostatak te komunikacije, i to „različito gledanje na stvari”, između ostalog, dovelo je do problema u MUP-u, koji su počeli da izbijaju na površinu. Setimo se afere „prisluškivanje” pa sad i afere„narko-banane”.
Da se svemu tome ne nazire kraj vidi se i iz otezanjaministraMUP-a koji nikako da predloži novog direktora policije. Konkurs je bio a izbor je na „čekanju”.
Kadrovska problematika je samo jedan od generatora krize koja stvara haos u policiji? Više gradova, godinama nema prvog čoveka policije, načelnika. Narod bi rekao – nema domaćina. A kad nema domaćina, svakoradi kako hoće i šta hoće. Kriminalci se opuste, građani gaze travu,a vozači prolaze kroz crveno.
Nezadovoljstvo policajaca je i materijalnom situacijom. Priča je stara, da je potrebno više ulagati u tehnologije, u usavršavanje, u opremu, u naoružanje, u lično obrazovanje i kulturu policajaca i naravno u plate. A to se, jednostavno, ne čini! Nagomilani problemi se zataškavaju ali sve teže pa, što se tiče bezbednosti, situacija može lako da izmakne kontroli. A policija (i stanje u njoj) je zapravo ogledalo države.
Srbija ima 45.000 policajaca, a procena je da je potrebno bar oko 57.000. Naročito nedostaju uniformisani, pogotovo u Beogradu, Novom Sadu, Nišu… gde je popunjenost tek 70 odsto.
U policiji su redom nezadovoljni jer su mnoge uprave odavno spremile sistematizaciju koju ne uvažavajui ne sprovode.
Na jednoj strani dobijamo pohvale od vrha Interpola, DEA i ostalih svetskih službi za borbu protiv narkotika, terorizma i čega sve ne, da smo bolji od mnogih policija zemalja EU, ali to samo može da zamagli domaći problem. Čak i istraživanja po kojima građani kažu da uzcrkvu i vojsku, najviše poverenja imaju u policiju, stvara lažnu sliku i odlaže rešavanje gorućih problema. U takvoj situaciji svaki policajac, koji u sadašnjim uslovima radi savesno, pošteno, rizikujući svoj život, jeste u neku ruku heroj.

Moj početak u ,,Politici”
Pošto je ,,Politika” nedavno proslavila svoju godišnjicu, proslavljam i ja s njom. Jer počeo sam da radim u ,,Politici” 1946. godine.
Danas, kada jedva mogu da se zaposle i doktori nauka, kako sam ja to uspeo da se zaposlim u slavnoj ,,Politici”? Da dođem u Beograd iz Čačka, poznat kao levi half Borca, tima koji je u maju 1946. pobedio Crvenu zvezdu. Da, ali ja sam uz fudbal radio kao novinar u redakciji čačanskog ,,Glasa”. Neko je primetio, ovde ili tamo daleko, da sam napisao lepu reportažu o jednom selu. Taj tekst u čačanskom ,,Glasu” počinje ovako: ,,Na osamnaest kilometara od Čačka nalazi se plodno selo Mrčajevci”. Da li me je ova originalna rečenica u reportaži odvela iz Čačka u Beograd? Nije. Da bi se dopalo iz Čačka u Beograd, onda se ovako zapošljavalo: iz Okružnog komiteta Komunističke partije Jugoslavije u Čačku hitno me zovu da dođem kod sekretara Okružnog komiteta druga Milića Bugarčića. Ja sam mislio da me zovu da me kritikuju što sam dao autogol u Nišu kada smo igrali protiv Radničkog. Jok, Milić Bugarčić mi reče da ,,Politika” traži mlade komuniste za rad u njihovom listu. Spremi se lepo, evo ti bon za tri metra štofa za odelo, evo ti bon za cipele kod Miše šustera. Evo ti i ovo pismo u kom je tvoja karakteristika, da to daš drugovima u ,,Politici”.
Joj, rekoh, šta će Borac bez mene? Odgovor: Imaš voz ,,ćiru”, subotom noću dođeš u Čačak, odigraš utakmicu u nedelju, pa opet noćom vratiš se u Beograd. Okupam se u kasapskom koritu. Mama plače što idem, tata srećan. Krenem ,,ćirom”, upadam u Beograd u proleće, a ono jače od leta, četres stepeni u hladu. Odelo braon, cipele tesne, žulje, malo je falilo da se izujem uz Balkansku ulicu. Kako dalje? Prvi put sam u Beogradu. Srećom, drug milicioner me uputi. Iz daleka piše ,,Politika”, iz bliza mala vrata, ulazim, uplašim se – lift! Imam stepenice, prvi sprat, dugačak hodnik, stanem ispred jedne male sobe (zove se boks). U boksu s leđa čovek, klanjam se i odmah mu nudim partijsku karakteristiku. On se nasmeja, nije ni otvarao pismo moje karakteristike, pocepa ga uz komentar – ovo ti neće pomoći u pisanju. Ja sam Siniša Paunović, urednik beogradske rubrike. Lepo si pisao o Mrčajevcima, a sada pravac Voždovac, vidi i donesi rubriku: da li je tamo počeo da radi tramvaj. Voždovac sam našao tek oko ponoći. Kad sam se vratio imao sam prazan boks, izuo cipele, stavio pod glavu pisaću mašinu ,,remington”, zaspao.
Probudi me lepa devojka, reče, ,,Ja sam Nina, radim kod Siniše, kao i ti.Idi u kupatilo, umij se”. ,,Joj, što si lepa, Nina”. Udari mi čvrgu prijateljski i ja onda osetih da sam u Beogradu, jer se zaljubih u Ninu. Od moje ljubavi s Ninom bile su u prolazu čvrge, ali sve nežnije.
Ljubav mi je dala snagu da po naređenju Siniše idem na otvaranje prve cvećare u Beogradu.Napisah dve šlajfne, ali ih Siniša svede na nekoliko rečenica. Bio je u pravu jer je ,,Politika” 1946. godine objavljivala po osam strana govora Tita.
Pored mene, iz svih krajeva Jugoslavije dovedeno je s partijskim knjižicama još pet mladih ljudi.Meni je mnogo pomogao Paja, rođeni Beograđanin, spavao sam kod njega, a onda me je preuzeo mlad čovek kao i ja, najbolji reporter Radio Beograda, Vlatko Vlatković. On mi je dao da spavam kod njegovog ćaleta, u zubarskoj ordinaciji. Vlatko me je naučio kako da pišem jezgrovito i pravim kombinacije u odelu – sako crn, bele pantalone. Imao sam platu dve hiljade, a hranili smo se u današnjem ,,Šumatovcu”, šesto dinara za mesec dana.Četvrtkom uz jelo imali smo jabuku, nedeljom palačinke.
Upoznao sam Dišu Stefanovića o kome su kružile priče da je radio u ,,Politici” za vreme kraljevine, a kada je trebalo da krenemo negde na put, on nam je davao novac, mnogo više nego što je potrebno. Tako sam po nalogu urednika ekonomske rubrike Ljube Stojnića otišao da pišem o Sremu – da li seljaci hoće u kolhoze i sovhoze. Niko od seljaka to nije hteo, a ja sam sa lepim parama prvi put video Novi Sad. Tada sam upoznao budućeg glumca Mavida koji je svako jutro trčao po Novom Sadu.
Napisao sam o Mavidu reportažu koju su odbili. Ali reportažu je pročitala drugarica Bunuševac, pozvala me i pohvalila, pa rekla Siniši da ću ubuduće raditi na kulturnoj rubrici. Drugarica Bunuševac me odvela u Narodno pozorište da gledam probu ,,Otela” sa Ljubom Jovanovićem i Dezdemonom u liku Nade Kasapić. Drugarica Bunuševac mi je pokazala dve stolice u parteru koje su bile određene za ,,Politiku”. Zamolila me da napravim razgovor s Nadom Kasapić. Od tada sam je zvao gospođa Bunuševac, a razgovor s Nadom Kasapić je bio uspešan: zaljubio sam se u Kasapićku.
(Sutra nastavak)

Blokada pristupa kineskom mostu zbog niske cene otkupa placeva
Stotinak građana Borče i Ovče najavilo je da će blokirati prolaz mašinama koje će na njihovim placevima, za koje smatraju da ih država ekspropriše po preniskim cenama, praviti deo Severne tangente, čiji je deo i most Zemun – Borča.
Oni su već podneli krivičnu prijavu protiv direktorke palilulske filijale Poreske uprave, koja je procenjivala vrednost eksproprisanih 109 parcela. Ponuđeno im je od 164 do 320 dinara po kvadratnom metru, dok je za neke površine u blizini, koje su takođe eksproprisane, država platila 6.000 dinara po kvadratu.
Prvi placevi u tom kraju, koje je država oduzela radi izgradnje Severne tangente, kažu predstavnici nezadovoljnih građana, isplaćeni su po neuporedivo višim cenama. Potom je, međutim, eksproprisano još više zemljišta nego u prvoj rundi – nešto za izgradnju druma, nešto za postavljanje benzinskih pumpi i ostalih neophodnih pratećih objekata – a ponuđene svote su drastično srezane. Po nižim cenama izuzeto je između 25 i 30 hektara. Reč je o potezu od Zrenjaninskog do Ovčanskog puta, uz još neke površine koje su blizu Pančevačkog puta.
– Poreska uprava uopšte nije uzela u obzir adekvatnu poresku osnovicu, na kojoj se bazira procena vrednosti zemljišta za eksproprijaciju, a ne verujem ni da su poslali veštake na teren niti formirali komisiju stručnjaka da utvrdi vrednost placeva. Uprava se poziva na dva kupoprodajna ugovora zemlje u tom kraju, u kojima su cene zaista približne onima koje se sada nude – kaže advokat Predrag Savić, zastupnik pedesetak od sto građanasa leve dunavske obale.
Svesna njihovog nezadovoljstva, Direkcija za građevinsko zemljište je pitala Poresku upravu da li je moguće povisiti cene eksproprijacije. Ali, uprava to nije prihvatila.
– To je zemljište lošeg kvaliteta, bez infrastrukture, udaljeno četiri-pet kilometara od Zrenjaninskog puta. To je parametar, a ne saobraćajnica koja bi tuda tek trebalo da prođe.Zakon nam dozvoljava da gledamo samo trenutnu vrednost, a ona je, na osnovu tih kriterijuma i poreske osnovice, tolika kolika jeste. Propisi nalažu da cenu zasnujemo i na dva ugovora o prometu zemlje na tom području, a mi smo je bazirali na tri ugovora. To možda nekome ne deluje kao dovoljno parametara, ali nema mnogo prometa zemljištem u tom kraju, upravo zato što ono nije kvalitetno, a i malo ko hoće da kupuje zemlju da bi se bavio poljoprivredom. Cena koja im se nudi je adekvatna, a to što je za neke placeve u blizini dato više novca ne znači ništa. „U blizini” je u ovakvim poslovima veoma rastegljiv pojam i ne mogu se parcele samo na osnovu blizine upoređivati – navodi Snežana Vujičić-Radojčić, direktorka palilulske filijale Poreske uprave.
----------------------------------------------
O slučaju obaveštena i rumunska ambasada
Umesto, kako ocenjuju, bednih svota, nezadovoljni vlasnici parcela tražili su od Direkcije za građevinsko zemljište da im u zamenu ponudi odgovarajuće placeve, ali ih nisu dobili. Nema zakonskog osnova, objašnjavaju u direkciji za „Politiku”, da im se u zamenu za njihove placeve dodeli drugo zemljište. 
Najmanja cena, od 164 dinara za kvadrat, daje se za parcele u Ovči. Većina vlasnika tog zemljišta su Rumuni i oni su se za pomoć već obratili rumunskoj ambasadi.

Sude se general i selo
Čačak – Stečajni upravnik preduzeća „Anđelija Mišić“ iz Koštunića Gordana Hadžić objavila je prošle sedmice prodaju etno-domaćinstva „Čvorkovo imanje“ sa podrumom, prizemljem i placem, nadmetanjem po početnoj ceni od 2,1 miliona dinara. To je, može biti, tek stoti deo poseda ovog preduzeća, ali trenutno i jedini slobodan za prodaju, dok je sva ostala imovina u parnici.
Procenjena vrednost ovog etno-sela kao pravnog lica bila je 2009. godine 346 miliona dinara, dok su, sa druge strane, utvrđena potraživanja na dan pokretanja stečajnog postupka (23. maja 2006) iznosila 425 miliona dinara.
U izveštaju o trenutnim prilikama u ovom stečaju, koji nam je dostavio Privredni sud u Čačku, Gordana Hadžić na kraju veli:
„S obzirom da se imovina dužnika ne može prodavati dok se ne reše imovinskopravni odnosi, kao i da se neće uskoro okončati postupak koji je u prekidu, stečajni upravnik upravo priprema predlog da se imovina u ovom stanju prenese na poverioce i stečajni postupak time okonča. Jer, ako se bude čekao ishod parnice, to se ne bi dogodilo još za tri godine, u najboljem slučaju“.
Etno-kompleks „Anđelija Mišić“ osnovali su 14. maja 1999, ugovorom o mešovitom društvu, „Jugoimport – Atera“ iz Beograda i „Hajtek difens lim“ iz Atine, sada „Star distribušn“. U selu na obroncima Suvobora niklo je devet vajata i devet apartmana sa 60 ležaja namenjenih gostima, nacionalni restoran „Ravna gora“ i etno-muzej „Prodanovića magaza“. To je bio deo plana generala Jovana Čekovića, generalnog direktora „Jugoimporta“, u poslednjoj deceniji prošlog veka, o povratku zdravoj hrani, čistoj vodi i prirodnim proizvodima.
Kako je navedeno u izveštaju, nakon otvaranja stečajnog postupka, Čeković je u svojstvu fizičkog lica podneo zahtev za izlučenje delova imovine preduzeća iz stečajne mase, navodeći da je to njegova svojina. Stečajno veće je, međutim, te zahteve odbilo, pa je on podneo dve tužbe po tom osnovu. Po jednoj, general je tražio vlasništvo nad etno-domaćinstvom „Čvorkovo imanje“, ali je sud utvrdio da ta imovina pripada stečajnom dužniku. Predmet druge tužbe, u kojoj je Čeković takođe tužilac, jeste utvrđivanje vlasništva nad delovima restorana „Ravna gora“, nad 10 vajata i „Prodanovića magazom“.
U trećoj tužbi uloge su obrnute, jer stečajni dužnik tuži Jovana Čekovića radi utvrđivanja svojine na zemljištu ispod objekata u kompleksu „Anđelija Mišić“, s obzirom da se grčka firma „Star distribušn“ vodi kao vlasnik skoro 90 odsto tog zemljišta u privatnoj svojini.
– Nakon podnošenja te tužbe, sudija Privrednog suda u Čačku pokušao je da je dostavi grčkom preduzeću, čak i preko naše ambasade u Atini, ali je posle dugog čekanja iz Grčke stigao odgovor da tuženi nije na traženoj adresi. Zato je tužilac od sudije zahtevao postavljanje privremenog zastupnika tuženog, ali se ubrzo posle toga pojavio punomoćnik grčke firme, advokat Radoje Stefanović iz Beograda, sa punomoćjem tuženog da može da ga zastupa. Kad je punomoćniku uručena tužba, on je dostavio odgovor sa pričom da je vlasnik grčkog preduzeća preminuo, te na osnovu toga zatražio prekid postupka, dok se ne reši pitanje ostavine u Grčkoj. Po ovom predlogu, Privredni sud u Čačku još nije doneo nikakvo rešenje – navodi stečajni upravnik.
Ako bude sproveden plan da se imovina preduzeća „Anđelija Mišić“ u stečaju, kako ne bi i dalje propadala, prenese poveriocima i tako stečajni postupak okonča, ubedljivo najveći deo pripao bi preduzeću „Jugoimport SDPR“ iz Beograda koje je sa 300 miliona dinara glavni poverilac u ovom stečaju. Slede „PMC inženjering“ iz Beograda (35 miliona), „Jedinstvo“ iz Užica (27), bivši radnici (15), „Graditelj“ iz Beograda (12), „Belim“ iz Beograda (9), Univerzal banka (8), Poreska uprava u Gornjem Milanovcu (5), „Elektrodistribucija“ u Čačku (3) i „DOO Trifunović“ iz Pranjana (1,5).

Bolna ispovest stradale generacije
Kragujevac – Hoće li publika stajati mirno kada se na velikoj sceni Knjaževsko-srpskog teatra „Joakim Vujić”, večeras u 20 sati, bude spustila zavesa? Kao što se stoji mirno kada se 21. oktobra u Šumaricama služi opelo za žrtve nacističkog terora? Možda bi trebalo. Jer, generacije postradale 1941. kao nevine žrtve fašizma dobile su spomenik, a one koje su devedesetih godina prošlog veka kosili ratovi i besparica, još čekaju svoje obeležje. „Ko će nama da oda počast !?”– pitaju junaci predstave „Hladnjača za sladoled”, koja će biti izvedena na Dan državnosti, kada naš najstariji profesionalni teatar slavi 178. rođendan.
Predstava se sprema po tekstu Kragujevčanke Ružice Vasić, prvonagrađenom na konkursu „Kragujevac u pamćenju i izvan pamćenja”, prvom takvom koji su sproveli grad i Knjaževsko-srpski teatar (KST). Autorka živi i radi u Budvi. Zato smo o predstavi razgovarali sa rediteljem Primožom Beblerom. Pre nego što je otišao za Sloveniju, mada Beograd nikad nije sasvim napustio, Bebler je dugo radio na ovim prostorima. Krajem osamdesetih je vodio pozorište „Duško Radović”, a pre toga i pozorišta u Kruševcu i Subotici. Režirao je u Užicu i Šapcu. Ovo mu je prva autorska saradnja sa kragujevačkim teatrom. 
Scenografija nove predstave je poverena Milivoju Štuloviću, kostime je uradila Jelena Janjatović, muziku Dragoslav Tanasković, frontmen nekada popularne kragujevačke grupe „Istok Iza”..
– Glumci su potpuno posvećeni radu na ovoj predstavi, a čini mi se da pored profesionalnog imaju i dodatni motiv. Početkom devedesetih, kada počinje priča, imali su 15, 16, 18 godina, isto koliko i njeni junaci, a sve se dešava u Kragujevcu. Na neki način, igraju sebe. Videćemo kako će to ispasti. Predstava oscilira između dramskog i poetskog, sve scene su svedene, nabijene emocijama, ali neraspričane. To nije jednostavno igrati, ali mislim da znam gde „brod” treba da stigne – objašnjava Bebler.
Na sceni su, zapravo, Šumarice, humke i spomenici. Kiša, možda, zaobilazi Kragujevac, ali ne i „Veliki školski čas”. Nebo se uvek rasplače 21. oktobra. Kolporter glasno čita naslove iz nedeljnika „Svetlost”, koji je devedesetih prenosio vesti sa ratišta. Šumarice su spona između dva vremena, paradigma stradanja onih koji tek što su zakoračili u život. Predočavajući vremenski i prostorni okvir, reditelj dodaje da je u predstavi reč o „tragediji cele jedne generacije”, koja je u najosetljivijim godinama, kada njeni pripadnici „nisu ni deca, ni odrasli”, suočena sa slomom svih postojećih društvenih normi. 
– Svako krizno vreme ima svoje vinovnike i one koji su kolateralna šteta, a najveće žrtve su mladi. Nezreli da artikulišu stvarnost, oni ostaju bez oslonca, urušava im se tlo pod nogama. To „Hladnjači za sladoled” daje karakter globalne, univerzalne drame – kaže Bebler.
U rasponu od gotovo dvadeset godina, priča prati sudbinu grupe kragujevačkih tinejdžera, drugara „iz kraja”. Jovana, Ljuba Žgebe, Goran Lepi, Nevena, Marko i Đole Torbica progovaraju u ime generacije iznenada suočene sa dilemama za koje nije bila spremna. Zato su im odluke bile iznuđene, a moralno posrnuće izvesno. Saveti profesora Miće više nisu mogli da im pomognu, sprala ih je kiša. 
Njihova priča je generacijski vapaj za smislom, bolna ispovest o prekinutom drugarstvu, prebrzom odrastanju, pokušaju da se živi i posle gubitka najbližih. Neki su napustili zemlju, a poginuli u ratu kući su se vratili u hladnjači za sladoled. Nije bilo dovoljno sanduka za sve.

Na prelazu Gradina, na izlazu iz Srbije, čeka se četiri sata
Prema informacijama uprave granične policije u 17.15 časova, putnička vozila čekaju četiri sata na graničnom prelazu Gradina, na izlazu iz Srbije a na Preševu, na izlazu iz zemlje, putnička vozila i autobusi š zadržavaju 35 minuta, navode iz Auto-moto saveza Srbije (AMSS).
Teretna vozila najduže čekaju na Batrovcima, na izlazu iz Srbije i to dva sata dok se na prelazu Horgoš i Šid, na izlazu iz Srbije, zadržavaju 90 minuta.
Na ostalim graničnim prelazima nema dužih zadržavanja za sve kategorije vozila, prenose iz AMSS-a.

Tesla i Karađorđevići
Dr Oliver Subotić*
Dok sam iščitavao primarne izvore za potrebe pisanja knjige „Tesla: Duhovni lik”, imao sam prilike da se lično uverim u ono što su gotovo svi Teslini biografi u manjoj ili većoj meri uočili u njegovoj ličnosti, a to su izrazite „oscilacije” (neretko i protivrečnosti) u raznim temama. Ipak, primetio sam da postoji nekoliko tema u kojima, slikovito rečeno, ne postoje „sinusoide” i izražene „amplitude”, već isključivo „linearna funkcija”. Jedna od tih retkih tema gde Tesla pokazuje jasnu konstantu u stavovima je odnos prema srpstvu, Kraljevini Jugoslaviji i Kraljevskom domu Karađorđevića.
Nikola Tesla je tokom američkog perioda svog života postao izrazit kosmopolita, ostavši istovremeno srpski patriota. Tokom američkog perioda se formirao i kao ubeđeni srpsko-jugoslovenski monarhista, te je poput većine srpskih intelektualaca tog vremena vatreno podržavao koncept Kraljevine Jugoslavije i bio veliki poštovalac kraljevske loze Karađorđević. To poštovanje se već može uočiti u dostupnim dokumentima iz perioda Prvog svetskog rata, kada on izražava divljenje podvizima srpske vojske predvođene svojim nezaboravnim voždom, kraljem Petrom Prvim Oslobodiocem. Tako, povodom inicijative jeromonaha Nikolaja Velimirovića iz 1915. godine, da zajedno sa Mihajlom Pupinom i Pajom Radosavljevićem potpiše „Vidovdanski proglas” i pozove Srbe u SAD da pomognu svojim sunarodnicima na Balkanu, Tesla iznosi stav da bi taj apel američki Srbi najpre poslušali ako bi ga potpisala dva srpska kralja: Petar Karađorđević i Nikola Petrović.
Ličnost u kraljevskoj lozi Karađorđević, koju je Tesla posebno izdvajao, bio je kralj Aleksandar, koji ga je odlikovao Ordenom Jugoslovenske krune prvog stepena 1931. godine. Kralja Aleksandra je doživljavao kao vladara koji je uspeo da napravi snažnu državu (Kraljevinu Jugoslaviju) i ujedini tri balkanska naroda (Srbe, Hrvate i Slovence). U svom posmrtnom slovu Kralju Mučeniku, objavljenom 1934. godine u „Njujork tajmsu”, Tesla ovako zbori: „Poput Vašingtona, bio je sposoban i neustrašiv general koji je oslobodio svoju zemlju od ugnjetavanja; poput Linkolna bio je mudar i patriotski vođa koji je pretrpeo mučeništvo.” Tesla je, pritom, verovao da će mučenička krv kralja Aleksandra definitivno ujediniti narode Kraljevine Jugoslavije (što se, kao što je dobro poznato, nije desilo). Sa druge strane, strahovao je za jedinstvo mlade države, zbog čega je javno podsetio sve Hrvate i Slovence na činjenicu da je njihova sloboda kupljena cenom srpske krvi u Prvom svetskom ratu. Kralj Aleksandar je za Teslu bio i ostao ličnost koja zaslužuje da bude na „pijedestalu srpskih velikana” – pišući pozdravno pismo Srbima u Geriju (Indijana, SAD) uoči Drugog svetskog rata, on za kralja Aleksandra koristi epitete „Veliki” i „Mučenik”.
Kada je reč o kralju Petru Drugom Karađorđeviću, Tesla i prema njemu pokazuje odnos dubokog poštovanja i izrazite odanosti, približan onome koji je ukazivao kralju Aleksandru. U jednom pismu iz 1938. godine upućenom inženjeru Slavku Bokšanu, Tesla kralja Petra Drugog naziva „mladim orlićem iz gnezda velikog orla”, a Srbe u SAD javno poziva da budu odani mladom monarhu, koga naziva „zenicom u oku naroda”. On kralja Petra Drugog veliča u nekoliko javnih objava u SAD želeći mu mnoga leta. Na koncu, poslednji Teslin izlazak u javnost – tačno pola godine pred smrt – bio je osmog jula 1942. godine u hotelu „Njujorker”. On tada, već prilično ugroženog zdravlja, izlazi u pratnji svog sestrića, diplomate Save Kosanovića, da pozdravi kralja Petra Drugog. Mladi kralj je u to vreme bio u poseti SAD, sa ciljem da od predsednika Ruzvelta izmoli vojnu pomoć za generala Dragoljuba Mihailovića (koga je Tesla, po rečima čuvenog američkog istraživača Lelanda Andersona, smatrao za „simbol drevne srpske borbe za krst časni i slobodu zlatnu”). „Hrvatski glas” izveštava o susretu mladog monarha i Tesle, navodeći kako je genijalni pronalazač rekao da mu je kralj svojom posetom učinio najveću čast i da će mu to biti „najmilija uspomena”. Svoj uvodni govor kralju Petru Drugom Tesla je završio rečima: „Veličanstvo, Bog Vas blagoslovio!”. Prema Kraljevim memoarima, obojica su tokom rastanka plakala, a Tesla ga je otpratio podsećanjem na zaveštanje kralja Aleksandra: da čuva jedinstvo naroda Kraljevine.
Važno je ovom prilikom istaći da je Tesli bila apsolutna strana bilo kakva ideja Jugoslavije bez srpske krune na njenom čelu – ostao je odan kralju Petru Drugom Karađorđeviću i pored stalnih ubeđivanja okoline da pređe na stranu Tita i njegovih komunista, koji su se od samog početka rata spremali za revolucionarni prevrat i nasilno preuzimanje vlasti. O čvrstom Teslinom stavu prilično argumentovano piše Margaret Čejni, pozivajući se na hrvatskog profesora Bogdana Radicu, diplomatu Kraljevine Jugoslavije u SAD, koji je tokom rata prešao na Titovu stranu. Iz njene studije saznajemo da je Sava Kosanović bezuspešno pokušavao da privoli svog genijalnog ujaka da se od kralja okrene ka Titu. O svemu navedenom u svojim memoarima svedoči i Konstantin Fotić, ambasador Kraljevine Jugoslavije u SAD, koji navodi da je svaki pokušaj da se od Nikole Tesle izvuče bilo kakva poruka protiv Kralja Petra Drugog bila bezuspešna. Teslina odanost srpskoj kruni bila je do kraja života održana besprekorno.
Da li bi Tesla, da je danas među nama, od „linearne funkcije” skrenuo kao „sinusoidi” u navedenim temama? To je već domen pretpostavki. A ono što možemo pretpostaviti jeste da bi zbog gorkog iskustva Jasenovca, Jadovna i, na kraju, „Oluje” imao krajnje rezervisan stav prema nekoj novoj jugoslovenskoj ideji. Možemo slobodno pretpostaviti i to da bi se i danas zalagao za što bolje odnose Srba sa Hrvatima i Slovencima, koje je smatrao bratskim narodima. A ako ćemo suditi po ogromnom poštovanju koje je decenijama ukazivao Karađorđevićima – kao i ništa manjem poštovanju koje oni do dan danas ukazuju njemu – verovatno bi u naše vreme bio i počasni član Krunskog saveta.
*Osnivač Zadužbine „Petar Mandić”, dobročine ustanove koja neguje uspomenu na Tesline pretke

Rustem Mustafa svedoči na suđenju Tačiju
Suđenje Hašimu Tačiju i njegovim saučesnicima optuženima za ratne zločine na KiM nastavlja se sutra, a kako saznaju mediji u Prištini, sudsko veće saslušaće Rustema Mustafu, bivšeg komandanta oslobodilačke vojske Kosova (OVK) u Operativnoj zoni Lap, inače poznatog kriminalca i osuđivanog ratnog zločinca. Mustafa je jedan od retkih pripadnika OVK i jedini komandant te terorističke jedinice koji su u Prištini osuđeni za ratne zločine na KiM. On je potvrdio da je dobio poziv od Specijalizovanog tužilaštva u Hagu da se iduće sedmice pojavi kao svedok.
Mustafa će, kako se očekuje, svedočiti o funkcionisanju OVK, a u izjavama za medije kazao je da namerava da „brani istinu o ratu OVK”.
Rustem Mustafa poznat je kao komandant Remi, a tokom rata 1998–1999. bio je komandant regionalne zone Lap i član takozvane lapske grupe OVK. Posle rata, postao je poslanik i potpredsednik Demokratske partije Kosova. Uhapšen je u avgustu 2002. i izveden pred Okružni sud u Prištini u kojem su sudile međunarodne sudije Unmika. Osuđen je prvostepeno na 17 godina zatvora jer je utvrđeno da je sa još trojicom pripadnika OVK ubio petoro nelojalnih kosovskih Albanaca. Vrhovni sud Kosova preinačio je presudu 2005. i naložio novo suđenje pa je 2013. osuđen na četiri godine zatvora.
Bio je optužen da je zajedno sa drugim pripadnicima OVK držao zarobljenike u nehumanim uslovima, uskraćujući im adekvatnu zdravstvenu negu, hranu i vodu. Zatočenici su podvrgavani stalnom premlaćivanju, mučenju i pretnjama smrću od avgusta 1998. do juna 1999. godine.
Sumnja se da je tokom rata na KiM učestvovao u teškim zločinima nad Srbima kao i da je u zoni Lap osnivao logore u kojima su civili saslušavani, zlostavljani i ubijani. Grupe pod kontrolom Mustafe, prema podacima dostupnim medijima, posle rata proterivale su preostale Srbe i preprodavale napuštene stanove i drugu imovinu. Mustafa je pored terorističke grupe BIA formirao i „Skiftere” i „Crvenu ruku”, čiji su pripadnici progonili, kidnapovali i ubijali Srbe na području Prištine i Podujeva.
Prema podacima srpskih bezbednosnih službi, Mustafa je još od osamdesetih godina prošlog veka privođen zbog trgovine narkoticima, krijumčarenja oružja, ucena, napada na policiju i drugih teških krivičnih dela. Američke obaveštajne službe smatraju ga jednom od osoba od kojih preti opasnost po mir na Balkanu.
Prema obaveštajnim podacima, Mustafa u svojim kriminalnim aktivnostima, pre svega u trgovini drogom, sarađuje sa Ramušom Haradinajem, dok je do 2015, kada je pravosnažno osuđen, bio poslanik i potpredsednik stranke Hašima Tačija.
Rustem Mustafa jedan je od prvih pripadnika OVK koje je još krajem 2018. u predistražnom postupku saslušalo tužilaštvo u Hagu, pa se tada nagađalo da će on biti i jedan od prvih čije će se ime naći na nekoj od optužnica. Iako je Mustafa zbog svoje pozicije u komandi OVK pominjan odmah uz Tačija, Kadrija Veselija, Adema Čekua, Fatmira Limaja i ostalih, haški tužilac će ga saslušati kao svedoka, a ne kao okrivljenog.

Kaciga glavu čuva
Biciklisti su često prinuđeni da se kreću kolovozom gde ih vozači motornih vozila tretiraju kao „ometače”, a ne kao sastavni deo saobraćajnog sistema
Na teritoriji Srbije od početka godine poginule su 23 bicikliste, a povređeno je više od 400. MUP Srbije skrenuo je pažnju da su oni najugroženija kategorija učesnika u saobraćaju.
„Apelujemo na vozače putničkih i teretnih vozila i autobusa da posebnu pažnju usmere na bicikliste, kako bi sačuvali njihovu bezbednost. Sa druge strane, apelujemo i na bicikliste da upotrebnom svetala i reflektujućih elemenata učine sebe vidljivijim, a samim tim i bezbednijim u saobraćaju”, saopšteno je iz MUP-a i objavljen apel i na društvenim mrežama.
Ključni problem, kada je reč o bezbednosti biciklista u saobraćaju, jeste njihova ranjivost, jer i pri relativno malim brzinama često zadobijaju teške povrede, uglavnom zbog toga što im je jedina zaštita njihova odeća, ukazali su stručnjaci Agencije za bezbednost saobraćaja (ABS).
Važnu ulogu ima i brzina vozila koja učestvuju u sudaru sa biciklistima, naročito kada je reč o težim posledicama. Biciklisti su često slabo uočljivi za druge učesnike u saobraćaju, pre svega jer su dimenzije vozila manje u poređenju sa automobilima, autobusima ili teretnim vozilima.
To je poseban problem u noćnim uslovima vidljivosti, pogotovo u slučajevima kada bicikl nije opremljen odgovarajućim svetlima, a to su belo na prednjoj i crveno svetlo na zadnjoj strani bicikla, kao i ako vozač i putnik na biciklu ne nose svetlu odeću.
Stručnjaci naglašavaju i činjenicu da biciklisti različite starosne dobi i pola imaju različite psihofizičke sposobnosti. Deca uglavnom nemaju dovoljno iskustva i znanja, a stariji imaju smanjenu moć zapažanja, smanjene fizičke sposobnosti i pokretljivost.
Bezbednost dvotočkaša u velikoj meri zavisi i od saobraćajnog okruženja, koje je najčešće dizajnirano i prilagođeno za kretanje motornih vozila i nije predviđeno za bicikliste.
„Oni su često prinuđeni da se kreću kolovozom gde ih vozači motornih vozila tretiraju kao ’ometače’ saobraćaja, a ne kao sastavni deo saobraćajnog sistema, pri čemu često i sami ne poštuju pravila – ne postupaju u skladu sa signalizacijom, zabranom korišćenja mobilnih telefona, audio i video uređaja, upotrebom svetala na biciklu. Saobraćajne nesreće sa učešćem biciklista, zbog njihove velike ranjivosti, češće za posledicu imaju poginule osobe, nego što je to slučaj kod udesa sa učešćem samo motornih vozila sa zatvorenom karoserijom”, navodi se u rezultatima istraživanja ABS-a.
Kada se uporedo posmatraju podaci o nastradalim biciklistima i nastradalim vozačima i putnicima u automobilima, dolazi se do podataka da biciklisti kada učestvuju u saobraćajnoj nesreći imaju skoro šest puta veći rizik da smrtno stradaju nego što je to slučaj sa putnicima i vozačima u automobilima.
U proseku, godišnje u udesima u Srbiji pogine oko 50 i bude povređeno oko 1.486 biciklista. Svaka jedanaesta poginula i svaka četrnaesta povređena osoba u saobraćajnim nesrećama je – biciklista. Oni čine oko devet odsto od ukupnog broja poginulih i oko sedam procenata od svih povređenih osoba u udesima, pokazuju podaci ABS-a.
Saobraćajne nesreće sa učešćem biciklista se najčešće događaju u leto i jesen, odnosno u periodu godine od jula do oktobra, a najviše u avgustu.
Stručnjaci savetuju biciklistima da imaju zakopčanu zaštitnu kacigu, koja će im spasiti život u slučaju pada sa bicikla i sprečiti povrede glave.
„Koristite štitnike za kolena i laktove kako biste ublažili udarce od pada. Nosite odgovarajuće cipele i proverite da li su pertle pravilno vezane. Obucite adekvatnu odeću – pantalone sa užim nogavicama, majice i jakne koje su uz telo, kako ne bi došlo do zakačinjanja delova garderobe o pedale i druge delove bicikla”, savetuju iz ABS-a.
Bicikl treba da bude ispravan, ručice na upravljaču čvrste i pravilno podešene, a sedište na odgovarajućoj visini – tako da stopala obe noge budu u stanju da dodirnu zemlju. Kočnice moraju da budu ispravne, a pneumatici na točkovima napumpani pod odgovarajućim pritiskom.
Belo svetlo na prednjoj i crveno na zadnjoj strani bicikla moraju biti ispravni i postavljeni na odgovarajuće položaje. Zvonce ili sirena takođe moraju biti ispravni.
„Kada prelazite preko kolovoza, trudite se da se ponašate kao da ste pešak. Pogledajte pažljivo levo, desno, levo. Kada procenite da je bezbedno započnite prelazak, gurajući bicikl pored sebe. Koristite ručne signale da upozorite druge učesnike u saobraćaju ili im date obaveštenje o skretanju i promeni položaja na kolovozu”, savetuju stručnjaci.
U noćnim uslovima i kada je smanjena vidljivost, osim što bicikl mora da bude osvetljen, biciklista treba da ima svetlu i odeću sa retroreflektujućim materijalima. Ako voze bicikl kolovozom, treba da se kreću u širini od najviše jedan metar od desne ivice kolovoza, ali ne uz sam ivičnjak.

Svi bi u menadžere, niko neće u prosvetu
Poražavajuće mali broj studenata koji nameravaju da postanu prosvetni radnici ponavlja se iz godine u godinu. Avetinjski pusti ostaju smerovi fakulteta koji obrazuju nastavnike. Stručnih profesora za fundamentalne opšteobrazovne predmete u preduniverzitetskom školstvu već nema dovoljno, i neće ih ni biti dok na pragu fakulteta ima najmanje budućih brucoša koji žude da steknu visoko obrazovanje da bi se vratili u učionice kako bi neke nove đake opismenili.
Zvuči optimistično kad se kaže da je na Matematičkom fakultetu u Beogradu na smeru nastavnik matematike ove godine konkurisalo duplo više studenata nego lane. Ali u brojkama, realnost izgleda ovako: prošle godine je u ovo doba bilo svega osam kandidata, sada ih je 16, a planirano je 70 brucoša.
Na svim srbističkim katedrama na republičkom nivou očekuje se da će biti popunjeno oko 40 odsto ponuđenih mesta za buduće studente.
– U Novom Sadu, Nišu, Kragujevcu, Beogradu, Kosovskoj Mitrovici, kada se sve sabere, planirano je 441 mesto na budžetu, a ima 186 kandidata. Samo u Beogradu za grupu za srpski jezik i književnost bilo je prijavljeno 34 kandidata na 100 mesta, a za srpsku književnost i jezik 63 na predviđenih 150 mesta. Slično je bilo i prošle godine. Slikovito, ako bismo gledali po poslovičnoj slici čaše vode koja je do pola puna ili prazna, zavisi da li ste optimista ili pesimista, ta čaša je svakako – šuplja – dočarava za „Politiku” prof. dr Slavko Petaković, šef katedre za srpsku književnost s južnoslovenskim književnostima na Filološkom fakultetu Univerziteta u Beogradu.
Jagme za indeks nema ni na Opštoj fizici, smeru Fizičkog fakulteta koji u glavnom gradu upisuju budući nastavnici ovog predmeta. Tu je prijavljen samo – jedan kandidat. Pad broja zainteresovanih se beleži već osam godina, ali do sada nije bila ovako alarmantna situacija. Kako je izjavio dekan, prof. dr Ivan Belča, ovaj brucoš će imati sve predmete, ništa neće biti izbačeno, a sledeći potez je na državi jer ne sme da se dozvoli da se ugasi Opšta fizika, pošto bi u tom slučaju buduće generacije ostale bez nastavnika.
Oskudicu interesovanja za prosvetni poziv potvrđuju i preliminarne rang-liste za upis na Prirodno-matematičkom fakultetu u Novom Sadu. Studije za profesora hemije tu će upisati samo jedan kandidat, a planirano je 20 brucoša. Za buduće nastavnike fizike bilo je ukupno tri kandidata, jedan je pao prijemni, jedan „upao” na samofinansiranje i jedan zavredeo indeks na budžetu, mada je ukupno studenata na ovom smeru moglo biti 25. Za ostala nastavnička zvanja na novosadskom PMF-u zainteresovanost je za mrvicu bolja. Na smeru za profesore matematike ima osam kandidata za 51 budžetsko mesto, dok je za profesore geografije 11 rangiranih, a 40 raspoloživih mesta.
– Mi smo sada u prvom planu kao nacionalna disciplina, a kada smo pokušali da srpski jezik i književnost dobije natpredmetni status, da se uvede na sve fakultete, ta inicijativa ostavljena je da istrune u lavirintima birokratije. Dobili smo deklarativnu podršku i van toga se ništa nije učinilo – ukazuje Petaković.
Njegove reči „prosveta je trenutno na mrtvom vezu, ostavljena je da odumre” i više puta isticane stipendije za studente koji se obrazuju za nedostajuća zanimanja u školama teško da će biti od pomoći. Za ovu godinu dodeljeno ih je samo pet, a novi konkurs uskoro treba da bude raspisan.
– Ne verujem da će to dati velikog efekta, budući da je student potpuno svestan da kad se završi studiranje on ulazi u prosvetu gde su plate takve kakve jesu i, što je veći problem, gde položaj prosvetnog radnika nije dobar – konstatuje ovaj profesor.
Nastavnici tvrde da su nemoćni. Ugled im je srozan. Plate su im ispod republičkog proseka. Učenici to vide i neće da postanu nastavnici. Nastavi li se tako, ne bi čudilo da u dogledno vreme u mnogim školama table budu najpametnije, nastavnici uglavnom nedovoljno stručni, a đaci posledično funkcionalno nepismeni. Hoće li s takvim predznanjem upisivati fakultete?
Da ironija bude veća, najodgovorniji donosioci odluka istrajno tvrde da je obrazovanje prioritet, a unapređivanje kvaliteta obrazovanja strateški cilj. U prvom planu je digitalizacija, a vraćanje dostojanstva prosvetnom esnafu ostaje na marginama. Šta uraditi da se pomak nabolje vidi ubrzo, da se ne čeka deset godina?
– Prvi korak mogu biti stipendije, ali to nije rešenje. Drugi je povećanje plata. Treći, rešavanje statusa prosvetnog radnika, zaštita od pritisaka i sprečavanje nasilja kojima je izložen, kao i prevencija nasilja u bilo kom obliku u školama. To se mora sistemski rešiti vrlo rigidnim kažnjavanjem. Nastavnik mora imati ugled u društvu, a primer i uzor za to treba da budu oni koji istupaju u javnom prostoru. Kada okruženje bude podsticajno tako da đaci u velikom broju upisuju nastavničke smerove i konkurencija će biti veća i najbolji će ulaziti u učionice. Svi ovi koraci su povezani, ne može da se ispuni samo jedan – smatra Petaković.
Medijski prostor, portali naročito, obiluju svakojakim jezičkim pogreškama, lektori su desetkovani, zvanična saopštenja državnog vrha, pa i Ministarstva prosvete, neretko su ugledni primeri grešaka, počevši od pravopisnih. Ako bi, recimo, bar državne institucije koje već imaju službe za odnose s javnošću obavezno morale da uposle profesore srpskog jezika kao lektore, da li bi i to doprinelo pravilnijoj upotrebi srpskog jezika, podsticajnom okruženju i većem interesovanju za studije srpskog jezika?
– To bi bio kulturni uticaj iznutra koji je najbitniji i koji bi menjao ovo društvo. Kad učenik vidi da uopšte nije važno kako govorite, kako pišete, on prihvata taj model. Kada bi u institucije koje se obraćaju javnosti ušli profesori srpskog jezika i književnosti to bi oblikovalo javni izraz, onda bi i đaci i svi građani imali orijentir šta je poželjno, društveno prihvatljivo i važno. Deca nemaju signal iz okruženja koji im kaže da je bitan način izražavanja, poznavanje svog jezika. Ne čitaju kao pre, a uticaj elektronskih medija je ogroman. Navikli su na kratke poruke koje su ekspresivno svedene. Bogatim jezikom možete da izrazite svoju psihološku slojevitost, tanane emocije, nijanse u raspoloženjima, bogatstvo svoga bića. Što vam je jezik siromašniji, teže možete da komunicirate s drugima. Pitanje je da li siromašenje jezika korespondira s osiromašenjem potrebe da se razgovara s drugim čovekom, jer se komunicira kratkim porukama, emotikonima, sažetim mejlovima, frazama, rečeničnim sklopovima koji su klišei. Nisam siguran da problem u komunikaciji dece nije povezan sa siromaštvom jezika, a ono sa iščezavanjem potrebe da se zaista komunicira s drugom osobom – zaključuje šef katedre za srpsku književnost.

Rubljov izborio četvrtfinale Vimbldona, protivnik Đoković ako pobedi Hurkača
Ruski teniser Andrej Rubljov plasirao se u četvrtfinale Vimbldona, pošto je danas u osmini finala savladao Aleksandra Bublika iz Kazahstana rezultatom 7:5, 6:3, 6:7 (6:8), 6:7 (5:7), 6:4.
Meč je trajao tri sata i 20 minuta. Ovo je bio šesti međusobni duel ruskog i kazahstanskog tenisera, a četvrti trijumf Rubljova.
Rubljov će u četvrtfinalu igrati sa pobednikom meča između Srbina Novaka Đokovića i Poljaka Huberta Hurkača, koji je na programu kasnije večeras.
Plasman u četvrtfinale Vimbldona izborio je još jedan ruski teniser Roman Safiulin, koji je pobedio Kanađanina Denisa Šapovalova 3:6, 6:3, 6:1, 6:3. On će u četvrtfinalu igrati sa pobednikom meča između Italijana Janika Sinera i Danijela Elahija Galana iz Kolumbije.

Pisao je kao freskopisac
U Srpskoj književnoj zadruzi predstavljena je knjiga Đorđa J. Janića „Vreme i utemeljenje” (Ogledi o poeziji Slobodana Rakitića), koju su objavili „Hrišćanska misao” i „Partenon”. O studiji su govorili Dragan Lakićević i autor, stihove Slobodana Rakitića kazivao je dramski umetnik Srba Milin, a o nedavno preminulom pesniku besedili su Radoslav Vojvodić i Matija Bećković, njegovi savremenici i prijatelji. 
Đorđe J. Janić, istakao je Lakićević, pristupa Rakitićevom pesničkom delu sveobuhvatno i kompleksno: najpre u okviru epohe, otud – vreme iutemeljenje, u kontekstu stila, postupka, forme – ritma i rime. Zatim u odnosu Rakitićeve poezije spram Rakitićeve esejistike, u potrazi za autopoetikom. Jedna od Janićevih teza je da pesnik, razmatrajući tuđu poeziju, govori najviše o sebi. U takve pesnike spada i Slobodan Rakitić. Njegovu poeziju Janić često dovodi u vezu sa njegovim esejima i studijama o poeziji velikih srpskih pesnika: Rakića, Nastasijevića, Desimira Blagojevića, Desanke… Posebnu pažnju Janić je posvetio problemu ili fenomenu stvaralačkog čina Slobodana Rakitića. I stvaralački čin je teorijski i filozofski pojam koji pesnik artikuliše i izražava kao doživljaj.
Od prvih danas poznatih stihova Slobodana Rakitića, naglašava Janić, prisutna je u njegovoj poeziji – slutnja. Slutnja kao psihološko, ali i mistično stanje. Slutnja kao bolno, ali i slatko mučno slanje. I ne prečesto kao ona Disova slutnja, koja je sećanje o nečem drugom, izgubljenom. Iz tog sećanja rađa se čitav njegov pokušaj da razreši pitanje postojanja sveta i čovekovog mesta u njemu. Slutnja je majka svih otkrića, ali i svih strahova. Svaki pesnik, stvarni pesnik, u stalnom je stanju slutnje. 
– Iščitavajući Rakitićevu poeziju prepoznavao sam odsjaje, onaj „tajni žar”, u mnogim od njih. Evo da nabrojim neke: „Pesma izgnanika”, „Studenički napev”, „Metohija”, „Zapis iz Velike Hoče”, „Nečujna zvona“, Istina srca”, „Sveti Nikola”, „Praznik u Raški”, ali i „Grob Rilkea u Raronu”… Nije slučajno da njegove knjige imaju ove naslove: „Svet nam nije dom”, ali i „Potomak, pa novi potomak”, da postoje i „Svetlosti rukopisa”, ali i „Vodena slova” – primećuje Radoslav Vojvodić.
Slobodan Rakitić, kaže Matija Bećković, raški je pesnik. Izgledao je „kao da je sišao s freske”, i pisao je kao freskopisac. I pred njegovim likom bi se neki budući Sveta Mandić mogao upitati: „Da l’ umre mlad taj pesnik ko Miljković il’ star i grešan kao Jovan Dučić”? Slobodan Rakitić bio je jedan od retkih pesnika čiji su pesnički i životni planovi računali na dug rok. Smrt je i njemu, kao i u tolikim drugim slučajevima, pomrsila račune. Ali, nije samo njemu, nego i nama koji smo mu ostali dužni i pravu reč, i prava priznanja. Lirik, kojem je nedostajalo mane da bi bio lakše uočen i jače osvetljen, pisao je vezanim stihom, ali se u zrelom dobu, katkad, poslužio i slobodnim stihom, dolazeći i do slobodnije reči. 
Raški pesnik Rakitić, u savremenoj srpskoj poeziji, zaključio je Bećković, zauzima slično mesto koje Raška oblast danas zauzima u Srbiji. Ali, to mesto, već sutra, neće biti onakvo kakvo je danas. 
Z. R.

Ukinuti proviziju na humanost (3)
Kada je „Politika” započela akciju da se uplate novca za humanitarne akcije oslobode provizije, ni slutili nismo do kakvih ćemo saznanja i usputnih otkrića doći. Podsećanja radi za one koji danas prvi put čitaju naše novine, pisali smo o iskustvu jednog našeg čoveka koji je hteo u Banjaluku, porodici pokojne Jelene Trikić (30)iz Prijedora, koja je odbila lečenje jakim citostaticima tumora na mozgu kako bi postala majka i iza koje je ostao sin Nikola, da pošalje jedinih 70 evra uštede. Nije ih poslao, jer mu je jedna banka za tu usluga tražila 40 evra. 
Ovo je već treći dan da „Politika” piše i vodi akciju ne bi li se Narodna banka Srbije, Ministarstvo finansija, Udruženje banaka Srbije, pa i same poslovne banke, same za sebe, priključile našem pozivu – oslobodimo humanitarne uplate provizije. Svejedno gde ih slali – u svet ili kod kuće.
Odjeka, nažalost, još nema. Kucamo na zatvorena vrata. Oni koji imaju mogućnost na „izađu” na naš sajt i da pročitaju reagovanja naših čitalaca – biće svesni u šta smo dirnuli.
I sada, mada profesionalno i zanatski neuobičajeno, krećemo s vešću. Juče smo doznali da ni Crveni krst Srbije za svoje devizne uplate nije oslobođen plaćanja provizije. Tačno 11. marta biće dve godine od cunamija (ogromnog morskog talasa koji je na pučini izazvao zemljotres) koji je u japanskom gradu Fukušimi i okolini odneo 19.294 žrtve pričinivši neviđena razaranja i štete.
Crveni krst Srbije je pokrenuo akciju pomoći prijateljskom Japanu od koga smo pre, ali i posle toga, dobili na stotine miliona dolara i evra raznovrsne pomoći. Mesecima su građani i institucije Srbije sakupljali dinar po dinar sakupivši nešto više od dva miliona dolara. Simbolično u odnosu na ono što smo dobili od Japana. Ali, to je to. Više nismo smogli. I znate li šta se dogodilo? Pogađate. 
Jedna naša banka, kako nam je posvedočeno u CKS, odrekla se troškova konverzije dinara u odgovarajuću valutu i provizije za uplatu na japanski račun kao svoj prilog celokupnoj humanitarnoj akciji. Šta to govori? Da je u pitanju diskreciono pravo šefova banaka da se u takvim i sličnim okolnostima odreknu delića od svoje uobičajene zarade.
I šta ovaj još primer govori? Da naša, „Politikina”, akcija ima smisla. Ona treba da pokrene, kako bi se to u socrealističkom jeziku reklo, širu društveni akciju – da se takve i slične humanitarne uplate oslobode svake vrste troška, jer je s etičke, ljudske, pa i poslovne strane, nemoralno zarađivati na nečijoj pukoj želji da drugome u nevolji – pomogne.
I ništa više od toga. P(r)ozvani još ćute. Mi nećemo.

Dve trećine radnika s „rupom” u stažu
Dve trećine radnika u Srbiji ima „rupu” u stažu, jer su ostali bez uplaćenih doprinosa za penzijsko i invalidsko osiguranje koje je poslodavac po zakonu morao da plati. Podaci penzijskog fonda zaključno s 31. decembrom 2012. godine, pokazuju da je oko 60 odsto poslodavaca ili 147.265 ispunilo obavezu i u roku podnelo prijavu za uplatu penzijskih doprinosa za 2011. godinu.
Poslodavci, podseća Jelica Timotijević, direktor Sektora za odnose s javnošću u PIO fondu, obavezni su po zakonu da do kraja aprila tekuće godine dostave  penzijskom fondu dokaze o isplaćenim zaradama i plaćenim doprinosima u prethodnoj godini. Ona apeluje na poslodavce da ne propuste taj rok.
U poređenju sa 2011. godinom očigledno je, kaže ona, da se ažurnost poslodavaca u 2012. povećala, jer je veći broj poslodavaca dostavio dokaze o uplaćenim doprinosima.
Prema podacima fonda u 2011. godini prijavu je podnelo 93.668 poslodavaca. Lane je taj broj bio za oko 53.000 veći.
PIO fond je zbog neažurnosti i neodgovornosti poslodavaca prošle godine uputio 8.604 opomena, a njih oko 5.074 je po dobijanju opomene podnelo obrazac kako bi namirilo doprinose za svoje zaposlene. Penzijski fond je zbog nepodnošenja obrasca za uplatu doprinosa tokom 2012. godineuputio 359 prekršajnih prijava.
Od ukupno 224.838 poslodavaca koji su podneli prijavu najviše ih je na području Beograda – 93.816, Niša – 20.200, Novog Sada – 15.416 i Sremske Mitrovice – 8.101.
Trajna i zakonska obaveza poslodavaca je, ističe Timotijević, da plaćaju doprinose za penzijsko i invalidsko osiguranje za sve zaposlene. Ukoliko poslodavac ne bude poštovao rokove, što se smatra prekršajem, predviđene su novčane kazne od 10.000 do 800.000 dinara za poslodavca, a od 2.500 do 50.000 za odgovorno lice. Neažurnost poslodavca osnovni je razlog zbog koga kasne rešenja o penzionisanju, napominje Timotijević.
Fond je omogućio poslodavcima da obave i elektronsku preliminarnu kontrolu M4 obrazaca, a do sada je više od 15.000 poslodavaca koristilo uslugu elektronske kontrole prijava, kaže ona.
Od oko 330.000 firmi i radnji u decembru je zarade i doprinose isplatilo 95.000 poslodavaca. Više od 97.000 poslodavaca „zaboravilo” je da svojim zaposlenima isplati zarade, dok je platu bez poreza i doprinosa tokom decembra izmirilo oko 6.000 poslodavaca.
Dragoljub Rajić iz Unije poslodavaca Srbije kaže da ne treba očekivati drastičniji rast broja urednih poslodavaca dok se ne izvrši temeljna reforma poreskog sistema i to u delu oporezivanja zarada.
– Ako se ništa ne preduzme, nego se tekstilna industrija i dalje bude oporezivala po istoj stopi kao duvanska ili turističke usluge, koje imaju neuporedivo veći promet, onda će uskoro svaki drugi, a ne svaki treći radnik ostati bez uplaćenih doprinosa, kaže Rajić.

Ukinuti proviziju na humanost (2)
Istražujući zašto sve gotovinske, pa i veoma skromne devizne uplate u humanitarne svrhe, ne mogu da prođu bez dosta visoke provizije, „Politika” je došla do saznanja da Srbija nema uređen sistem platnog prometa sa susednim zemljama, konkretno sa Bosnom i Hercegovinom, već ga obavlja preko neke od većih evropskih banaka. Najčešće nemačkih. I ta usluga, naravno, košta. Ništa drugačije nije ni sa ostalim zemljama bivše SFRJ.
Da bi, recimo, 70 evra, koje je naš građanin namenio porodici pokojne Jelene Trikić (30) iz Prijedora, koja je odbila lečenje jakim citostaticima tumora na mozgu kako bi postala majka i iza koje je ostao sin Nikola, stiglo do njih, pare, odnosno informacija o uplati, ide preko Nemačke, a u nekim slučajevima, preko još neke banke. I svaka takva informacija – košta. Kod nekih banaka manje ili više, ali – poslovne banke takve doznake naplaćuju. Ne postoji neko pravilo da se humanitarne uplate oslobode takvih troškova.
„Politika” je pokrenula javnu akciju kod Narodne banke Srbije, kao banke nad bankama i institucije koja uređuje platni promet sa inostranstvom, da se kod Udruženja banaka, ali i samih poslovnih banaka, donese neka vrsta kodeksa ili sporazuma o dobroj volji po kojem bi se takve uplate oslobodile troškova platnog prometa.
Ali, problem, međutim, nije samo kada su u pitanju devizne humanitarne doznake u susedne države bivše SFRJ. Taj trošak, provizije, postoje i za unutrašnje, dinarske, humanitarne uplate. One su, istine radi, mnogo manje, od recimo 0,3 odsto do tri hiljade dinara, u zavisnosti od visine sume. Pitali smo pojedine bankare da li postoji neki pravilnik po kome bi se svaka humanitarna uplata oslobodila obaveznog plaćanja provizije. Rečeno nam je – da ne postoji. To pitanje je potpuno neuređeno i rešava se tako što odgovorno lice u banci svojom diskrecionom odlukom odobrava takve besplatne transakcije.
Jedan od bankara, čije ime uopšte nije bitno za ovu priču, skreće nam pažnju na nimalo bezazlen detalj – moguće zloupotrebe, pa i pranje novca preko humanitarnih akcija i računa. To pitanje, po njemu, nije baš tako jednostavno i valjalo bi ga podići na neki viši nivo i razmotriti iz više uglova. Dobro je, kaže, što se o tome povela rasprava, ali to je, ipak, posao za centralnu banku, pa i Ministarstvo finansija.
Bez sumnje i ovo je aspekt koji se, u ovoj našoj akciji, mora imati u vidu, ali u ovo vreme sveopšte elektronske komunikacije i tome se može doskočiti ako nam je zaista cilj da bez suvišnog troška s malim prilozima pomognemo onima kojima je svaki dinar veliki kao kuća, a da takve akcije ne bude izvor za zaradu.
Nekada su, podsećanja radi, u vreme Službe društvenog knjigovodstva, tadašnja pravna lica, firme ili kako su se onda zvali „korisnici društvenih sredstava” imali u svom računu tri karakteristična broja, 840 ili 849, nije važno, na osnovu kojih se tačno znalo o kom je subjektu u plaćanjima reč.
Zbog čega ne bi na sličan ili istovetan način svaki humanitarni račun, koji bi se, razume se, otvarao u bankama po strogo uređenim pravilima i iza njih stajala odgovarajuća dokumentacija, dobio takvu šifru, koju bi svaki kompjuter na šalterima banaka ili pošta prepoznao i uplatu oslobodio provizije? Odgovor čekamo.
„Politika” je započela ovu akciju. Bilo bi dobro kada bi se o njoj povela šira rasprava, čule još neke ideje i predlozi, jer humanost ne sme da ima granice, a još manje da na njoj neko, makar i nenamerno, zarađuje.

Banke potopile brodogradilište
Zrenjanin – Brodogradilište „Begej” je bankrotiralo. Donedavno to niko nije mogao da zamisli. U vreme najveće krize, blokada, nestašice deviza ono je sve svoje proizvode izvozilo i to baš na Zapad. Propast firme prate komentari da njoj nije bilo spasa, jer u recesiji nikom nije stalo do novih brodova pošto ni oni postojeći nemaju šta da prevoze. S druge strane, radnici kažu da je brodogradilište gurnuto u bankrot i da tako nije moralo biti.
Privredni sud u Zrenjaninu je bankrot proglasio na predlog Vojvođanske banke i firme „Begej holding”, najvećih poverilaca. Na ročištu su se bankrotu usprotivili bivši radnici brodogradilišta i mali akcionari, njih pedesetak. Odluka o bankrotu je doneta nakon izveštaja o finansijskom stanju u ovom preduzeću. Nakon obelodanjivanja bankrota bivši radnici su izjavili da će tražiti od nadležnih organa da preispitaju privatizaciju firme i da se temeljno istraže potraživanja najvećih poverilaca, jer su, po njima, sumnjiva, i naduvana. Oni su takođe istakli da su u saradnji sa stručnjacima sačinili plan reorganizacije koji može da oporavi firmu.
Privatizacija brodogradilišta osnovanog 1947. započela je 1991. po ondašnjim zakonima i tada su radnici kupili 33,33 odsto kapitala, a većinski deo od 67,67 procenata je uknjižen u državnu svojinu. Kada su nam uvedene sankcije pojavili su se problemi finansiranja proizvodnje pa je preduzeće bilo prisiljeno da uzima kredite kod Vojvođanske banke – Novi Sad, glavne filijale Zrenjanin.
– Krediti su bili kontrolisani i vodilo se računa da se ne uzme više novca nego što može da se vrati, kaže tadašnji direktor „Begeja”, a onda i predstavnik malih akcionara, Milan Višnjić. On ističe da su sa poslovanjem banke nastali problemi 1996. „kada je ona svoje gubitke počela da prebacuje na privredu”. – Od avgusta 1997, kada je dug bio 109 miliona dinara, za pola godine popeo se na preko 927 miliona dinara. Po tadašnjoj poslovnoj politici banke „Begej”je morao da za 30 procenata od vrednosti svakog kredita kupi akcije Vojvođanske banke. Sve akcije brodogradilišta u banci su nestale bez traga.
Ubrzo, već u februaru 1998. brodogradilište ulazi u stečaj, a tada je ono u zalihama imalo 30 miliona nemačkih maraka što je bilo mnogo vrednije od dugovanja. Za ondašnje prilike „Begej” iz stečaja izlazi brzo, za manje od godinu dana. Svi poverioci su pristali da im se za dve godine isplati 60 odsto od dugovanja. Dakle sva potraživanja su im umanjena za 40 odsto, osim Vojvođanskoj banci.
Ona će kasnije ustupiti ta potraživanja holandskoj firmi „K Damen” za 8,8 miliona evra od kojih će, navodno, naplatiti tek 600.000. Holanđani tim putem postaju i vlasnici 96,41 kapitala „Begeja”, a potpuno su zaobiđena mišljenja malih akcionara, kao suvlasnika preduzeća. Međutim i firma „K Damen” je u Holandiji ušla u stečaj pa je i likvidirana, a u likvidacionu masu je ušao i zrenjaninski „Begej”. Tako je brodogradilište pripalo firmi „Merkurius Internacional BV”, takođe holandskoj.
Milan Višnjić i mali akcionari kažu da njih nikada niko nije pitao za kasnije silne statusne promene preduzeća, za izdavanje imovine u zakup raznim firmama kojim se teško ulazilo u trag. – Po zakonu o privatizaciji privatizovano je svega 3,5 odsto imovine brodogradilišta. Osnovno je pitanje hoće li se nakon rasprodaje imovine iz bankrota, na dokovima „Begeja” ikad više pojaviti brodovi?

Petorica štrajkuju, ostali rade
Čačak – Većina od ukupno 96 policajaca i službenika Saobraćajne policijske ispostave u Čačku juče se vratila redovnim obavezama i patrole su izašle na teren, ali su petorica najupornijih saobraćajaca nastavila štrajk glađu. Na početku njihovog protesta, 11. februara po podne, bilo ih je sedmorica ali je prekjuče Goran Dobrić prevezen u čačansku bolnicu zbog zdravstvenih problema, dok je juče ujutro Dejan Resimić javio komandiru da odustaje od štrajka.
O Dobrićevom zdravstvenom stanju dr Miroslav Sretenović, portparol Zdravstvenog centra u Čačku juče je rekao:
– Policajac koji je 12. februara primljen u čačansku bolnicu zbog zdravstvenih tegoba smešten je u koronarnu jedinicu, nije životno ugrožen i u toku je njegovo dalje ispitivanje.
Pred Saobraćajnom ispostavom u čačanskom naselju Alvadžinica preksinoć se okupilo oko stotinu meštana koji su dali podršku štrajkačima, a zatim u toku večeri kamionima blokirali saobraćaj na raskrsnici magistralnih drumova u Preljini, sedam kilometara od Čačka. Intervencijom policije blokada je uklonjena posle 15 minuta, i saobraćaj normalizovan.
Preksinoć je u prostorijama ispostave u Čačku održan radni dogovor kojem je prisustvovao general Dragiša Simić, načelnik Uprave saobraćajne policije MUP-a Srbije. Tada je suspendovanom načelniku Odeljenja saobraćajne policije u Čačku, Dragoslavu Krdžiću, predočeno da više neće obavljati tu dužnost već će mu biti ponuđeno drugo radno mesto. U isto vreme, od policajaca koji štrajkuju glađu zatraženo je da prekinu protest, uz obećanje da neće trpeti mere zbog štrajka.
Saobraćajnom ispostavom u Čačku sada rukovodi komandir Radosav Bošković koji je i bio na toj dužnosti, uz privremenu saradnju dvojice pomoćnika generala Simića, koji će ostati u Čačku dok se situacija ne normalizuje.
Štrajkači glađu koji su nastavili svoj protest u krugu ispostave, sada imaju samo dva zahteva: da se Dragoslav Krdžić vrati na mesto načelnika Odeljenja saobraćajne policije, i da se penzioniše Milovan Petrović, načelnik Policijske uprave u Čačku.

Slušanje
Srpski narod u regionu, deo jedne i nedeljive srpske nacije, živi u osam susednih i Republici Srbiji okolnih država. Petina srpskog naroda živi u osam balkanskih i srednjoevropskih država od kojih su pet pripadale bivšoj jugoslovenskoj federaciji. U ovim državama živi oko 1,9 miliona pripadnika srpskog naroda. Tokom proteklih 20 godina broj Srba u regionu opao je za oko 400.000.
Velike sile prihvatile su, ipak, posle ratova i kolektivnog kažnjavanja srpskog naroda, da za sve balkanske narode načelno važe ista prava. Tokom postojanja jugoslovenske države status i prava srpskog naroda su od vlasti u Beogradu zloupotrebljavani ili pak zanemarivani u korist opstanka kakve god zajedničke države. Posle decenija zaborava, zloupotreba i poraza, tek posle 2006. godine i uspostavljanja nezavisne srpske države, mi imamo priliku da o našem narodu u regionu vodimo računa po uzoru na druge moderne, miroljubive matične evropske države. Uprkos činjenici da je pre nekoliko godina donela jedan od najboljih i u regionu svakako najliberalnijih zakona o nacionalnim manjinama, Republika Srbija nikada nije vodila jasno definisanu i trajnu politiku prema srpskom narodu u regionu. Republika Srbija nikada nije ni javno zahtevala reciprocitet.
Tek sedam godina traje proces izgradnje ustanova Srbije koje bi vodile brigu o srpskom narodu u regionu. Reč je o ministarstvu (danas kancelariji), zakonu, strategiji vlade... Napredni klub od 2008. prati stanje političkih prava srpskog naroda u regionu. Nažalost, na osnovu petogodišnje analize slobodni smo da tvrdimo da politička i druga prava srpskog naroda u regionu tokom svih ovih godina opadaju ili u najboljem slučaju stagniraju. Odstupanje od slova Dejtonskog sporazuma, uskraćivanje 34 nadležnosti Republike Srpske, oduzimanje teritorije, stvarna obespravljenost srpskog naroda u FBiH, nesprovođenje Erdutskog sporazuma u vezi sa zajednicom opština, osporavanje prava na kulturnu posebnost, ravnopravnost prognanika i povratak stanarskih prava u Hrvatskoj, osporavanje prava na ravnopravnost, identitet i progon sveštenika u Crnoj Gori, osporavanje statusa nacionalne manjine u Sloveniji, daleko gori položaj u Albaniji, negiranje verskih prava u Makedoniji i stagniranje nacionalne manjine u Mađarskoj... Sve su to nezadovoljavajući nalazi pet redovnih godišnjih izveštaja o političkim pravima srpskog naroda u regionu.
Da... Srbija je konačno počela da pokazuje spremnost da vodi stalnu i modernu politiku prema srpskom narodu u regionu. Ta politika, međutim, nema snagu i kontinuitet, ona je opterećena populizmom, partijaškim sebičnostima, ponekad i slabotinjom, kriptojugoslovenstvom, autošovinizmom pojedinih političara i diplomata. Skleroza dekadencije i laži često ne dozvoljava da rečima uslede dela.
Zato Napredni klub apeluje na sporazum o stalnoj politici prema srpskom narodu u regionu utemeljenoj na Ustavu Srbije, zakonima i strategiji... Predlažemo potpuno ugledanje na politiku Hrvatske i Mađarske. Predlažemo preciziranje zakona i strategija i njihovo usklađivanje s evropskom praksom; izradu seta identitetskih zakona. Tako se ne bi događalo da zvanična Srbija ostane nema kada upotreba ćiriličnog pisma izaziva krizu u zagraničnom gradu Vukovaru, gde ovo pismo treba da štiti zakon, i u srpskom Novom Sadu, gde bi trebalo da ga propisuje Ustav.
Verujem da sve političke partije treba da se saglase o imperativu da politika prema                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                         srpskom narodu u regionu bude prioritet, jedan od stubova državne politike, kao i o povećanju sredstava za ove projekte i o donošenju identitetskih zakona... Poslanici nacionalisti u ovoj skupštini mogu prihvatiti da je dosadašnja praksa, čak i kada su je zvanično motivisale velikodržavne zamisli, zapostavljala sprovođenje temeljne, institucionalne politike Srbije prama srpskom narodu, politike koja je dozvoljena u EU... Evropejci možda zanemaruju činjenicu da milioni građana koji su se iz zagraničnih srpskih zemalja doselili ili su prognani u Srbiju imaju pravo na brigu prema svome zavičaju i da zapostavljanje tog prava ugrožava temelje demokratije u Srbiji. Konačno, otimanje tradicija srpske kulture i nasleđa u regionu osporava identitet naše nacije i time mesta Srbije među modernim državama.
(Obraćanje na Javnom slušanju o Političkim i drugim pravima srpskog naroda u regionu, zakazanom za danas u Domu Narodne skupštine)
Napredni klub

Svaka treća žena na svetu bude pretučena ili silovana
BEOGRAD – Svaka treća žena na svetu tokom života bude pretučena ili silovana, a da bi se te poražavajuće brojke promenile neophodno je da se stane na put nasilju nad damama, što je proces u kome svi moraju učestvovati, poručeno je danas sa građanske akcije „Jedna milijarda ustaje”.
Tokom performansa koji je održan na beogradskom Trgu Republike, i koji je deo međunarodne akcije protiv nasilja nad ženama, učesnici skupa su plesali kako bi se simbolički suprostavili nasilju.
Poverenica za zaštitu ravnopravnosti Nevena Petrušić poručila je u izjavi Tanjugu da je nasilje nad ženama jedan od najgorih vidova kršenja ljudskih prava i da svi treba da budu još svesniji da je ta vrsta nasilja u porastu.
„Nasilje nad ženama proizvodi nesagledive posledice i to ne samo sa aspekta prava žena, nego je to pojava koja direktno ugrožava razvoj društva. Povećan broj ubistava žena i drugih vidova nasilja, koji se još uvek proceuiraju tako što to traje i kasni se sa donošenjem odluka, su nešto što treba da bude predmet pažnje nadležnih državnih organa”, navela je Petrušić.
Ona je ocenila i da sistem zaštite od nasilja u porodici, ali i sistem zaštite od nasilja nad ženama, treba učiniti još delotvornijim, na čemu svi zajedno moraju da rade.
I zaštitnik građana Saša Janković ističe da je nasilje nad ženama u Srbiji, ali ne samo u njoj, svakodnevno i toliko često da ga se već duže vreme posmatra kao uobičajena pojava.
Janković smatra da državni organi, sudovi, policija i tužilaštva moraju da rade mnogo efikasnije i beskompromisnije svoj posao u toj oblasti.
„Nasilje nad ženama se tiče svakog od nas jer se nasilje u porodici ne može odvojiti od nasilja na ulici, a nasilje na ulici od nasilja u društvu. Društvo koje toleriše nasilje nad ženom je osuđeno na nasilje kao svakodnevno obeležje svog postojanja i zato je dobro da se građani okupe i da izraze protivljenje protiv nasilja, ali i da podsete državne organe da su oni ti koji moraju reagovati i preventivno i represivno i smanjiti to zaista veliko zlo”, naglasio je Janković.
Performansu protiv nasilja nad ženama prisustvovao je i poverenik za informacije od javnog značaja i zaštitu podataka o ličnosti Rodoljub Šabić koji je u izjavi Tanjugu istakao da su statistički podaci „grozni” i da pokazuju da svaka treća žena u svetu bar jednom bude pretučena ili silovana.
„To u Srbiji možda nije tako već kažu da je kod nas to slučaj sa svakom četvrtom ženom. Tom nasilju treba stati na put. Juče je u ovom gradu neko udavio jednu lepu, divnu devojku”, naveo je Šabić.
Šabić je istakao i da mu je žao što se na obeležavanju današnje akcije nije okupilo više ljudi jer takvi skupovi zaslužuju ozbiljniju podršku, a obaveza je svih da se suprostave nasilju koga je sve više
Akciju „Jedna milijarda ustaje”, koju su u Srbiji organizovale Nezavisne aktivistkinje ženskog mirovnog pokreta, pre 14 godina porkrenula je feministička spisateljica i aktivistkinja iz Njujorka Iv Ensler, a danas se takav vid skupiva organizuje u 187 zemalja širom sveta. U gradovima tih zemalja se na dan akcije organizuje javni ples.
Za vreme održavanja akcije Trg Republike bio je „prekriven” plakatima na kojima je pisalo „Vidite li nasilje nad ženama”, „U Srbiji svakodnevno muškarci siluju žene. Dosta je!”, „Silovanje je zločin”...
Skupovi na Trgu Republike i na platou ispred Glavne železničke stanice održani su u organizaciji Centra E8 i Centra modernih veština, i to u isto vreme - u 14 sati - kad i u Zagrebu, Podgorici, Sarajevu i Skoplju.

Predstavnice organizacije rekle su na platou ispred Železničke stanice da se mnogi slučajevi nasilja nad ženama odvijaju pod izgovorom preterane ljubavi i dobrih namera, i da treba podići svest među ljudima da je zložin iz strasti - i dalje zločin.
Kako je rečeno, žrtve nasilja nad ženama postaju i njihova deca, koja usvajaju modele trpljenja agresije odnosno njegovog činjenja i kasnije u životu ponavljaju te obrasce.
Na skupu ispred Železničke stanice govorila je glumica Mirjana Karanović i pozvala muškarce i žene da „prekinu lanac nasilja”.
Karanović je ocenila zastrašujućim podatak da svaka treća žena na planeti trpi nasilje i dodala da je to „problem svih nas jer žrtva može biti bilo ko”.
Međutim, kako je ukazala, „žene u ovome nisu same”, jer su i „muškarci sa njima saveznici”.
Pored Mirjane Karanović, učesnicima se obratila i sportistkinja Milena Mandić.
Posle njihovih govora, okupljeni su zaigrali uz rege klasik Boba Marlija i Vejlersa „Get Up Stand Up”.
Međutim, učesnika je bilo malo - ispred Glavne železničke stanice okupilo se stotinak ljudi, uključujući novinare, što su i organizatori konstatovali u svojim govorima.

Porodično poreklo obezbeđuje mesto u eliti
Ekonomsku elitu Srbije uglavnom čine deca sa zvučnim prezimenima koje se piše „sa nekoliko nula”, a koja su osim kapitala nasledila i bogate socijalne veze. Tek svaka peta osoba koja pripada današnjoj eliti potiče iz radničkog ili ruralnog socijalnog miljea. Međutim, pre samo deset godina skoro polovinu (43 odsto) ekonomske „top klase” činili su potomci radnika i seljaka, a ne tako davne 1989. godine, čak 60 odsto „krupnih” kapitalista bili su potomci očeva sa sitnom imovinom koji su došli iz radničkih i seljačkih porodica.
Rezultati istraživanja Instituta za sociološka istraživanja, pod nazivom „Novi trendovi u klasno slojnoj pokretljivosti u Srbiji 2012. godine”, pokazuju da pripadnike „biznis kluba” danas uglavnom čine deca pripadnika istog tog socijalnog sloja – preduzetnika, direktora ili političara. Naime, čak 40 odsto sadašnje ekonomske i političke elite na pitanje: šta su bili vaši roditelji odgovara – direktori ili vlasnici preduzeća, a svega dva odsto njih kaže – radnici.
Dr Slobodan Cvejić, profesor Filozofskog fakulteta u Beogradu, na katedri za sociologiju, ove podatke objašnjava činjenicom da se najviša ekonomska klasa uglavnom samoreprodukuje i zatvara za pripadnike nižih društvenih slojeva.
Naš sagovornik upozorava da se deca iz seoskih sredina, deca roditelja sa osnovnom školom i deca koja pohađaju srednje stručne škole u izuzetno malom procentu (manjem od jedan odsto) nalaze na studijama, kao i da se broj romskih studenata u odnosu na ukupnu akademsku populaciju meri promilima. U fakultetskim klupama uglavnom sede pripadnici srednje i više klase, iako je u poslednjih deset godina porastao broj studenata čiji su roditelji završili srednje škole.
– Broj dece iz radničkih porodica koja studiraju se povećao, zato što se povećao broj studenata u apsolutnom smislu, ali u akademskoj populaciji ima daleko više dece potomaka više i srednje klase nego dece iz nižih socijalnih slojeva. Naše istraživanje pokazuje da 38 odsto studenata ima očeve sa visokom obrazovanjem, a takvih očeva u populaciji ima svega sedam odsto. Samo pet odsto seoskih domaćinstava ima studenta, a šanse da dete upiše fakultet je pet puta veća ako otac ima visoko obrazovanje nego ako ima osnovno obrazovanje ili manje od toga – konstatuje dr Cvejić.
Međutim, problem srpskog obrazovanja je u tome što se na budžetskim studijama nalaze uglavnom deca bogatih roditelja jer su oni najviše ulagali u njihovo obrazovanje, pa ta deca uglavnom sa (svim) peticama dolaze iz srednje škole, a deca siromašnijih roditelja nalaze se na samofinansirajućim studijama ili na privatnim fakultetima, gde su cene paprene.
– Ako se ima na umu da je obrazovanje jedina viza iz sveta siromašnih, onda obrazovanje mora da bude dostupno svima, jer svako demokratsko društvo počiva na vertikalnoj prohodnosti – ističe dr Cvejić. 
Naš sagovornik konstatuje da je u Srbiji i u celoj bivšoj Jugoslaviji klasno zatvaranje počelo sredinom sedamdesetih godina prošlog veka, kada je posle velikog talasa migracije iz sela u grad počela borba za mesta stručnjaka i direktora.
– Taj trend se nastavio nakon 2000. godine, a u periodu privatizacije i divljeg kapitalizma bolje su se snašli oni koji su već imali resurse. I dok je u političkoj eliti smenljivost prirodnija, u ekonomskoj eliti klasna samoreprodukcija je snažnija, jer će menadžeri i direktori svoj kapital i socijalne veze prenositi na potomke neuporedivo češće nego što će političari vlast prenositi na decu – konstatuje dr Cvejić.
Na pitanje da li je pesimista kada je u pitanju klasna pokretljivost u našoj zemlji on kaže da, nažalost, ne primećuje da država sprovodi mere koje mogu dovesti do poboljšanja socijalne propustljivosti. 
– Najvažnije je da sistem obrazovanja bude dostupan deci iz siromašnih slojeva i da se princip kvaliteta poštuje prilikom izbora na funkcije u javnom sektoru – nepotizam i partijske knjižice ne smeju biti „viza” za radno mesto. Deca iz srednje klase već dobijaju mnogo više od dece iz radničkih porodica – pre svega kroz svoj kulturni milje i porodično okruženje. Ako sistem podržava tu nejednakost, onda se ovo ne može nazvati pravednim društvom – zaključuje dr Cvejić.

Kako postrojiti špijune
Jesu li dve vojne i jedna civila „tajna” služba dovoljne za Srbiju ili je to prevelik finansijski teret za ovu zemlju? Da li treba objediniti sve tri agencije u jednu ili ujediniti samo Vojnoobaveštajnu agenciju i Vojnobezbednosnu agenciju? Kakva su iskustva susednih država na tom planu? Neke od tih dilema bile su prisutne u javnosti proteklih dana, ali da bi stvari bile jasnije, možda treba reći da nam sa Zapada neki centri moći i sada prigovaraju „kako u Srbiji još nije izvršena reforma sektora bezbednosti, odnosno obaveštajnih i kontraobaveštajnih službi”. Refrene tih prigovora možemo da čujemo i od nekih naših političara, tako da je „rukopis prigovora” prilično prepoznatljiv.
Dakle, Srbija je, zapravo, delom nasledila sistem obaveštajnih i kontraobaveštajnih službi bivše SFRJ. U to vreme imali smo kao vojne službe, obaveštajnu i kontraobaveštajnu službu, odnosno Upravu bezbednosti, ili čuvenu 12. upravu SSNO-a, dok je Savezni sekretarijat za spoljne poslove imao svoju obaveštajnu službu, odnosno SID. Republike su imale svoje službe državne bezbednosti DB, a na nivou Federacije bio je savezni DB. Raspadom SFRJ u Srbiji su ostale dve vojne službe i republički DB, koji kasnije postaje BIA, dok je SID u tišini ukinut. To je trajalo godinama, istina u međuvremenu je bilo i „nijansi” u arhitekturi bezbednosne zajednice. Naime, u vreme „vladavine” generala Neđe Boškovića postojao je obaveštajno-bezbednosni sektor, čiji je načelnik bio general Bošković. Sektor su činili Vojnoobaveštajna uprava, Uprava bezbednosti, Odeljenje analitike i Logistika (tehnika, vozila...). Po komandnoj liniji načelnici tih uprava i odeljenja odgovarali su direktno načelniku Generalštaba vojske, dok su po stručnoj liniji bili odgovorni načelniku Sektora za obaveštajno-bezbednosne poslove, odnosno generalu Boškoviću. Sektor je, u stvari, bio krovna konstrukcija vojnih službi, neka vrsta njihove koordinacije, pri čemu su obe službe zadržale svoje specifičnosti. Jer, dok je VOA pre svega „ofanzivna” služba, VBA je „defanzivna”. Metode i ciljevi vojnih službi mogu biti komplementarni, ali i ne moraju.VOA „radi”, pre svega, u inostranstvu, VBA pokriva teren kod kuće. Školovanje za obaveštajnog oficira i za kontraobaveštajca nije isto. Razlike idu čak i do toga da nije poželjno da sede u istoj kancelariji.
No, zagovornici fuzije u obaveštajnoj zajednici iznose kao argument konkurenciju službi u pribavljanju informacija, kao i da bi državni vrh u tom slučaju dobijao „jedinstvenije izveštaje” i da bi sve to onda bilo i jeftinije. Zdrava konkurencija uvek je dobrodošla u obaveštajno-bezbednosnom aparatu jedne zemlje. Više različitih očiju više vidi, a „jedinstveni” izveštaji mogu da odvedu i na krivi put. Više izvora i bolja analitika koja visokostručno, a ne amaterski, finalizira izveštaje za državni vrh, ključ su dobrih odluka za državni vrh. Što se tiče cene, obaveštajno-bezbednosni poslovi nikada i nisu bili jeftina igrica. Sve košta, pa i nacionalna odbrana, jer nema jeftine odbrane, ima samo dobre i loše...
Jednu varijantu koordinacije na nivou krovne konstrukcije obaveštajno-bezbednosne zajednice imali smo i u vreme kada je general Aleksandar Dimitrijević bio savetnik ministra odbrane za obaveštajno-bezbednosne poslove, što znači da ideje o toj vrsti koordinacije i nisu nešto posebno novo u toj oblasti. No, ako pitate sadašnje i bivše obaveštajne i kontraobaveštajne „asove” o ideji ujedinjenja vojnih službi u jednu, retko ko od njih će reći da je to dobra stvar, svi su manje više vrlo skeptični.
S druge strane, ideja da imamo samo jednu nacionalnu bezbednosnu agenciju, odnosno da se vojne službe pretope u BIA, na granici je ludosti, jer toga nema nigde u svetu. Gurati sve u isti okvir radi štednje imali smo priliku da vidimo kada smo pre više godina ukinuli Vazduhoplovno-tehnički institut i sve pripojili Vojnotehničkom institutu. Tehnologije kamiona i aviona ne idu zajedno, pa su nam najbolji stručnjaci rekli „do viđenja braćo”.
A strana obaveštajno-bezbednosna iskustva, pre svega iskustva država oko nas? Finansijski moćne države imaju tehničko-tehnološke kapacitete da i ne moraju da se prvenstveno i isključivo oslanjaju na ljude, imaju ELINT špijunažu putem satelita u svemiru, dok mi imamo samo ljude, HUMINT operacije. Zemlje oko nas postrojile su se i u toj oblasti onako kako je tražio NATO. Koliko znam, mi još nismo ušli u NATO.

Na prelazu Gradina, na izlazu iz Srbije, čeka se četiri sata
Prema informacijama uprave granične policije u 17.15 časova, putnička vozila čekaju četiri sata na graničnom prelazu Gradina, na izlazu iz Srbije a na Preševu, na izlazu iz zemlje, putnička vozila i autobusi š zadržavaju 35 minuta, navode iz Auto-moto saveza Srbije (AMSS).
Teretna vozila najduže čekaju na Batrovcima, na izlazu iz Srbije i to dva sata dok se na prelazu Horgoš i Šid, na izlazu iz Srbije, zadržavaju 90 minuta.
Na ostalim graničnim prelazima nema dužih zadržavanja za sve kategorije vozila, prenose iz AMSS-a.

Tesla i Karađorđevići
Dr Oliver Subotić*
Dok sam iščitavao primarne izvore za potrebe pisanja knjige „Tesla: Duhovni lik”, imao sam prilike da se lično uverim u ono što su gotovo svi Teslini biografi u manjoj ili većoj meri uočili u njegovoj ličnosti, a to su izrazite „oscilacije” (neretko i protivrečnosti) u raznim temama. Ipak, primetio sam da postoji nekoliko tema u kojima, slikovito rečeno, ne postoje „sinusoide” i izražene „amplitude”, već isključivo „linearna funkcija”. Jedna od tih retkih tema gde Tesla pokazuje jasnu konstantu u stavovima je odnos prema srpstvu, Kraljevini Jugoslaviji i Kraljevskom domu Karađorđevića.
Nikola Tesla je tokom američkog perioda svog života postao izrazit kosmopolita, ostavši istovremeno srpski patriota. Tokom američkog perioda se formirao i kao ubeđeni srpsko-jugoslovenski monarhista, te je poput većine srpskih intelektualaca tog vremena vatreno podržavao koncept Kraljevine Jugoslavije i bio veliki poštovalac kraljevske loze Karađorđević. To poštovanje se već može uočiti u dostupnim dokumentima iz perioda Prvog svetskog rata, kada on izražava divljenje podvizima srpske vojske predvođene svojim nezaboravnim voždom, kraljem Petrom Prvim Oslobodiocem. Tako, povodom inicijative jeromonaha Nikolaja Velimirovića iz 1915. godine, da zajedno sa Mihajlom Pupinom i Pajom Radosavljevićem potpiše „Vidovdanski proglas” i pozove Srbe u SAD da pomognu svojim sunarodnicima na Balkanu, Tesla iznosi stav da bi taj apel američki Srbi najpre poslušali ako bi ga potpisala dva srpska kralja: Petar Karađorđević i Nikola Petrović.
Ličnost u kraljevskoj lozi Karađorđević, koju je Tesla posebno izdvajao, bio je kralj Aleksandar, koji ga je odlikovao Ordenom Jugoslovenske krune prvog stepena 1931. godine. Kralja Aleksandra je doživljavao kao vladara koji je uspeo da napravi snažnu državu (Kraljevinu Jugoslaviju) i ujedini tri balkanska naroda (Srbe, Hrvate i Slovence). U svom posmrtnom slovu Kralju Mučeniku, objavljenom 1934. godine u „Njujork tajmsu”, Tesla ovako zbori: „Poput Vašingtona, bio je sposoban i neustrašiv general koji je oslobodio svoju zemlju od ugnjetavanja; poput Linkolna bio je mudar i patriotski vođa koji je pretrpeo mučeništvo.” Tesla je, pritom, verovao da će mučenička krv kralja Aleksandra definitivno ujediniti narode Kraljevine Jugoslavije (što se, kao što je dobro poznato, nije desilo). Sa druge strane, strahovao je za jedinstvo mlade države, zbog čega je javno podsetio sve Hrvate i Slovence na činjenicu da je njihova sloboda kupljena cenom srpske krvi u Prvom svetskom ratu. Kralj Aleksandar je za Teslu bio i ostao ličnost koja zaslužuje da bude na „pijedestalu srpskih velikana” – pišući pozdravno pismo Srbima u Geriju (Indijana, SAD) uoči Drugog svetskog rata, on za kralja Aleksandra koristi epitete „Veliki” i „Mučenik”.
Kada je reč o kralju Petru Drugom Karađorđeviću, Tesla i prema njemu pokazuje odnos dubokog poštovanja i izrazite odanosti, približan onome koji je ukazivao kralju Aleksandru. U jednom pismu iz 1938. godine upućenom inženjeru Slavku Bokšanu, Tesla kralja Petra Drugog naziva „mladim orlićem iz gnezda velikog orla”, a Srbe u SAD javno poziva da budu odani mladom monarhu, koga naziva „zenicom u oku naroda”. On kralja Petra Drugog veliča u nekoliko javnih objava u SAD želeći mu mnoga leta. Na koncu, poslednji Teslin izlazak u javnost – tačno pola godine pred smrt – bio je osmog jula 1942. godine u hotelu „Njujorker”. On tada, već prilično ugroženog zdravlja, izlazi u pratnji svog sestrića, diplomate Save Kosanovića, da pozdravi kralja Petra Drugog. Mladi kralj je u to vreme bio u poseti SAD, sa ciljem da od predsednika Ruzvelta izmoli vojnu pomoć za generala Dragoljuba Mihailovića (koga je Tesla, po rečima čuvenog američkog istraživača Lelanda Andersona, smatrao za „simbol drevne srpske borbe za krst časni i slobodu zlatnu”). „Hrvatski glas” izveštava o susretu mladog monarha i Tesle, navodeći kako je genijalni pronalazač rekao da mu je kralj svojom posetom učinio najveću čast i da će mu to biti „najmilija uspomena”. Svoj uvodni govor kralju Petru Drugom Tesla je završio rečima: „Veličanstvo, Bog Vas blagoslovio!”. Prema Kraljevim memoarima, obojica su tokom rastanka plakala, a Tesla ga je otpratio podsećanjem na zaveštanje kralja Aleksandra: da čuva jedinstvo naroda Kraljevine.
Važno je ovom prilikom istaći da je Tesli bila apsolutna strana bilo kakva ideja Jugoslavije bez srpske krune na njenom čelu – ostao je odan kralju Petru Drugom Karađorđeviću i pored stalnih ubeđivanja okoline da pređe na stranu Tita i njegovih komunista, koji su se od samog početka rata spremali za revolucionarni prevrat i nasilno preuzimanje vlasti. O čvrstom Teslinom stavu prilično argumentovano piše Margaret Čejni, pozivajući se na hrvatskog profesora Bogdana Radicu, diplomatu Kraljevine Jugoslavije u SAD, koji je tokom rata prešao na Titovu stranu. Iz njene studije saznajemo da je Sava Kosanović bezuspešno pokušavao da privoli svog genijalnog ujaka da se od kralja okrene ka Titu. O svemu navedenom u svojim memoarima svedoči i Konstantin Fotić, ambasador Kraljevine Jugoslavije u SAD, koji navodi da je svaki pokušaj da se od Nikole Tesle izvuče bilo kakva poruka protiv Kralja Petra Drugog bila bezuspešna. Teslina odanost srpskoj kruni bila je do kraja života održana besprekorno.
Da li bi Tesla, da je danas među nama, od „linearne funkcije” skrenuo kao „sinusoidi” u navedenim temama? To je već domen pretpostavki. A ono što možemo pretpostaviti jeste da bi zbog gorkog iskustva Jasenovca, Jadovna i, na kraju, „Oluje” imao krajnje rezervisan stav prema nekoj novoj jugoslovenskoj ideji. Možemo slobodno pretpostaviti i to da bi se i danas zalagao za što bolje odnose Srba sa Hrvatima i Slovencima, koje je smatrao bratskim narodima. A ako ćemo suditi po ogromnom poštovanju koje je decenijama ukazivao Karađorđevićima – kao i ništa manjem poštovanju koje oni do dan danas ukazuju njemu – verovatno bi u naše vreme bio i počasni član Krunskog saveta.
*Osnivač Zadužbine „Petar Mandić”, dobročine ustanove koja neguje uspomenu na Tesline pretke

Rustem Mustafa svedoči na suđenju Tačiju
Suđenje Hašimu Tačiju i njegovim saučesnicima optuženima za ratne zločine na KiM nastavlja se sutra, a kako saznaju mediji u Prištini, sudsko veće saslušaće Rustema Mustafu, bivšeg komandanta oslobodilačke vojske Kosova (OVK) u Operativnoj zoni Lap, inače poznatog kriminalca i osuđivanog ratnog zločinca. Mustafa je jedan od retkih pripadnika OVK i jedini komandant te terorističke jedinice koji su u Prištini osuđeni za ratne zločine na KiM. On je potvrdio da je dobio poziv od Specijalizovanog tužilaštva u Hagu da se iduće sedmice pojavi kao svedok.
Mustafa će, kako se očekuje, svedočiti o funkcionisanju OVK, a u izjavama za medije kazao je da namerava da „brani istinu o ratu OVK”.
Rustem Mustafa poznat je kao komandant Remi, a tokom rata 1998–1999. bio je komandant regionalne zone Lap i član takozvane lapske grupe OVK. Posle rata, postao je poslanik i potpredsednik Demokratske partije Kosova. Uhapšen je u avgustu 2002. i izveden pred Okružni sud u Prištini u kojem su sudile međunarodne sudije Unmika. Osuđen je prvostepeno na 17 godina zatvora jer je utvrđeno da je sa još trojicom pripadnika OVK ubio petoro nelojalnih kosovskih Albanaca. Vrhovni sud Kosova preinačio je presudu 2005. i naložio novo suđenje pa je 2013. osuđen na četiri godine zatvora.
Bio je optužen da je zajedno sa drugim pripadnicima OVK držao zarobljenike u nehumanim uslovima, uskraćujući im adekvatnu zdravstvenu negu, hranu i vodu. Zatočenici su podvrgavani stalnom premlaćivanju, mučenju i pretnjama smrću od avgusta 1998. do juna 1999. godine.
Sumnja se da je tokom rata na KiM učestvovao u teškim zločinima nad Srbima kao i da je u zoni Lap osnivao logore u kojima su civili saslušavani, zlostavljani i ubijani. Grupe pod kontrolom Mustafe, prema podacima dostupnim medijima, posle rata proterivale su preostale Srbe i preprodavale napuštene stanove i drugu imovinu. Mustafa je pored terorističke grupe BIA formirao i „Skiftere” i „Crvenu ruku”, čiji su pripadnici progonili, kidnapovali i ubijali Srbe na području Prištine i Podujeva.
Prema podacima srpskih bezbednosnih službi, Mustafa je još od osamdesetih godina prošlog veka privođen zbog trgovine narkoticima, krijumčarenja oružja, ucena, napada na policiju i drugih teških krivičnih dela. Američke obaveštajne službe smatraju ga jednom od osoba od kojih preti opasnost po mir na Balkanu.
Prema obaveštajnim podacima, Mustafa u svojim kriminalnim aktivnostima, pre svega u trgovini drogom, sarađuje sa Ramušom Haradinajem, dok je do 2015, kada je pravosnažno osuđen, bio poslanik i potpredsednik stranke Hašima Tačija.
Rustem Mustafa jedan je od prvih pripadnika OVK koje je još krajem 2018. u predistražnom postupku saslušalo tužilaštvo u Hagu, pa se tada nagađalo da će on biti i jedan od prvih čije će se ime naći na nekoj od optužnica. Iako je Mustafa zbog svoje pozicije u komandi OVK pominjan odmah uz Tačija, Kadrija Veselija, Adema Čekua, Fatmira Limaja i ostalih, haški tužilac će ga saslušati kao svedoka, a ne kao okrivljenog.

Kaciga glavu čuva
Biciklisti su često prinuđeni da se kreću kolovozom gde ih vozači motornih vozila tretiraju kao „ometače”, a ne kao sastavni deo saobraćajnog sistema
Na teritoriji Srbije od početka godine poginule su 23 bicikliste, a povređeno je više od 400. MUP Srbije skrenuo je pažnju da su oni najugroženija kategorija učesnika u saobraćaju.
„Apelujemo na vozače putničkih i teretnih vozila i autobusa da posebnu pažnju usmere na bicikliste, kako bi sačuvali njihovu bezbednost. Sa druge strane, apelujemo i na bicikliste da upotrebnom svetala i reflektujućih elemenata učine sebe vidljivijim, a samim tim i bezbednijim u saobraćaju”, saopšteno je iz MUP-a i objavljen apel i na društvenim mrežama.
Ključni problem, kada je reč o bezbednosti biciklista u saobraćaju, jeste njihova ranjivost, jer i pri relativno malim brzinama često zadobijaju teške povrede, uglavnom zbog toga što im je jedina zaštita njihova odeća, ukazali su stručnjaci Agencije za bezbednost saobraćaja (ABS).
Važnu ulogu ima i brzina vozila koja učestvuju u sudaru sa biciklistima, naročito kada je reč o težim posledicama. Biciklisti su često slabo uočljivi za druge učesnike u saobraćaju, pre svega jer su dimenzije vozila manje u poređenju sa automobilima, autobusima ili teretnim vozilima.
To je poseban problem u noćnim uslovima vidljivosti, pogotovo u slučajevima kada bicikl nije opremljen odgovarajućim svetlima, a to su belo na prednjoj i crveno svetlo na zadnjoj strani bicikla, kao i ako vozač i putnik na biciklu ne nose svetlu odeću.
Stručnjaci naglašavaju i činjenicu da biciklisti različite starosne dobi i pola imaju različite psihofizičke sposobnosti. Deca uglavnom nemaju dovoljno iskustva i znanja, a stariji imaju smanjenu moć zapažanja, smanjene fizičke sposobnosti i pokretljivost.
Bezbednost dvotočkaša u velikoj meri zavisi i od saobraćajnog okruženja, koje je najčešće dizajnirano i prilagođeno za kretanje motornih vozila i nije predviđeno za bicikliste.
„Oni su često prinuđeni da se kreću kolovozom gde ih vozači motornih vozila tretiraju kao ’ometače’ saobraćaja, a ne kao sastavni deo saobraćajnog sistema, pri čemu često i sami ne poštuju pravila – ne postupaju u skladu sa signalizacijom, zabranom korišćenja mobilnih telefona, audio i video uređaja, upotrebom svetala na biciklu. Saobraćajne nesreće sa učešćem biciklista, zbog njihove velike ranjivosti, češće za posledicu imaju poginule osobe, nego što je to slučaj kod udesa sa učešćem samo motornih vozila sa zatvorenom karoserijom”, navodi se u rezultatima istraživanja ABS-a.
Kada se uporedo posmatraju podaci o nastradalim biciklistima i nastradalim vozačima i putnicima u automobilima, dolazi se do podataka da biciklisti kada učestvuju u saobraćajnoj nesreći imaju skoro šest puta veći rizik da smrtno stradaju nego što je to slučaj sa putnicima i vozačima u automobilima.
U proseku, godišnje u udesima u Srbiji pogine oko 50 i bude povređeno oko 1.486 biciklista. Svaka jedanaesta poginula i svaka četrnaesta povređena osoba u saobraćajnim nesrećama je – biciklista. Oni čine oko devet odsto od ukupnog broja poginulih i oko sedam procenata od svih povređenih osoba u udesima, pokazuju podaci ABS-a.
Saobraćajne nesreće sa učešćem biciklista se najčešće događaju u leto i jesen, odnosno u periodu godine od jula do oktobra, a najviše u avgustu.
Stručnjaci savetuju biciklistima da imaju zakopčanu zaštitnu kacigu, koja će im spasiti život u slučaju pada sa bicikla i sprečiti povrede glave.
„Koristite štitnike za kolena i laktove kako biste ublažili udarce od pada. Nosite odgovarajuće cipele i proverite da li su pertle pravilno vezane. Obucite adekvatnu odeću – pantalone sa užim nogavicama, majice i jakne koje su uz telo, kako ne bi došlo do zakačinjanja delova garderobe o pedale i druge delove bicikla”, savetuju iz ABS-a.
Bicikl treba da bude ispravan, ručice na upravljaču čvrste i pravilno podešene, a sedište na odgovarajućoj visini – tako da stopala obe noge budu u stanju da dodirnu zemlju. Kočnice moraju da budu ispravne, a pneumatici na točkovima napumpani pod odgovarajućim pritiskom.
Belo svetlo na prednjoj i crveno na zadnjoj strani bicikla moraju biti ispravni i postavljeni na odgovarajuće položaje. Zvonce ili sirena takođe moraju biti ispravni.
„Kada prelazite preko kolovoza, trudite se da se ponašate kao da ste pešak. Pogledajte pažljivo levo, desno, levo. Kada procenite da je bezbedno započnite prelazak, gurajući bicikl pored sebe. Koristite ručne signale da upozorite druge učesnike u saobraćaju ili im date obaveštenje o skretanju i promeni položaja na kolovozu”, savetuju stručnjaci.
U noćnim uslovima i kada je smanjena vidljivost, osim što bicikl mora da bude osvetljen, biciklista treba da ima svetlu i odeću sa retroreflektujućim materijalima. Ako voze bicikl kolovozom, treba da se kreću u širini od najviše jedan metar od desne ivice kolovoza, ali ne uz sam ivičnjak.

Svi bi u menadžere, niko neće u prosvetu
Poražavajuće mali broj studenata koji nameravaju da postanu prosvetni radnici ponavlja se iz godine u godinu. Avetinjski pusti ostaju smerovi fakulteta koji obrazuju nastavnike. Stručnih profesora za fundamentalne opšteobrazovne predmete u preduniverzitetskom školstvu već nema dovoljno, i neće ih ni biti dok na pragu fakulteta ima najmanje budućih brucoša koji žude da steknu visoko obrazovanje da bi se vratili u učionice kako bi neke nove đake opismenili.
Zvuči optimistično kad se kaže da je na Matematičkom fakultetu u Beogradu na smeru nastavnik matematike ove godine konkurisalo duplo više studenata nego lane. Ali u brojkama, realnost izgleda ovako: prošle godine je u ovo doba bilo svega osam kandidata, sada ih je 16, a planirano je 70 brucoša.
Na svim srbističkim katedrama na republičkom nivou očekuje se da će biti popunjeno oko 40 odsto ponuđenih mesta za buduće studente.
– U Novom Sadu, Nišu, Kragujevcu, Beogradu, Kosovskoj Mitrovici, kada se sve sabere, planirano je 441 mesto na budžetu, a ima 186 kandidata. Samo u Beogradu za grupu za srpski jezik i književnost bilo je prijavljeno 34 kandidata na 100 mesta, a za srpsku književnost i jezik 63 na predviđenih 150 mesta. Slično je bilo i prošle godine. Slikovito, ako bismo gledali po poslovičnoj slici čaše vode koja je do pola puna ili prazna, zavisi da li ste optimista ili pesimista, ta čaša je svakako – šuplja – dočarava za „Politiku” prof. dr Slavko Petaković, šef katedre za srpsku književnost s južnoslovenskim književnostima na Filološkom fakultetu Univerziteta u Beogradu.
Jagme za indeks nema ni na Opštoj fizici, smeru Fizičkog fakulteta koji u glavnom gradu upisuju budući nastavnici ovog predmeta. Tu je prijavljen samo – jedan kandidat. Pad broja zainteresovanih se beleži već osam godina, ali do sada nije bila ovako alarmantna situacija. Kako je izjavio dekan, prof. dr Ivan Belča, ovaj brucoš će imati sve predmete, ništa neće biti izbačeno, a sledeći potez je na državi jer ne sme da se dozvoli da se ugasi Opšta fizika, pošto bi u tom slučaju buduće generacije ostale bez nastavnika.
Oskudicu interesovanja za prosvetni poziv potvrđuju i preliminarne rang-liste za upis na Prirodno-matematičkom fakultetu u Novom Sadu. Studije za profesora hemije tu će upisati samo jedan kandidat, a planirano je 20 brucoša. Za buduće nastavnike fizike bilo je ukupno tri kandidata, jedan je pao prijemni, jedan „upao” na samofinansiranje i jedan zavredeo indeks na budžetu, mada je ukupno studenata na ovom smeru moglo biti 25. Za ostala nastavnička zvanja na novosadskom PMF-u zainteresovanost je za mrvicu bolja. Na smeru za profesore matematike ima osam kandidata za 51 budžetsko mesto, dok je za profesore geografije 11 rangiranih, a 40 raspoloživih mesta.
– Mi smo sada u prvom planu kao nacionalna disciplina, a kada smo pokušali da srpski jezik i književnost dobije natpredmetni status, da se uvede na sve fakultete, ta inicijativa ostavljena je da istrune u lavirintima birokratije. Dobili smo deklarativnu podršku i van toga se ništa nije učinilo – ukazuje Petaković.
Njegove reči „prosveta je trenutno na mrtvom vezu, ostavljena je da odumre” i više puta isticane stipendije za studente koji se obrazuju za nedostajuća zanimanja u školama teško da će biti od pomoći. Za ovu godinu dodeljeno ih je samo pet, a novi konkurs uskoro treba da bude raspisan.
– Ne verujem da će to dati velikog efekta, budući da je student potpuno svestan da kad se završi studiranje on ulazi u prosvetu gde su plate takve kakve jesu i, što je veći problem, gde položaj prosvetnog radnika nije dobar – konstatuje ovaj profesor.
Nastavnici tvrde da su nemoćni. Ugled im je srozan. Plate su im ispod republičkog proseka. Učenici to vide i neće da postanu nastavnici. Nastavi li se tako, ne bi čudilo da u dogledno vreme u mnogim školama table budu najpametnije, nastavnici uglavnom nedovoljno stručni, a đaci posledično funkcionalno nepismeni. Hoće li s takvim predznanjem upisivati fakultete?
Da ironija bude veća, najodgovorniji donosioci odluka istrajno tvrde da je obrazovanje prioritet, a unapređivanje kvaliteta obrazovanja strateški cilj. U prvom planu je digitalizacija, a vraćanje dostojanstva prosvetnom esnafu ostaje na marginama. Šta uraditi da se pomak nabolje vidi ubrzo, da se ne čeka deset godina?
– Prvi korak mogu biti stipendije, ali to nije rešenje. Drugi je povećanje plata. Treći, rešavanje statusa prosvetnog radnika, zaštita od pritisaka i sprečavanje nasilja kojima je izložen, kao i prevencija nasilja u bilo kom obliku u školama. To se mora sistemski rešiti vrlo rigidnim kažnjavanjem. Nastavnik mora imati ugled u društvu, a primer i uzor za to treba da budu oni koji istupaju u javnom prostoru. Kada okruženje bude podsticajno tako da đaci u velikom broju upisuju nastavničke smerove i konkurencija će biti veća i najbolji će ulaziti u učionice. Svi ovi koraci su povezani, ne može da se ispuni samo jedan – smatra Petaković.
Medijski prostor, portali naročito, obiluju svakojakim jezičkim pogreškama, lektori su desetkovani, zvanična saopštenja državnog vrha, pa i Ministarstva prosvete, neretko su ugledni primeri grešaka, počevši od pravopisnih. Ako bi, recimo, bar državne institucije koje već imaju službe za odnose s javnošću obavezno morale da uposle profesore srpskog jezika kao lektore, da li bi i to doprinelo pravilnijoj upotrebi srpskog jezika, podsticajnom okruženju i većem interesovanju za studije srpskog jezika?
– To bi bio kulturni uticaj iznutra koji je najbitniji i koji bi menjao ovo društvo. Kad učenik vidi da uopšte nije važno kako govorite, kako pišete, on prihvata taj model. Kada bi u institucije koje se obraćaju javnosti ušli profesori srpskog jezika i književnosti to bi oblikovalo javni izraz, onda bi i đaci i svi građani imali orijentir šta je poželjno, društveno prihvatljivo i važno. Deca nemaju signal iz okruženja koji im kaže da je bitan način izražavanja, poznavanje svog jezika. Ne čitaju kao pre, a uticaj elektronskih medija je ogroman. Navikli su na kratke poruke koje su ekspresivno svedene. Bogatim jezikom možete da izrazite svoju psihološku slojevitost, tanane emocije, nijanse u raspoloženjima, bogatstvo svoga bića. Što vam je jezik siromašniji, teže možete da komunicirate s drugima. Pitanje je da li siromašenje jezika korespondira s osiromašenjem potrebe da se razgovara s drugim čovekom, jer se komunicira kratkim porukama, emotikonima, sažetim mejlovima, frazama, rečeničnim sklopovima koji su klišei. Nisam siguran da problem u komunikaciji dece nije povezan sa siromaštvom jezika, a ono sa iščezavanjem potrebe da se zaista komunicira s drugom osobom – zaključuje šef katedre za srpsku književnost.

Rubljov izborio četvrtfinale Vimbldona, protivnik Đoković ako pobedi Hurkača
Ruski teniser Andrej Rubljov plasirao se u četvrtfinale Vimbldona, pošto je danas u osmini finala savladao Aleksandra Bublika iz Kazahstana rezultatom 7:5, 6:3, 6:7 (6:8), 6:7 (5:7), 6:4.
Meč je trajao tri sata i 20 minuta. Ovo je bio šesti međusobni duel ruskog i kazahstanskog tenisera, a četvrti trijumf Rubljova.
Rubljov će u četvrtfinalu igrati sa pobednikom meča između Srbina Novaka Đokovića i Poljaka Huberta Hurkača, koji je na programu kasnije večeras.
Plasman u četvrtfinale Vimbldona izborio je još jedan ruski teniser Roman Safiulin, koji je pobedio Kanađanina Denisa Šapovalova 3:6, 6:3, 6:1, 6:3. On će u četvrtfinalu igrati sa pobednikom meča između Italijana Janika Sinera i Danijela Elahija Galana iz Kolumbije.

Sumnjivi projekti u ministarstvima otvaraju put korupciji
Sindikalci iz prosvete tvrde da se milioni evra traće na sprovođenje neprimenjivih programa u obrazovanju, čiji autori ubiraju ogromne honorare. U Ministarstvu prosvete, nauke i tehnološkog razvoja niti potvrđuju niti osporavaju sumnje sindikalaca, bar ne javno. Na naša pitanja o projektima u obrazovanju prvo su uveravali da ćemo odgovore dobiti u sredu, a juče se nisu usudili ni da procene kada će i da li će odgovoriti.
U Agenciji za borbu protiv korupcije za „Politiku” potvrdili su da finansiranje projekata čiji su krajnji korisnici država, ministarstva, gradovi, opštine, ustanove, otvara put korupciji i može biti pogodno tle za malverzacije i zloupotrebu.
– Agencija je ukazala da finansiranje projekata može biti jedan od puteva korupcije još u martu 2012. godine, kada smo predali Narodnoj skupštini izveštaj iz 2011. U tom izveštaju stoji naša preporuka da se obrati pažnja na trošenje novca sa stavke 482, koja pretpostavlja trošenje para iz budžeta za donacije civilnom društvu, odnosno pisanje projekata. Ukazujući preporukama na takvu pojavu hteli smo da sprečimo zloupotrebe i malverzacije – objašnjava Aleksandra Kostić, portparol Agencije za borbu protiv korupcije, napominjući da mora biti jasno gde su utrošene dotacije.  
– Bilo da je reč o sredstvima iz budžeta bilo da je reč o međunarodnim fondovima, treba da bude izlistano kome su i po kom osnovu data. U cilju transparentnosti rada to treba da bude objavljeno – kaže Kostićeva.
Sindikalci traže da se uz podatke o svakom projektu objavi koliko zarađuju autori projekata. Da li je to prihvatljivo?
– Što transparentnije radite to je manja verovatnoća da će neko vaš rad da protumači kao koruptivan. To je tako logično. Ako transparentno trošite novac od međunarodnih dotacija, a u principu biste morali, jer i njima polažete račune, nema razloga da se to ne stavi na uvid javnosti. To govorim zato što je i agencija realizovala nekoliko projekata iz međunarodnih dotacija. Budžet smo morali da trošimo kako je predviđeno i da ga pravdamo i donatorima, sve je bilo otvoreno i nije bilo razloga da to ne stavimo na sajt svima na uvid – pojašnjava Kostićeva. 
Kada se za realizaciju projekta troši novac iz republičkog budžeta javnost o tome treba da bude obaveštena, ne spori portparol Agencije za borbu protiv korupcije. A šta ako javnost nije obaveštena?
– Svako po Zakonu o dostupnosti informacija od javnog značaja ima pravo da traži objašnjenje za šta je novac utrošen, jer trošenje sredstava iz budžeta je trošenje novca građana Srbije – naglašava Aleksandra Kostić.
Da li je sprovođenje projekata nekakav međunarodni standard, i zašto ideje, ako se već odobre, ne bi unapređivali inače prekobrojni stručnjaci po ministarstvima. Njima je to, valjda, posao?
– To zavisi od politike svake kuće pojedinačno, a razlikuju se i kriterijumi za uređivanje dotacija za projekte. Ako se projekti finansiraju iz međunarodnih fondova, donatori uređuju kriterijume. Ali, za dodelu donacija iz budžeta nisu jasno propisani kriterijumi. Svaka institucija sama za sebe odlučuje kome će dati prednost, što stvara mogućnost za diskreciono odlučivanje, što opet stvara mogućnost za koruptivne elemente. Što se agencije tiče, kriterijume nismo mogli da propišemo na osnovu važećeg zakonodavstva u Srbiji nego smo ih uskladili sa međunarodnim konvencijama koje je Srbija ratifikovala i koje su zato obavezujuće – razjasnila je Aleksandra Kostić.

Lek „anzovip” se testira u Francuskoj
Pacijenti u Srbiji, oboleli od hronične mijeloidne leukemije (CML), koji se prvi u Evropi leče generičkim lekom „anzovip”, kompanije „Aktavis” i dalje su nezadovoljni što koriste ovaj medikament. Predsednik Upravnog odbora Udruženja za pomoć u lečenju obolelima od CML-a Miša Čugurović ističe kako udruženje nije protiv generičkih lekova, već protiv lekova sumnjivog porekla, koji se proizvode na sumnjivim tržištima, na kojima se ne vodi evidencija o kontroli kvaliteta i kompletnom procesu proizvodnje.
– Sa takvog tržišta se uvozi pomenuti lek – ukazuje Čugurović, naglašavajući kako je svega nekoliko meseci po registraciji ovog leka u Srbiji, Evropska agencija za lekove (EMA) do sada jedino registrovala generički lek kompanije TEWA, koja je inače poznata po proizvodnji  generičkih lekova i koja je vlasnik kompanije „Pliva”. Taj lek je ekvivalent originalnom leku „glivek”, a Čugurović naglašava da se uskoro očekuje i registracija sličnog leka „farmasvisa”.  
– U civilizovanom svetu lekovi sumnjive proizvodnje i sa sumnjivih tržišta ne tretiraju se kao generički lekovi. Na naše pitanje Republičkom fondu za zdravstveno osiguranje (RFZO) zašto nisu konsultovali lekare hematologe prilikom upotrebe „anzovipa”, rekli su nam da po zakonu nisu bili u obavezi da to učine. Pitali smo Agenciju za lekove gde je rađena studija bioekvivalence, ali su oni odgovorili da je to poslovna tajna – napominje Čugurović, ukazujući kako su im u RFZO preporučili, da pošto sumnjaju u kvalitet „anzovipa”, zatraže nezavisno uporedno testiranje leka negde u Evropi sa originalom.
Prema rečima Čugorovića, udruženje je uputilo zahtev ministarki zdravlja da se izvrši testiranje tog sumnjivog leka u Francuskoj, „pošto Francuska agencija za lekove ima laboratorije za takvo testiranje, za razliku od naše agencije za lekove, koja pri registraciji leka kontroliše papire, a ne lek”.
– Odgovor nestrpljivo čekamo. Takav test bi sigurno umirio obolele ukoliko je lek ekvivalent originalnom leku – kaže Čugurović, ukazujući da nije preciziran datum do kada će stići rezultat ispitivanja iz Francuske.  
Dok udruženje čeka rezultate testa „anzovipa”, Čugurović upozorava da je RFZO ovih dana raspisao tender za nabavku velike količine „imatiniba” za celu godinu. Čugurović objašnjava da je „imatinib” supstanca od koje se proizvodi originalni lek „glivek” ili misteriozni „anzovip”.
– Do sada, dok su se oboleli lečili originalnim lekom „glivekom”, nabavke su se obavljale uvek za kraći period, protiv čega smo se više puta bunili kao udruženje. U trenutku kada je direktor fonda u ostavci, kada čekamo na odgovor ministarke vezano za testiranje leka u inostranstvu i kada se čeka na registraciju dve nove generike „imatiniba” – firmi TEWA i „Farmasvis” – nabavka „imatiniba”se vrši za godinu dana. Mi se bojimo da će biti nabavljen lek za koji se još ništa ne zna, umesto lekova ozbiljnih proizvođača. Zašto se ne sačeka njihova registracija, pa da se tek onda izvrši nabavka za celu godinu – pita se predsednik UO udruženja CML Srbije.
Savetnik direktora za medije Republičkog fonda za zdravstveno osiguranje Sanja Mirosavljević kaže da konkurencija više proizvođača jednog istog leka nailazi na podršku RFZO.
– Na taj način imamo bolje i sigurnije snabdevanje tržišta, veću dostupnost lekova, a i sami znate da konkurencija obara cenu. Tako će RFZO za istu količinu sredstava kupiti veću količinu lekova. I nama je u interesu da se lekovi proizvođača koji čekaju registraciju u Agenciji za lekove što pre registruju – kaže ona.
– Što se tiče potencijalne registracije „imatiniba” dva nova proizvođača, sa Agencijom za lekove i medicinska sredstva Srbije, mi ćemo proveriti kada se može očekivati njihova registracija kako bismo, u skladu s tim, sproveli javnu nabavku – kaže Mirosavljević.

Tužilaštvo na ispitu
Predsednik vlade Ivica Dačića nije kriv za ono što mu se stavlja na teret u aferi u vezi sa navodnim kontaktima sa članovima narko-klana Darka Šarića i on insistira da se utvrde sve činjenice. Vlada je homogena, vlada dobro radi i ima nameru da radi ceo mandat, stavovi su profesora dr Žarka Obradovića, ministra prosvete, nauke i tehnološkog razvoja i zamenika predsednika Socijalističke partije Srbije, iznetih za „Politiku”.
Partijski šef vam je na velikim iskušenjima od kojih su verovatno najveća pregovori u Briselu sa Tačijem i sumnje u vezi sa pripadnicima Šarićevog klana. Da li vi, kao drugi čovek SPS-a, bezrezervno verujete u ono što Ivica Dačić govori i radi na oba ova fronta?
Apsolutno. I to ne treba ni postavljati kao pitanje. Premijer je jasno i javno rekao da nije učinio ništa što bi bilo na štetu države i da želi da se te stvari što pre isteraju na čistac do kraja. Kada je reč o stanju u partiji, prošlog petka, zajedno sa drugovima iz rukovodstva, vodio sam sastanak sa predsednicima svih opštinskih odbora u Srbiji i mogu da vam kažem da partija u celini daje podršku predsedniku.
I za ovo što se dešava u vezi sa aferama?
Potpuno. Zato što treba postaviti logična pitanja: zašto se ta informacija pojavila sada i koji su mogući motivi toga? Jer očigledno je ovo pokušaj da se izazove kriza, pa i pad vlade, pokušajem diskreditacije prvog čoveka te vlade.
Ali reklo bi se da je on možda bio i najlakša meta, upravo zbog ovih stvari koje mu se stavljaju na teret.
Ne razumem to pitanje. Ovo govorim zato što se postavlja logično pitanje kome bi izbori odgovarali, a kome ne bi. I kada pogledate moguće odgovore onda se objektivno nameće i odgovor na ovo pitanje. Znači, kriza vlade i novi izbori bi odgovarali svima onima koji su protiv politike ove vlade.
Opoziciji?
Ne, opozicija tu dolazi tek na četvrto mesto.
Ko je na prva tri?
Prvo, oni koji su protiv državne politike vlade, koja podrazumeva i razgovore koji se vode u Briselu oko rešavanja pitanja koja su od značaja za život Srba na KiM, i politiku vezanu za napredak u evrointegracijama. Izbori bi odgovarali i svim onim krugovima koji jesu ili će biti obuhvaćeni u okviru borbe protiv kriminala i korupcije i sporne 24 privatizacije, jer ko zna šta će se tu tek utvrditi. Očigledno i određenim krugovima kojima ne odgovara finansijska stabilnost unutar zemlje i funkcionisanje po principima na kojima funkcionišu i druge. A opoziciji je svojstveno da uvek traži izbore.
Hoćete da kažete da su se svi oni sada našli na tom zadatku rušenja vlade?
Samo govorim da je promovisanje ove afere u funkciji rušenja i predsednika i vlade. I navodim razloge zašto bi to nekome odgovaralo. Ovde je definitivno jasno da je bilo propusta u radu službi oko ministra unutrašnjih poslova i tada prvog potpredsednika vlade. Jer, ako se on sretao sa tim gospodinom 2008. godine u novembru i decembru, a u decembru se pojavi zvanična knjiga MUP-a gde taj čovek nije označen kao pripadnik tog kriminalnog klana, logički se nameću pitanja: ili tada ministarstvo to nije znalo, ili ako je znalo zašto on nije upozoren na tako nešto kao ministar unutrašnjih poslova.
Da li mislite da bi trebalo objaviti sadržaj 130 diskova koji se pominju, upravo da se više ne bio manipulisalo time?
Naš stav je da se što pre utvrdi šta je istina i šta sve tačno i ko stoji iza toga. Ako predsednik vlade kaže „nisam kriv, hoću da se utvrdi istina”, ja ne znam šta bi čovek u njegovom položaju više trebalo da uradi. Možda neko želi da ta priča traje, pa da se posle budućih izbora za četiri godine utvrdi da od toga nije bilo ništa.
I da znamo da li je tačna ona priča koju je objavio jedan tabloid da je Radulović pitao tadašnjeg ministra policije šta je sa slučajem Dudić (potencijalnim ključnim svedokom protiv Šarića, koji je kasnije ubijen)?
Već sam rekao da sve stvari vezane za ovu takozvanu aferu treba utvrditi do kraja. Suština je u tome što predsednik vlade prvi insistira na tome i mi ga zdušno podržavamo. I sam sam bio u jednoj vrlo neprijatnoj situaciji pre skoro pet godina. Bio sam prisluškivan i taj predmet do danas nije rešen. 
Jeste li insistirali da se to reši?
Nije na meni da insistiram, jer ako insistiram ispašće da vršim pritisak na pravosuđe. Ali, i ja sam građanin koji ima svoja prava.
Šta vam je šef partije rekao na sednici predsedništva, pre nego što je javno priznao kontakte sa Radulovićem? 
Rekao je ono što ja vama govorim: da ništa od toga nije tačno da jeste imao kontakt sa tim čovekom, bez prethodnih saznanja o njemu, ali da nije učinio ništa što bi remetilo državnu politiku, ništa što predstavlja krivičnu odgovornost i da zahteva da se utvrde sve činjenice. To je i za nas u stranci i za građane Srbije sasvim dovoljno. Ovde je sad na velikom ispitu tužilaštvo i brzina kojom će raditi.
Jeste li vi tada na predsedništvu prvi put čuli za te kontakte sa Radulovićem ili ste znali i ranije?
Pokušavalo se i ranije sa plasiranjem te priče, tvrdnjom da neki visoki funkcioneri imaju kontakte...
Neki članovi bivše vlade koji su i u sadašnjoj vladi.
Da, meni su se čak javljale neke vaše kolege da to komentarišem.
Pa jeste li imali kontakte sa Radulovićem?
Ako me pitate da li poznajem tog čoveka odgovor je negativan, da li sam ga sreo – otkud znam.Dobro je rekao naš drug Palma, mi koji se bavimo javnim poslovima u situaciji smo da svako može stati pored nas i slikati se. Tako je gde god da se krećete, uopšte ne znate ko je i šta je, nikome na čelu to ne piše.
Kada ste navodili kome je u interesu da ova vlada padne, niste pomenuli koalicione partnere. Imate puno poverenje u njih?
Sigurno. Naša vlada je potpuno jedinstvena i dogovara se o svemu, radi svoj posao jer građani od nas pre svega očekuju da se unapredi ekonomski i ukupni položaj Srbije. 
Jeste li i dalje sigurni da neće biti vanrednih izbora?
Zar mislite da to nisam već rekao?
Proveravam, pošto, na primer, prvi potpredsednik vlade Aleksandar Vučić nije tako siguran kao vi.
Pa dobro, to je njegovo pravo. Sasvim je logično da vlada treba da traje dok bude radila na ciljevima na kojima je osnovana. Ako ne bude u situaciji da ispunjava te ciljeve ili ako ne bude radila u interesu građana, uvek slede izbori.
Plašite li se da se ova kosovska politika može negativno odraziti na samu partiju zbog ključne uloge premijera Dačića u pregovorima o Kosovu? 
Mogu da primetim samo jedno: otkako je vlada formirana i počela da se bavi aktuelnim pitanjima, pa i ovim teškim, u koje spada KiM, odnosi sa susedima, borba protiv kriminala i korupcije, činjenica je da je i našem predsedniku Dačiću i prvom potpredsedniku Vučiću i ostalim članovima koalicije porastao rejting. Ako građani misle da Dačić uspešno radi svoj posao, onda se postavlja pitanje ko misli da radi neuspešno?
A vi se ne biste složili sa tezom da nema uspešne priče u kosovskoj politici?
Kosovski problem nije nastao juče, on traje više od jednog veka. To je veoma dugotrajno i bolno pitanje za sve nas i ono zahteva rešenje. Ova vlada pokušava da pomogne Srbima na KiM, da im unapredi kvalitet života unutar našeg pravnog sistema, postojećih međunarodnih pravila i naših realnih mogućnosti kao države. Pohvala na račun Dačića ima daleko više neko pokuda, jer pokazuje se da postoji mogućnost da se nađe rešenje koje će biti u interesu Srba sa KiM i naše države.

Nikolić: Nove kosovske institucije umesto paralelnih
BEOGRAD – Predsednik Srbije Tomislav Nikolić izjavio je da rešenjem iz Rezolucije srpskog parlamenta o Kosovu i Metohiji takozvane paralelne institucije prestaju da postoje, a nastaju kosovske koje vode Srbi i dodao da je cilj Srbije da dobije datum za početak pregovora, a da se ne ponizi i ne odrekne svog suvereniteta.
Nikolić je na TV Prva odgovarajući na pitanje da li dolazi do legalizacije paralelnih institucija na severu Kosova i Metohije, objasnio da je u pitanju stvaranje novih kosovskih institucija kojima upravljaju Srbi.
„To je stvaranje novih kosovskih institucija, ali segmenta institucija koje bi vodili Srbi. I tu prestaju paralelne institucije. Ako kažu da je Srbija regulisala školstvo, zdravstvo i, ako kažu da imamo sud u Kosovskoj Mitrovici i da imamo neke policijske snage na severu KiM, odjednom ovim našim predlogom - koji mora da se reši kroz ustav Kosova, ali, ne zaboravite, i kroz Ustav Srbije - srpske institucije postaju kosovske institucije i njima upravljaju Srbi”, objasnio je predsednik Srbije.
Odustali smo, kako je dodao, od toga da mi regulišemo zdravstvo u srpskoj nacionalnoj zajednici, ali, rekao je predsednik, ukoliko Srbi mogu sami da se organizuju i „mi po Rezoluciji imamo pravo da pomognemo -ako nema dovoljno prihoda ili kadrova - praktično je omogućeno da delujemo na toj teritoriji kao da je potpuno pod kontrolom Beograda, a nije”.
Upitan čemu je usmerena živa diplomatska aktivnost Beograda, Nikolić je odgovorio da je cilj da „uradimo sve što jedna normalna država treba i mora da uradi da bi dovela do mira i blagostanja na delu svoje teritorije”.
„Cilj je da dobijemo datum za početak pregovora sa EU, a da zbog toga ne moramo da se ponizimo, ni da ponizimo građane, ni da odustanemo od suvereniteta”, kazao je Nikolić.
Na pitanje šta znači izjava kosovskog premijera Hašima Tačija da neće nametati rukovodstvo severu Kosova i Metohije, Nikolić je rekao da pretpostavlja da se time „želi da Srbija zaboravi da ima Srba i južno od Ibra i da se eventualno utiče na političke lidere na severu da osete neku sebičnost i počnu da rešavaju samo svoje probleme”.
On je rekao da se prvi put ne govori da je sever teritorija na kojoj treba uleteti silom i osigurati bezbednost, vladavinu prava i isterati srpske „paralelne” institucije.
„Pretpostavljam, ali još nisam dobio nikakvih dokaza za to, oni žele da ono što je Rezolucijom doneto, prebace samo severno od Ibra, da mi zaboravimo da tamo južno od Ibra živi mnogo više Srba i da eventualno dobiju podršku među političkim vođama sa severa koji bi možda mogli da osete neku sebičnost i počnu da rešavaju samo svoj problem”, ocenio je Nikolić.
On je, međutim, poručio da na njemu kao predsedniku nije da rešava pojedinačno i parcijalno i da deli, već da „pokuša da reši ceo problem Kosova i Metohije”.

Jeremić isključen iz DS
BEOGRAD– Izvršni odbor Demokratske stranke je na današnjoj sednici doneo odluku o isključenju Vuka Jeremića iz stranke zbog nepoštovanja odluke Glavnog odbora i kršenja statuta, saopštila je Informativna služba DS.
U Demokratskoj stranci su razmena mišljenja i argumenta uvek dobrodošli, a nakon što organi stranke donesu odluku, ona je obavezujuća za sve članove stranke, bez izuzetka, navodi se u saopštenju DS izdatom posle sednice Izvršnog odbora.

Srbija očekuje datum
BEOGRAD – Potpredsednik Vlade Srbije Aleksandar Vučić izrazio je nadu da će odluka EU o datumu početka pregovora sa Srbijom biti pozitivna.
U intervjuu agenciji FoNet, Vučić je, međutim ukazao i na mogućnost da Srbija u junu ne dobije datum za početak pregovora sa EU.
„Ono što me najviše plaši u ovom trenutku je da u Briselu i Berlinu dobijemo mnogo pohvala, a da to ne rezultuje onim što bismo želeli, a to je dobijanje datuma. To je stvar koja nas brine i plaši, i onda ni te pohvale i sve što smo uradili ne bi imalo značaj”, rekao je Vučić.
On je rekao da početak pregovora sa EU bez datuma takođe postoji kao mogućnost. „To je sad nešto što su našli kao fazno ili međufazno rešenje”, napomenuo je Vučić, ali je dodao da se nada i da očekuje da Srbija dobije datum za pregovore.
Ukoliko se ne dobije datum, ocenio je Vučić, to bi bila loša vest za Srbiju, za koju ona, po prvi put, ne bi bila uopšte odgovorna, „i za koju oni Srbiju čak ni ne planiraju da optuže”.
Potpredsednik Vlade je najavio da će iduće nedelje nemačkim zvaničnicima u Berlinu reći šta je sve urađeno na putu evrointegracija i preneti da bi negativna odluka o datumu za pregovore izazvala razočarenje kod naroda u Srbiji.
„Važno je da im ukažemo i pokažemo koliko je Srbija radila, da bismo se osećali čak i pomalo uvređeni ako ne dobijemo datum”, rekao je Vučić, dodajući da ni u tom slučaju Srbija ne bi odstupila sa evropskog puta, koji je nepovratan.
Vučić je ocenio da je Vlada za šest meseci učinila više nego prethodna za četiri godine i da joj predstoji mnogo važnih poslova koje treba da uradi za zemlju, što je preče od „dnevnopolitičkih stvari i međusobnih svađa i trzavica”.
On je dodao da situacija, povodom tvrdnji o vezama članova Vlade sa kriminalnim grupama, nije prijatna, ali da „ljudi i danas u svoj muci i tako neprijatnoj situaciji vide jednu stvar - da država i institucije rade svoj posao, bez obzira na to ko je u pitanju”.
„Uveren sam da ćete vrlo brzo videti rezultate tužiočevog rada”, najavio je Vučić.
Vučić je rekao da Srpska napredna stranka (SNS), čiji je lider, želi da nastavi da radi sa partnerima u Vladi i ostvari neki rezultat za Srbiju, pa bi voleo da vanrednih izbora ne bude.
„Ali, ne mogu da garantujem da ih neće biti. Nikada ne znate kakva će atmosfera da se stvori, ni šta će po različitim pitanjima nadležni državni organi da kažu”, naglasio je Vučić.

Vlada Srbije mora da se stara o pravima Srba u regionu
BEOGRAD – Vlada Srbije mora da se stara o zaštiti ljudskih i političkih prava Srba u regionu koja su, kako je danas ocenjeno u Skupštini Srbije, najugroženija u Hrvatskoj.
Jedna od najvažnijih obaveza države je briga prema Srbima u regionu, imajući u vidu da im u nekim državama nisu zagaratnovana osnovna ljudska prava, rekao je potpredsednik Skupštine Srbije Nebojša Popović na javnom slušanju „Politička i druga prava Srba u regionu”.
„Prava Srba nisu na zadovoljavajućem nivou, a najteža je situacija u Hrvatskoj. Skoro 50.000 Srba iz krajine nema pravo na penzije”, dodao je Popović i naglasio da to pitanje mora da postane prioritet više ministarstava.
Savetnik predsednika Srbije Marko Đurić je rekao da su Srbi u regionu spona i most saradnje sa susednim republikama i da se problemi moraju rešavati na međudržavnom nivou.
„Vlada i kabinet predsednika Srbije moraju da pojačaju napore u cilju suprostavljanja diskriminaciji koja je očigledna i da učinimo sve da progon i diskriminacija postanu prošlost”, naveo je Đurić.
Prema njegovim rečima, najbolji način da se poboljša položaj Srba u regionu je jačanje državnih institucija.
„Mi hoćemo da institucije Republike Srbije budu kuća u kojoj Srbi iz regiona i dijaspore mogu da se obrate u svako doba dana i gde mogu naći podršku”, dodao je Đurić.
Učesnici javnog slušanja su se složili da su nedovoljna novčana izdvajanja od milion evra za pomoć više od dva miliona Srba u dijaspori, imajući u vidu da susedna Hrvatska za pomoć Hrvatima u BiH izdvaja 10 miliona evra godišnje.
Ministar prosvete Žarko Obradović je kazao da predstavnici nacionalnih manjina u Srbiji imaju prava većeg obima nego što su prava Srba u zemljama okruženja.
„Predstoji ozbiljan put da se položaj srpske manjine unapredi, a za to je potrebna politička volja i ekonomske mogućnosti”, istakao je Obradović.
On je kazao da na univerzitetima u Srbiji studira veliki broj predstavnika manjina, u osnovnim školama je u upotrebi osam manjinskih jezika, a u srednjim školama pet.
Direktorka Kancelarije za saradnju sa dijasporom i Srbima u regionu Slavka Drašković je istakla da se problemi Srba u regionu moraju hitno rešavati.
Drašković je navela da su koraci ka boljem položaju srpke manjine, definisanje tog problema kao pitanje od ključnog značaja.
Ona je kazala da je neophodno da se u najkraćem roku održi sednica Saveta za Srbe u regionu kojim presedava predsednik Srbije, kao i da je važno da Vlada donese platformu koja bi se odnosila na pitanje države Srbije prema Srbima u regionu.
Javnom slušanju je prisustvovao i predsednik Republike Srpske (RS) Milorad Dodik koji je istakao da je došlo vreme da Srbi bez oklevanja i ustručavanja treba da jasno govore i nacionalnim interesima.
„Između ostalog, mora se potegnuti pitanje Haškog suda, koji nije sud pravde, nego nepravde”, naveo je Dodik.
On je kazao da RS želi da dodatno ojača Srbiju, jer, kako je naveo, samo jaka Srbija može biti garant prava srpske manjine u regionu.

Zašto vlada ne sme da padne
„Opasnost” od vanrednih izbora, za sada je otklonjena. Pomisao da bi zbog „afere Šarić”, odnosno susreta premijera Ivice Dačića sa Šarićevim saradnikom Rodoljubom Radulovićem, zvanim Miša Banana, vlada mogla da padne izazvala je pometnju u vladajućem bloku. Stvar je „presekao” lider Srpske napredne stranke i potpredsednik vlade Aleksandar Vučić saopštivši odluku predsedništva svoje partije da su u ovom momentu „važniji interesi države i naroda, kao i to da se nastavi rad koji je započet”.
Ništa manje zabrinuti za sudbinu srpske vlade nisu bili ni neki zvaničnici EU. Tako je izvestilac Evropskog parlamenta za Srbiju Jelko Kacin, ograđujući se da ne želi da se meša u unutrašnja politička pitanja Srbije, ipak,konstatovao da bi vanredni izbori doveli do zastoja u dijalogu s Prištinomi odložili dodeljivanje datuma za početak pregovora s EU.On je procenio da je u najboljem interesu Srbije nastavak reformi i dijaloga sa Prištinom.
Da Vlada Srbije ne sme da padne smatra i Miroslav Lajčak, ministar spoljnih poslova Slovačke i specijalni izaslanik EU.
„Minimum do aprila ova vlada treba da bude posvećena napredovanju na evropskom putu i postizanju uslova za ostvarivanje tog napredovanja. Sklanjanje sa evropskog puta i posvećivanje unutrašnjoj politici smatrao bih velikom greškom”, poručio je Lajčak.
A kakav je stav SAD saznali smo od premijera još za vreme njegovog boravka u Vašingtonu. On je rekaoda SADpodržavaju dalje delovanje Vlade Srbije kako bi ostvarila svoje prioritete.
„Ti prioriteti su vezani za dobijanje datuma za početak pregovora sa EU, unapređenje dijaloga sa Prištinom i doprinos regionalnom miru i stabilnosti”, kazao je Dačić.
Sličnu poruku, po vlastitom priznanju, dobio je i Vučić u razgovorima sa ambasadorima zapadnih zemalja. Oni su, kako je otkrio, protiv izbora.
Da li ova vlada zaista opstaje zahvaljujući pritiscima Zapada?
U tome ima dosta istine, smatra Ognjen Pribićević, iz Instituta društvenih nauka.
„Zapad vrši veliki pritisak na dominantu stranku u vlasti da se ne izlazi sad na izbore kako se ne bi zaustavio proces oko Kosova jer ključne zemlje Zapada, Nemačka i SAD žele da se taj proces što pre završi”, objašnjava Pribićević.
S druge strane, sociolog Jovo Bakić ne smatra da su pritisci Zapada presudni, ali su značajni u Vučićevoj računici da ovog trenutka ne ruši vladu.
„Vučićev prvi interes je da dobije datum za pregovore, jer ako ga sada ne dobije, onda mora da se zbog nemačkih izbora čeka tek mart sledeće godine. On računa da bi taj gubitak od godinu dana bio preveliki, za investicije kojima se nada”, ocenjuje Bakić.
On smatra da je vrlo moguće da Vučić ide na to da Dačića potpuno „razbije” do početka predizborne kampanje (koja je na neki način počela, a trajaće čitavo leto). Dakle, on u ovom trenutku ne ide na izbore, kako ocenjuje Bakić, jer verovatno računa da će ti skandali oko Dačića trajati mesecima i ako se još završe podizanjem optužnice, onda će Dačić, koji je već sada ’politički mrtvac’, kao takav uvesti SPS u predizbornu kampanju. Pri tome, ako se objavi spisak svih koji su bili u kontaktu sa mafijašima, a izgleda da je taj spisak poduži, nije isključeno da će Vučić u predizbornu kampanju ući kao jedini koji nema putera na glavi.
Pribićević veruje Vučiću kada kaže da kao odgovorna stranka ne žele sada da taj proces oko Kosova zaustave izborima te da će možda zbog toga platiti cenu.
„To je vrlo ozbiljan rizik koji je SNS preuzeo na sebe. Videćemo koliko će se narod pokazati zahvalnim za jednu takvu odluku SNS-a. Dugoročno gledano baš SNS može da plati cenu svoje odluke.
Naši birači su pokazali da imaju kratko pamćenje i Vučić je u pravu kada je rekao da je veliko pitanje da li će više u budućnosti biti u tako dobroj poziciji kao sada”, kaže Pribićević.
Na pitanje da li će Vučiću kasnije štetiti odluka da ne ide na izbore, ali i to što je rekao da veruje da Dačić nije kriv i da će nadležni organi utvrditi istinu, Bakić smatra da on sebi ostavlja manevarski prostor. Vrlo je verovatno, kaže, da će, ako nastavi stvar da se ovako odvija, SNS na sledećim izborima totalno počisti svoje političke protivnike i samo je pitanje ko će od njih biti iznad cenzusa.

Đurić: Uspostavljanje zajednice opština na KiM - minimum interesa
BEOGRAD – Savetnik predsednika Srbije Marko Đurić izjavio je jutros da se uspostavljanjem zajednice opština na KiM, bez priznavanja Kosova, stvara jedan funkcionalni ambijent kojim obe strane zadovoljavaju minimum svojih interesa.
Đurić je gostujući na RTS-u naglasio da će zajednica opština podrazumevati poveravanje većih nadležnosti u okviru Autonomne pokrajine Kosovo.
„Kosovu, kao autonomnoj pokrajini biće povereno veći deo nadležnosti, koje ona sada već vrši bez naše saglasnosti. Uspostavljanjem zajednice autonomnih opština, one bi imale svoju skupštinu, svoju izvršno veće, koje bi na konkretaan način uticalo na oblasti koje su od vitalnog značaja, ne samo za opstanak naše zajednice, već i drugih”, rekao je Đurić.
On je istakao da se na taj način garantuje očuvanje ustavopravne pozicije, a sa druge strane ostavlja prostor Prištini da očuva svoju političku i pravnu fikciju u trenutnom statusu.
Na taj način se, naglašava on, bez priznavanja Kosova, stvara fukcionalni ambijent i obe strane su zadovoljile minimum svojih interesa.
Đurić je ponovio da je na jučerašnjem sastanku državnog vrha postignuto apsolutno jedinstvo po pitanju nastavka pregovora Beograda i Prištine u koje Srbija ulazi sa ciljem uspostavljanja zajednice opština.
On je rekao da se očekuje da će se u nastavku dijaloga u Briselu biti pokrenute teme koje direktno imaju veze sa mogućim formiranjem zajednice srpskih opština na KiM. 
„Bilo je vreme da se prođe kroz ono što su moguće teme za nastavak dijaloga Beograda i Prištine i da se u konkretnim modalitetima postigne dogovor, do toga kako će platforma biti interpretirana od strane našeg pregovaračkog tima”, rekao je savetnik predsednika.
On je rekao da Srbija, zbog postignutih rezultata u borbi protiv korupcije, očekuje pozitivan signal u nastavku evropskih integracija i da očekuje dobijanje datuma.

Pregovori o zajedničkom tržištu SAD i EU
Od našeg stalnog dopisnika
Vašington – Zaboravite na Kinu, najveća ekonomska sila sveta biće Evro-Amerika, sudeći po samo jednoj rečenici iz govora Baraka Obame o „stanju nacije”, ali i potonjim detaljnim obrazloženjima novog pokušaja da se realizuje ideje stara dve decenije.
Reč je o najavi početka pregovora o trgovinskom sporazumu SAD–EU, krajem maja ili početkom juna, koji bi, prema najoptimističkijoj prognozi, bili kompletirani za najviše dve godine. Američki predsednik ga je nazvao „transatlantskim trgovinskim i investicionim partnerstvom” (o transpacifičkom se već pregovara), u kojem Vašington želi da jednim udarcem ubije dve muve: da svom bruto nacionalnom proizvodu doda bar još jedan procenat, a da jačanjem partnera smanji svoje opterećenje kao glavnog finansijera zajedničke odbrane.
Sveobuhvatni trgovinski pakt SAD–EU bi, smanjivanjem međusobnih regulatornih opterećenja, njihovog vremenskog i novčanog troška, dao zamah međusobnoj trgovini i investicijama. Jedni drugom su već najveći partneri: preko Atlantskog okeana se godišnje već razmeni oko hiljadu milijardi dolara, a kombinacija dve ekonomije daje polovinu ukupnog globalnog proizvoda.
Carine su već niske, oko tri procenta, ali s obzirom na volumen trgovine, njihovo kompletno eliminisanje bi, po zakonu velikih brojeva, ipak donelo velike uštede. Prema računici Američke trgovinske komore – oko 120 milijardi godišnje.
Početak ovog poduhvata najavljen je u zajedničkog izjavi američkog predsednika i dva lidera EU: predsednika Evropskog saveta Hermana van Rompaja i predsednika Evropske komisije Žoze Manuela Baroza. „Mi smo posvećeni da naše odnose učinimo još snažnijim pokretačem našeg prosperiteta”, jedna je od glavnih poruka tog teksta.
Raniji pokušaji da se dođe do američko-evropskog trgovinskog pakta minirani su otporima sindikata, naročito sa ove strane, koji su strahovali od toga da će američki radnici trpeti zbog labavijih radnih standarda druge strane. Ovo je međutim postalo manje bitno posle minule ekonomske krize: sada je glavni cilj da se nadoknade izgubljena radna mesta, a proširenje trgovine sa EU je jedan od načina za to.
Ono što će u pregovorima biti tvrd orah, to je harmonizacija poslovne regulative, a pogotovo otvaranje evropskog tržišta poljoprivrednih proizvoda za robu američkih farmera, koji su najproduktivniji na svetu.
Prinuda da se izađe iz ekonomske stagnacije, koja je trenutno veća u Evropi nego u SAD, mogla bi da bude onaj doping za prevazilaženje ovih razlika, koga ranije nije bilo. Sem toga, tu je i „faktor Kina”, koji je u glavama i Evropljana i Amerikanaca koji su svesni da će zajednički sasvim sigurno uspešnije parirati njenoj ekonomskoj ekspanziji.
Jedan od pokaznih primera jeste automobilska industrija, gde bi usklađivanje samo bezbednosnih standarda donelo uštedu od po nekoliko stotina dolara po automobilu, što će svakako biti teško ignorisati.
U ovom momentu međusobna trgovina obezbeđuje oko 13 miliona radnih mesta na obe strane.

Na prelazu Gradina, na izlazu iz Srbije, čeka se četiri sata
Prema informacijama uprave granične policije u 17.15 časova, putnička vozila čekaju četiri sata na graničnom prelazu Gradina, na izlazu iz Srbije a na Preševu, na izlazu iz zemlje, putnička vozila i autobusi š zadržavaju 35 minuta, navode iz Auto-moto saveza Srbije (AMSS).
Teretna vozila najduže čekaju na Batrovcima, na izlazu iz Srbije i to dva sata dok se na prelazu Horgoš i Šid, na izlazu iz Srbije, zadržavaju 90 minuta.
Na ostalim graničnim prelazima nema dužih zadržavanja za sve kategorije vozila, prenose iz AMSS-a.

Tesla i Karađorđevići
Dr Oliver Subotić*
Dok sam iščitavao primarne izvore za potrebe pisanja knjige „Tesla: Duhovni lik”, imao sam prilike da se lično uverim u ono što su gotovo svi Teslini biografi u manjoj ili većoj meri uočili u njegovoj ličnosti, a to su izrazite „oscilacije” (neretko i protivrečnosti) u raznim temama. Ipak, primetio sam da postoji nekoliko tema u kojima, slikovito rečeno, ne postoje „sinusoide” i izražene „amplitude”, već isključivo „linearna funkcija”. Jedna od tih retkih tema gde Tesla pokazuje jasnu konstantu u stavovima je odnos prema srpstvu, Kraljevini Jugoslaviji i Kraljevskom domu Karađorđevića.
Nikola Tesla je tokom američkog perioda svog života postao izrazit kosmopolita, ostavši istovremeno srpski patriota. Tokom američkog perioda se formirao i kao ubeđeni srpsko-jugoslovenski monarhista, te je poput većine srpskih intelektualaca tog vremena vatreno podržavao koncept Kraljevine Jugoslavije i bio veliki poštovalac kraljevske loze Karađorđević. To poštovanje se već može uočiti u dostupnim dokumentima iz perioda Prvog svetskog rata, kada on izražava divljenje podvizima srpske vojske predvođene svojim nezaboravnim voždom, kraljem Petrom Prvim Oslobodiocem. Tako, povodom inicijative jeromonaha Nikolaja Velimirovića iz 1915. godine, da zajedno sa Mihajlom Pupinom i Pajom Radosavljevićem potpiše „Vidovdanski proglas” i pozove Srbe u SAD da pomognu svojim sunarodnicima na Balkanu, Tesla iznosi stav da bi taj apel američki Srbi najpre poslušali ako bi ga potpisala dva srpska kralja: Petar Karađorđević i Nikola Petrović.
Ličnost u kraljevskoj lozi Karađorđević, koju je Tesla posebno izdvajao, bio je kralj Aleksandar, koji ga je odlikovao Ordenom Jugoslovenske krune prvog stepena 1931. godine. Kralja Aleksandra je doživljavao kao vladara koji je uspeo da napravi snažnu državu (Kraljevinu Jugoslaviju) i ujedini tri balkanska naroda (Srbe, Hrvate i Slovence). U svom posmrtnom slovu Kralju Mučeniku, objavljenom 1934. godine u „Njujork tajmsu”, Tesla ovako zbori: „Poput Vašingtona, bio je sposoban i neustrašiv general koji je oslobodio svoju zemlju od ugnjetavanja; poput Linkolna bio je mudar i patriotski vođa koji je pretrpeo mučeništvo.” Tesla je, pritom, verovao da će mučenička krv kralja Aleksandra definitivno ujediniti narode Kraljevine Jugoslavije (što se, kao što je dobro poznato, nije desilo). Sa druge strane, strahovao je za jedinstvo mlade države, zbog čega je javno podsetio sve Hrvate i Slovence na činjenicu da je njihova sloboda kupljena cenom srpske krvi u Prvom svetskom ratu. Kralj Aleksandar je za Teslu bio i ostao ličnost koja zaslužuje da bude na „pijedestalu srpskih velikana” – pišući pozdravno pismo Srbima u Geriju (Indijana, SAD) uoči Drugog svetskog rata, on za kralja Aleksandra koristi epitete „Veliki” i „Mučenik”.
Kada je reč o kralju Petru Drugom Karađorđeviću, Tesla i prema njemu pokazuje odnos dubokog poštovanja i izrazite odanosti, približan onome koji je ukazivao kralju Aleksandru. U jednom pismu iz 1938. godine upućenom inženjeru Slavku Bokšanu, Tesla kralja Petra Drugog naziva „mladim orlićem iz gnezda velikog orla”, a Srbe u SAD javno poziva da budu odani mladom monarhu, koga naziva „zenicom u oku naroda”. On kralja Petra Drugog veliča u nekoliko javnih objava u SAD želeći mu mnoga leta. Na koncu, poslednji Teslin izlazak u javnost – tačno pola godine pred smrt – bio je osmog jula 1942. godine u hotelu „Njujorker”. On tada, već prilično ugroženog zdravlja, izlazi u pratnji svog sestrića, diplomate Save Kosanovića, da pozdravi kralja Petra Drugog. Mladi kralj je u to vreme bio u poseti SAD, sa ciljem da od predsednika Ruzvelta izmoli vojnu pomoć za generala Dragoljuba Mihailovića (koga je Tesla, po rečima čuvenog američkog istraživača Lelanda Andersona, smatrao za „simbol drevne srpske borbe za krst časni i slobodu zlatnu”). „Hrvatski glas” izveštava o susretu mladog monarha i Tesle, navodeći kako je genijalni pronalazač rekao da mu je kralj svojom posetom učinio najveću čast i da će mu to biti „najmilija uspomena”. Svoj uvodni govor kralju Petru Drugom Tesla je završio rečima: „Veličanstvo, Bog Vas blagoslovio!”. Prema Kraljevim memoarima, obojica su tokom rastanka plakala, a Tesla ga je otpratio podsećanjem na zaveštanje kralja Aleksandra: da čuva jedinstvo naroda Kraljevine.
Važno je ovom prilikom istaći da je Tesli bila apsolutna strana bilo kakva ideja Jugoslavije bez srpske krune na njenom čelu – ostao je odan kralju Petru Drugom Karađorđeviću i pored stalnih ubeđivanja okoline da pređe na stranu Tita i njegovih komunista, koji su se od samog početka rata spremali za revolucionarni prevrat i nasilno preuzimanje vlasti. O čvrstom Teslinom stavu prilično argumentovano piše Margaret Čejni, pozivajući se na hrvatskog profesora Bogdana Radicu, diplomatu Kraljevine Jugoslavije u SAD, koji je tokom rata prešao na Titovu stranu. Iz njene studije saznajemo da je Sava Kosanović bezuspešno pokušavao da privoli svog genijalnog ujaka da se od kralja okrene ka Titu. O svemu navedenom u svojim memoarima svedoči i Konstantin Fotić, ambasador Kraljevine Jugoslavije u SAD, koji navodi da je svaki pokušaj da se od Nikole Tesle izvuče bilo kakva poruka protiv Kralja Petra Drugog bila bezuspešna. Teslina odanost srpskoj kruni bila je do kraja života održana besprekorno.
Da li bi Tesla, da je danas među nama, od „linearne funkcije” skrenuo kao „sinusoidi” u navedenim temama? To je već domen pretpostavki. A ono što možemo pretpostaviti jeste da bi zbog gorkog iskustva Jasenovca, Jadovna i, na kraju, „Oluje” imao krajnje rezervisan stav prema nekoj novoj jugoslovenskoj ideji. Možemo slobodno pretpostaviti i to da bi se i danas zalagao za što bolje odnose Srba sa Hrvatima i Slovencima, koje je smatrao bratskim narodima. A ako ćemo suditi po ogromnom poštovanju koje je decenijama ukazivao Karađorđevićima – kao i ništa manjem poštovanju koje oni do dan danas ukazuju njemu – verovatno bi u naše vreme bio i počasni član Krunskog saveta.
*Osnivač Zadužbine „Petar Mandić”, dobročine ustanove koja neguje uspomenu na Tesline pretke

Rustem Mustafa svedoči na suđenju Tačiju
Suđenje Hašimu Tačiju i njegovim saučesnicima optuženima za ratne zločine na KiM nastavlja se sutra, a kako saznaju mediji u Prištini, sudsko veće saslušaće Rustema Mustafu, bivšeg komandanta oslobodilačke vojske Kosova (OVK) u Operativnoj zoni Lap, inače poznatog kriminalca i osuđivanog ratnog zločinca. Mustafa je jedan od retkih pripadnika OVK i jedini komandant te terorističke jedinice koji su u Prištini osuđeni za ratne zločine na KiM. On je potvrdio da je dobio poziv od Specijalizovanog tužilaštva u Hagu da se iduće sedmice pojavi kao svedok.
Mustafa će, kako se očekuje, svedočiti o funkcionisanju OVK, a u izjavama za medije kazao je da namerava da „brani istinu o ratu OVK”.
Rustem Mustafa poznat je kao komandant Remi, a tokom rata 1998–1999. bio je komandant regionalne zone Lap i član takozvane lapske grupe OVK. Posle rata, postao je poslanik i potpredsednik Demokratske partije Kosova. Uhapšen je u avgustu 2002. i izveden pred Okružni sud u Prištini u kojem su sudile međunarodne sudije Unmika. Osuđen je prvostepeno na 17 godina zatvora jer je utvrđeno da je sa još trojicom pripadnika OVK ubio petoro nelojalnih kosovskih Albanaca. Vrhovni sud Kosova preinačio je presudu 2005. i naložio novo suđenje pa je 2013. osuđen na četiri godine zatvora.
Bio je optužen da je zajedno sa drugim pripadnicima OVK držao zarobljenike u nehumanim uslovima, uskraćujući im adekvatnu zdravstvenu negu, hranu i vodu. Zatočenici su podvrgavani stalnom premlaćivanju, mučenju i pretnjama smrću od avgusta 1998. do juna 1999. godine.
Sumnja se da je tokom rata na KiM učestvovao u teškim zločinima nad Srbima kao i da je u zoni Lap osnivao logore u kojima su civili saslušavani, zlostavljani i ubijani. Grupe pod kontrolom Mustafe, prema podacima dostupnim medijima, posle rata proterivale su preostale Srbe i preprodavale napuštene stanove i drugu imovinu. Mustafa je pored terorističke grupe BIA formirao i „Skiftere” i „Crvenu ruku”, čiji su pripadnici progonili, kidnapovali i ubijali Srbe na području Prištine i Podujeva.
Prema podacima srpskih bezbednosnih službi, Mustafa je još od osamdesetih godina prošlog veka privođen zbog trgovine narkoticima, krijumčarenja oružja, ucena, napada na policiju i drugih teških krivičnih dela. Američke obaveštajne službe smatraju ga jednom od osoba od kojih preti opasnost po mir na Balkanu.
Prema obaveštajnim podacima, Mustafa u svojim kriminalnim aktivnostima, pre svega u trgovini drogom, sarađuje sa Ramušom Haradinajem, dok je do 2015, kada je pravosnažno osuđen, bio poslanik i potpredsednik stranke Hašima Tačija.
Rustem Mustafa jedan je od prvih pripadnika OVK koje je još krajem 2018. u predistražnom postupku saslušalo tužilaštvo u Hagu, pa se tada nagađalo da će on biti i jedan od prvih čije će se ime naći na nekoj od optužnica. Iako je Mustafa zbog svoje pozicije u komandi OVK pominjan odmah uz Tačija, Kadrija Veselija, Adema Čekua, Fatmira Limaja i ostalih, haški tužilac će ga saslušati kao svedoka, a ne kao okrivljenog.

Kaciga glavu čuva
Biciklisti su često prinuđeni da se kreću kolovozom gde ih vozači motornih vozila tretiraju kao „ometače”, a ne kao sastavni deo saobraćajnog sistema
Na teritoriji Srbije od početka godine poginule su 23 bicikliste, a povređeno je više od 400. MUP Srbije skrenuo je pažnju da su oni najugroženija kategorija učesnika u saobraćaju.
„Apelujemo na vozače putničkih i teretnih vozila i autobusa da posebnu pažnju usmere na bicikliste, kako bi sačuvali njihovu bezbednost. Sa druge strane, apelujemo i na bicikliste da upotrebnom svetala i reflektujućih elemenata učine sebe vidljivijim, a samim tim i bezbednijim u saobraćaju”, saopšteno je iz MUP-a i objavljen apel i na društvenim mrežama.
Ključni problem, kada je reč o bezbednosti biciklista u saobraćaju, jeste njihova ranjivost, jer i pri relativno malim brzinama često zadobijaju teške povrede, uglavnom zbog toga što im je jedina zaštita njihova odeća, ukazali su stručnjaci Agencije za bezbednost saobraćaja (ABS).
Važnu ulogu ima i brzina vozila koja učestvuju u sudaru sa biciklistima, naročito kada je reč o težim posledicama. Biciklisti su često slabo uočljivi za druge učesnike u saobraćaju, pre svega jer su dimenzije vozila manje u poređenju sa automobilima, autobusima ili teretnim vozilima.
To je poseban problem u noćnim uslovima vidljivosti, pogotovo u slučajevima kada bicikl nije opremljen odgovarajućim svetlima, a to su belo na prednjoj i crveno svetlo na zadnjoj strani bicikla, kao i ako vozač i putnik na biciklu ne nose svetlu odeću.
Stručnjaci naglašavaju i činjenicu da biciklisti različite starosne dobi i pola imaju različite psihofizičke sposobnosti. Deca uglavnom nemaju dovoljno iskustva i znanja, a stariji imaju smanjenu moć zapažanja, smanjene fizičke sposobnosti i pokretljivost.
Bezbednost dvotočkaša u velikoj meri zavisi i od saobraćajnog okruženja, koje je najčešće dizajnirano i prilagođeno za kretanje motornih vozila i nije predviđeno za bicikliste.
„Oni su često prinuđeni da se kreću kolovozom gde ih vozači motornih vozila tretiraju kao ’ometače’ saobraćaja, a ne kao sastavni deo saobraćajnog sistema, pri čemu često i sami ne poštuju pravila – ne postupaju u skladu sa signalizacijom, zabranom korišćenja mobilnih telefona, audio i video uređaja, upotrebom svetala na biciklu. Saobraćajne nesreće sa učešćem biciklista, zbog njihove velike ranjivosti, češće za posledicu imaju poginule osobe, nego što je to slučaj kod udesa sa učešćem samo motornih vozila sa zatvorenom karoserijom”, navodi se u rezultatima istraživanja ABS-a.
Kada se uporedo posmatraju podaci o nastradalim biciklistima i nastradalim vozačima i putnicima u automobilima, dolazi se do podataka da biciklisti kada učestvuju u saobraćajnoj nesreći imaju skoro šest puta veći rizik da smrtno stradaju nego što je to slučaj sa putnicima i vozačima u automobilima.
U proseku, godišnje u udesima u Srbiji pogine oko 50 i bude povređeno oko 1.486 biciklista. Svaka jedanaesta poginula i svaka četrnaesta povređena osoba u saobraćajnim nesrećama je – biciklista. Oni čine oko devet odsto od ukupnog broja poginulih i oko sedam procenata od svih povređenih osoba u udesima, pokazuju podaci ABS-a.
Saobraćajne nesreće sa učešćem biciklista se najčešće događaju u leto i jesen, odnosno u periodu godine od jula do oktobra, a najviše u avgustu.
Stručnjaci savetuju biciklistima da imaju zakopčanu zaštitnu kacigu, koja će im spasiti život u slučaju pada sa bicikla i sprečiti povrede glave.
„Koristite štitnike za kolena i laktove kako biste ublažili udarce od pada. Nosite odgovarajuće cipele i proverite da li su pertle pravilno vezane. Obucite adekvatnu odeću – pantalone sa užim nogavicama, majice i jakne koje su uz telo, kako ne bi došlo do zakačinjanja delova garderobe o pedale i druge delove bicikla”, savetuju iz ABS-a.
Bicikl treba da bude ispravan, ručice na upravljaču čvrste i pravilno podešene, a sedište na odgovarajućoj visini – tako da stopala obe noge budu u stanju da dodirnu zemlju. Kočnice moraju da budu ispravne, a pneumatici na točkovima napumpani pod odgovarajućim pritiskom.
Belo svetlo na prednjoj i crveno na zadnjoj strani bicikla moraju biti ispravni i postavljeni na odgovarajuće položaje. Zvonce ili sirena takođe moraju biti ispravni.
„Kada prelazite preko kolovoza, trudite se da se ponašate kao da ste pešak. Pogledajte pažljivo levo, desno, levo. Kada procenite da je bezbedno započnite prelazak, gurajući bicikl pored sebe. Koristite ručne signale da upozorite druge učesnike u saobraćaju ili im date obaveštenje o skretanju i promeni položaja na kolovozu”, savetuju stručnjaci.
U noćnim uslovima i kada je smanjena vidljivost, osim što bicikl mora da bude osvetljen, biciklista treba da ima svetlu i odeću sa retroreflektujućim materijalima. Ako voze bicikl kolovozom, treba da se kreću u širini od najviše jedan metar od desne ivice kolovoza, ali ne uz sam ivičnjak.

Svi bi u menadžere, niko neće u prosvetu
Poražavajuće mali broj studenata koji nameravaju da postanu prosvetni radnici ponavlja se iz godine u godinu. Avetinjski pusti ostaju smerovi fakulteta koji obrazuju nastavnike. Stručnih profesora za fundamentalne opšteobrazovne predmete u preduniverzitetskom školstvu već nema dovoljno, i neće ih ni biti dok na pragu fakulteta ima najmanje budućih brucoša koji žude da steknu visoko obrazovanje da bi se vratili u učionice kako bi neke nove đake opismenili.
Zvuči optimistično kad se kaže da je na Matematičkom fakultetu u Beogradu na smeru nastavnik matematike ove godine konkurisalo duplo više studenata nego lane. Ali u brojkama, realnost izgleda ovako: prošle godine je u ovo doba bilo svega osam kandidata, sada ih je 16, a planirano je 70 brucoša.
Na svim srbističkim katedrama na republičkom nivou očekuje se da će biti popunjeno oko 40 odsto ponuđenih mesta za buduće studente.
– U Novom Sadu, Nišu, Kragujevcu, Beogradu, Kosovskoj Mitrovici, kada se sve sabere, planirano je 441 mesto na budžetu, a ima 186 kandidata. Samo u Beogradu za grupu za srpski jezik i književnost bilo je prijavljeno 34 kandidata na 100 mesta, a za srpsku književnost i jezik 63 na predviđenih 150 mesta. Slično je bilo i prošle godine. Slikovito, ako bismo gledali po poslovičnoj slici čaše vode koja je do pola puna ili prazna, zavisi da li ste optimista ili pesimista, ta čaša je svakako – šuplja – dočarava za „Politiku” prof. dr Slavko Petaković, šef katedre za srpsku književnost s južnoslovenskim književnostima na Filološkom fakultetu Univerziteta u Beogradu.
Jagme za indeks nema ni na Opštoj fizici, smeru Fizičkog fakulteta koji u glavnom gradu upisuju budući nastavnici ovog predmeta. Tu je prijavljen samo – jedan kandidat. Pad broja zainteresovanih se beleži već osam godina, ali do sada nije bila ovako alarmantna situacija. Kako je izjavio dekan, prof. dr Ivan Belča, ovaj brucoš će imati sve predmete, ništa neće biti izbačeno, a sledeći potez je na državi jer ne sme da se dozvoli da se ugasi Opšta fizika, pošto bi u tom slučaju buduće generacije ostale bez nastavnika.
Oskudicu interesovanja za prosvetni poziv potvrđuju i preliminarne rang-liste za upis na Prirodno-matematičkom fakultetu u Novom Sadu. Studije za profesora hemije tu će upisati samo jedan kandidat, a planirano je 20 brucoša. Za buduće nastavnike fizike bilo je ukupno tri kandidata, jedan je pao prijemni, jedan „upao” na samofinansiranje i jedan zavredeo indeks na budžetu, mada je ukupno studenata na ovom smeru moglo biti 25. Za ostala nastavnička zvanja na novosadskom PMF-u zainteresovanost je za mrvicu bolja. Na smeru za profesore matematike ima osam kandidata za 51 budžetsko mesto, dok je za profesore geografije 11 rangiranih, a 40 raspoloživih mesta.
– Mi smo sada u prvom planu kao nacionalna disciplina, a kada smo pokušali da srpski jezik i književnost dobije natpredmetni status, da se uvede na sve fakultete, ta inicijativa ostavljena je da istrune u lavirintima birokratije. Dobili smo deklarativnu podršku i van toga se ništa nije učinilo – ukazuje Petaković.
Njegove reči „prosveta je trenutno na mrtvom vezu, ostavljena je da odumre” i više puta isticane stipendije za studente koji se obrazuju za nedostajuća zanimanja u školama teško da će biti od pomoći. Za ovu godinu dodeljeno ih je samo pet, a novi konkurs uskoro treba da bude raspisan.
– Ne verujem da će to dati velikog efekta, budući da je student potpuno svestan da kad se završi studiranje on ulazi u prosvetu gde su plate takve kakve jesu i, što je veći problem, gde položaj prosvetnog radnika nije dobar – konstatuje ovaj profesor.
Nastavnici tvrde da su nemoćni. Ugled im je srozan. Plate su im ispod republičkog proseka. Učenici to vide i neće da postanu nastavnici. Nastavi li se tako, ne bi čudilo da u dogledno vreme u mnogim školama table budu najpametnije, nastavnici uglavnom nedovoljno stručni, a đaci posledično funkcionalno nepismeni. Hoće li s takvim predznanjem upisivati fakultete?
Da ironija bude veća, najodgovorniji donosioci odluka istrajno tvrde da je obrazovanje prioritet, a unapređivanje kvaliteta obrazovanja strateški cilj. U prvom planu je digitalizacija, a vraćanje dostojanstva prosvetnom esnafu ostaje na marginama. Šta uraditi da se pomak nabolje vidi ubrzo, da se ne čeka deset godina?
– Prvi korak mogu biti stipendije, ali to nije rešenje. Drugi je povećanje plata. Treći, rešavanje statusa prosvetnog radnika, zaštita od pritisaka i sprečavanje nasilja kojima je izložen, kao i prevencija nasilja u bilo kom obliku u školama. To se mora sistemski rešiti vrlo rigidnim kažnjavanjem. Nastavnik mora imati ugled u društvu, a primer i uzor za to treba da budu oni koji istupaju u javnom prostoru. Kada okruženje bude podsticajno tako da đaci u velikom broju upisuju nastavničke smerove i konkurencija će biti veća i najbolji će ulaziti u učionice. Svi ovi koraci su povezani, ne može da se ispuni samo jedan – smatra Petaković.
Medijski prostor, portali naročito, obiluju svakojakim jezičkim pogreškama, lektori su desetkovani, zvanična saopštenja državnog vrha, pa i Ministarstva prosvete, neretko su ugledni primeri grešaka, počevši od pravopisnih. Ako bi, recimo, bar državne institucije koje već imaju službe za odnose s javnošću obavezno morale da uposle profesore srpskog jezika kao lektore, da li bi i to doprinelo pravilnijoj upotrebi srpskog jezika, podsticajnom okruženju i većem interesovanju za studije srpskog jezika?
– To bi bio kulturni uticaj iznutra koji je najbitniji i koji bi menjao ovo društvo. Kad učenik vidi da uopšte nije važno kako govorite, kako pišete, on prihvata taj model. Kada bi u institucije koje se obraćaju javnosti ušli profesori srpskog jezika i književnosti to bi oblikovalo javni izraz, onda bi i đaci i svi građani imali orijentir šta je poželjno, društveno prihvatljivo i važno. Deca nemaju signal iz okruženja koji im kaže da je bitan način izražavanja, poznavanje svog jezika. Ne čitaju kao pre, a uticaj elektronskih medija je ogroman. Navikli su na kratke poruke koje su ekspresivno svedene. Bogatim jezikom možete da izrazite svoju psihološku slojevitost, tanane emocije, nijanse u raspoloženjima, bogatstvo svoga bića. Što vam je jezik siromašniji, teže možete da komunicirate s drugima. Pitanje je da li siromašenje jezika korespondira s osiromašenjem potrebe da se razgovara s drugim čovekom, jer se komunicira kratkim porukama, emotikonima, sažetim mejlovima, frazama, rečeničnim sklopovima koji su klišei. Nisam siguran da problem u komunikaciji dece nije povezan sa siromaštvom jezika, a ono sa iščezavanjem potrebe da se zaista komunicira s drugom osobom – zaključuje šef katedre za srpsku književnost.

Rubljov izborio četvrtfinale Vimbldona, protivnik Đoković ako pobedi Hurkača
Ruski teniser Andrej Rubljov plasirao se u četvrtfinale Vimbldona, pošto je danas u osmini finala savladao Aleksandra Bublika iz Kazahstana rezultatom 7:5, 6:3, 6:7 (6:8), 6:7 (5:7), 6:4.
Meč je trajao tri sata i 20 minuta. Ovo je bio šesti međusobni duel ruskog i kazahstanskog tenisera, a četvrti trijumf Rubljova.
Rubljov će u četvrtfinalu igrati sa pobednikom meča između Srbina Novaka Đokovića i Poljaka Huberta Hurkača, koji je na programu kasnije večeras.
Plasman u četvrtfinale Vimbldona izborio je još jedan ruski teniser Roman Safiulin, koji je pobedio Kanađanina Denisa Šapovalova 3:6, 6:3, 6:1, 6:3. On će u četvrtfinalu igrati sa pobednikom meča između Italijana Janika Sinera i Danijela Elahija Galana iz Kolumbije.

Bunt protiv smanjenja plata
Od našeg dopisnika
Atina – Grupa od 70 mladih pripadnika Koalicije radikalne levice Siriza upala je u kancelariju univerzitetskog profesora i generalnog sekretara Ministarstva finansija Jorgosa Mergosa u centru Atine u znak protesta zbog njegove poslednje izjave „da minimalac u Grčkoj treba smanjiti sa 586 na 500 evra kako bi se pomogao razvoj i program vlade”.
Policija je odmah intervenisala i došlo je do ozbiljnih incidenata jer demonstranti nisu hteli da napuste „osvojenu teritoriju”. Policija je tek uz upotrebu suzavca okončala ovu „simboličnu” okupaciju, ali ovdašnji mediji prenose izjave demonstranata koji tvrde da je policija bila nemilosrdna u upotrebi sile.
Izjava Mergosa je, inače, izazvala žučne reakcije u grčkoj javnosti koja ne prihvata mogućnost daljeg smanjenja ličnih dohodaka bez obzira na činjenicu što je evropski kreditori ne isključuju. Grci, kao i demonstranti koji su pre intervencije policije uspeli da istaknu parole „Ko može da živi sa 500 evra”, smatraju da je sadašnji minimalac nedovoljan za život u skupoj Grčkoj gde već sada 35 odsto ličnog dohotka odlazi na poreze.
Ministar finansija Janis Sturnaras je demantovao glasine o smanjenju minimalca, ali opoziciona Siriza tvrdi da je to laž i da je takav dogovor sa kreditorima već postignut.
Dolazak „trojke” eksperata Evropske unije, Međunarodnog monetarnog fonda i Evropske centralne banke u Atinu očekuje se krajem meseca i od njihove procene stanja, stepena primene strukturnih reformi i poštovanja mera štednje na koje su se Samarasova vlada ali i cela nacija obavezali, zavisi i sudbina naredne tranše kredita od 2,8 milijardi evra koje su Grčkoj nasušno potrebni.
Međutim, talas socijalnog nezadovoljstva raste. Policija svakodnevno interveniše na „različitim tačkama” kako bi sprečila veće nerede.
Dodatni udarac je najnovija statistika prema kojoj je stepen nezaposlenosti u Grčkoj porastao sa 26,6 na 27 odsto, što je duplo više nego u ostalim zemljama EU. Bez posla je sada troje od petoro Grka ili 1.350.000 ljudi. Od ovog broja mladi čine 61,7 odsto nezaposlenih i sve je veći broj onih koji odlaze „trbuhom za kruhom”.
Prema odredbama memoranduma potpisanog sa evropskim kreditorima, program strukturnih reformi predviđa dodatna smanjenja broja zaposlenih. Samo Grčka nacionalna banka najavljuje da će broj službenika morati da bude smanjen za 2.000.
U isto vreme guverner Centralne banke Grčke Jorgos Provopulos izjavljuje da je sve manji rizik da Grčka bude primorana da napusti evrozonu. Guverner smatra da se mere sprovođenja strukturnih reformi odlučno sprovode, ali da je neophodna agresivnija primena mera na koje se Atina obavezala u zamenu za kredite.
„Dug je, u stvari, spisak stvari koje treba da uradimo u sferi privatizacije, reformi na tržištu robe i usluga, poboljšanja mehanizma prikupljanja poreza koji je, bez sumnje, slaba tačka”, izjavio je Provopulos.
Sasvim sigurno imao je u vidu činjenicu da većina Grka nije u stanju da izmiri poreske obaveze, da broj neplatiša raste i da na ime poreza dug državi iznosi 53 milijarde evra.
U nameri da oživi privredu koja je već šestu godinu u recesiji, grčki premijer Antonis Samaras najavljuje nova putovanja i susrete sa domaćinima u Kini, Rusiji i SAD sa namerom da ih ubedi u opravdanost investiranja u Grčku. Međutim, u praksi prvi zvanični rezultati ispitivanja poslovanja u zemlji pokazuju da dve od tri grčke firme zbog trenutnog stanja gube novac i dovode u pitanje svoj opstanak. Zbog privredne situacije, „Koka Kola” je odlučila da svoje glavno sedište prebaci iz Grčke u Švajcarsku, dok je proizvođač mlečnih proizvoda FAGE kao „zemlju bekstva” izabrao Luksemburg.

Francuska u Maliju: misija ostvarena
U martu 2012. gotovo istovremeno dejstvo dela oružanih snaga Malija i pobuna jednog broja stanovništva severa zemlje omogućili su ekstremistima da obrazuju vlast na delu teritorije Malija.
Te terorističke grupe, među kojima je i Al Kaida islamskog Magreba, u većini slučajeva povezane sa švercom narkotika, gurnule su sever zemlje tokom nekoliko meseci u mračnjaštvo nekih drugih vremena. Kršeći najosnovnija ljudska prava, ostavljajući varvarstvu odrešene ruke, razarajući mesta od istorijskog značaja, uključujući ona koja pripadaju islamskoj kulturi i uništavajući kulturna dobra od neprocenjive vrednosti, islamski fanatici držali su stanovništvo Tombuktua, Gaoa, Kidala i drugih gradova u patnji i strahu.
Tumačeći šerijatske zakone na najekstremniji način, praveći od prava parodiju, ti egzaltirani islamisti nametnuli su neljudske kazne onima koji ne dele njihovo viđenje sveta: masovna pogubljenja, sakaćenja, kazne šibanjem zbog pušenja, konzumiranja alkohola, slušanja muzike ili stavljanja parfema.
Jedan širok geografski pojas u srcu Sahela, na oko 2.000 kilometara od evropskog kontinenta, bio je izložen riziku da definitivno pređe u ruke terorističkih organizacija. Suočena sa takvom situacijom, Francuska se veoma rano angažovala pokrenuvši nekoliko rezolucija u Savetu bezbednosti UN koje su tokom poslednjih šest meseci 2012. jedna za drugom jednoglasno usvajane.
Te međunarodne odluke omogućile su formiranje afričkih snaga za uspostavljanje teritorijalnog integriteta Malija i za borbu protiv terorističke pošasti. Paralelno sa tim, rezolucije su pozivale pobunjeničke grupe Tuarega na severu da se ograde od ekstremističkih pokreta, obavezujući vlasti Malija da pokrenu politički dijalog.
Iskoristivši vreme neophodno za raspoređivanje afričkih snaga, islamističke grupe su se spremale da 9. januara ove godine započnu ofanzivu u pravcu juga zemlje, predstavljajući neposrednu i direktnu pretnju prestonici Bamaku.
Imajući u vidu hitnost situacije, malijske vlasti su se preko predsednika Traorea obratile Francuskoj tražeći njenu vojnu podršku. Već 10. januara, ubeđen u neophodnost sprečavanja stvaranja jedne terorističke države u srcu Sahela, predsednik Fransoa Oland doneo je odluku o pokretanju operacije „Serval”.
Poštujući međunarodno pravo, u skladu sa rezolucijama Saveta bezbednosti, operacija koju je Francuska vodila odmah je dobila gotovo jedinstvenu političku ali i vojnu podršku brojnih partnera.
Veoma snažna je i podrška stanovništva Malija, koje je odahnulo oslobodivši se od sve nepodnošljivijeg jarma.
Mesec dana nakon početka operacije, na teritoriji Malija angažovano je 4.000 francuskih vojnika. Za manje od četiri nedelje, ciljevi su postignuti: ofanziva ekstremističkih grupa ka jugu zemlje je zaustavljena, a ponovo je i uspostavljena i kontrola nad najvažnijim gradovima na severu.
Međutim, francuska intervencija, koju opravdava potreba da se odgovori na vanredne situacije, nije predviđena da traje. MISMA, afričke snage odobrene Rezolucijom 2085, te su koje treba da se nadovežu na francusku operaciju. Dve hiljade vojnika iz zemalja Ekonomske zajednice zemalja zapadne Afrike već je raspoređeno, a njima se priključilo i 1.800 vojnika iz Čada.
U međuvremenu, Francuska ostaje uz Mali i ispunjavaće svoje obaveze onoliko vremena koliko bude bilo potrebno za uspostavljanje logističke i finansijske podrške tim snagama.
Evropska unija takođe igra značajnu ulogu, pripremajući raspoređivanje misije obuke malijske vojske koju čini 500 ljudi pod francuskom komandom, od kojih su polovina instruktori.
Vlada Srbije nam je najavila svoje učešće u budućoj evropskoj misiji u Maliju, čime Srbija ponovo pokazuje volju da se priključi odbrani interesa i bezbednosti evropskog kontinenta kao pouzdan, odgovoran i solidaran partner.
Misija će takođe da sadrži važan segment koji će se baviti ljudskim pravima, pitanjem koje će Francuska nastaviti budno da prati kako bi sprečilo maltretiranje ili odmazdu protiv pobunjeničkih snaga ili protiv stanovništva koje ih je podržavalo; kao što je nedavno podvukao predsednik Oland u Bamaku, „pravda ne znači osvetu”.
Mali treba obnoviti na mnogim planovima osim vojnog: treba obnoviti demokratske, stabilne institucije, održavati mir i bezbednost, pomoći ekonomski razvoj najnerazvijenijih oblasti i, konačno, pokrenuti dijalog sa legitimnim predstavnicima stanovništva na severu.
Mapom puta koju je nedavno usvojila skupština Malija predviđeni su do 31. jula 2013. održavanje izbora i otvaranje dijaloga sa severom zemlje na osnovu Rezolucije 2085 Saveta bezbednosti UN.
Da ne bude zabune: intervenišući u Maliju, Francuska brani isključivo interese bezbednosti: bezbednosti severne Afrike i Magreba, bezbednosti Francuske, bezbednosti Evrope. Sledeći istu logiku, u stalnoj brizi za ljudska prava, Francuska će budno pratiti da li se demokratski proces odvija harmonično kako bi Mali povratio svoj integritet i institucije koje funkcionišu.
Autor je ambasador Francuske u Srbiji

Povratak pravog Obame
Od našeg stalnog dopisnika
Vašington – Barak Obama nije razočarao, pogotovo ne one koji su ga još u novembru 2008. lansirali u epicentar američke (i svetske) politike, verujući njegovoj paroli o „smelosti nade” i uzdajući se da je baš on pravi lider koji će najbogatiju naciju na planeti učiniti i društvom veće socijalne pravde.
U jednosatnom govoru o „stanju nacije” koji je, ispunjavajući svoju ustavnu obavezu, održao pred oba doma Kongresa, a posredstvom TV kamera i pred celom Amerikom, Obama je izneo ambiciozan program za svoj drugi mandat, čija su okosnica mere da „srednja klasa postane snažniji motor ekonomskog razvoja”, ali i predloživši konkretan potez za poboljšanje položaja najsiromašnijih: povećanje minimalne satnice sa sadašnjih 7,25 dolara na devet.
Crvena nit besede koja je, iako čitana sa „telepromtera”, dva staklena panela diskretno postavljena sa leve i desene strane govornice, uverljivo potvrdila njegov govornički dar, bila je međutim poruka Kongresu da dve partije zastupljene tamo treba da prevazilaze svoje ideološke razlike i „rade za mnoge, a ne samo nekolicinu”.
Govor je počeo podsećanjem na ono što je na istom mestu pre pola veka izgovorio predsednik Džon Kenedi: „Ustav nas ne čini rivalima za vlast, nego partnerima za progres.”
Ceo događaj – činjenica da su u istoj prostoriji bili predsednik, potpredsednik, svi članovi Kongresa, sudije Vrhovnog suda, vojni vrh, kao i protokolarna koreografija – pokazao je da su rituali važni i u demokratiji, kao dokaz poštovanja institucija koje su trajne, dok su oni koji ih oličavaju prolazni.
Inače, zbog pomenute koncentracije američke elite, takođe po starom pravilu, za „ne daj bože” kod kuće je ostao jedan član Obamine vlade: ovoga puta to je zapalo ministru energije Stivenu Čou.
Zanimljivo je da je kao centralni medijski događaj Obamino obraćanje naciji imalo i konkurenciju: do pred sam izlazak predsednika za govornicu, televizije su prenosile dramatičnu poteru za odbeglim policajcem koji je u Kaliforniji u proteklih dana nekoliko ubio četvoro ljudi, među kojima i dvojicu kolega, a koja se završila njegovom pogibijom u jednoj zapaljenoj šumskoj vikendici. TV mreže su jedva dočekale da Obama završi, da bi se odmah prebacile na tu temu, mada je potom debata o događaju u Kongresu nastavljena do kasnih posleponoćnih sati.
Opšta je ocena da je Obama nastavio svoje pozicioniranje levo od centra najavljeno u inauguracionom govoru 21. januara, ali ovoga puta sa najavom konkretnih mera. Veliku pažnju u tom pogledu je privukao njegov stav da iako budžetski deficit, koji je glavna tema političke scene, mora da bude deo dnevnog reda, on samo po sebi „nije ekonomski plan”, što će reći da za njega nije i vrhunski prioritet.
Umesto toga, on je najavio novi paket ekonomskih stimulansa, kao što je na primer program obnove infrastrukture, a konkretno rekonstrukciju oko 70.000 mostova, što bi koštalo 50 milijardi dolara.
„Svakog dana sebi kao nacija moramo da postavljamo tri pitanja”, poručio je Obama. „Kako da privučemo više poslova na svoje obale? Kako da našim ljudima omogućimo da steknu veštine za te poslove i kako da obezbedimo da se vrednim radom obezbeđuje pristojan život.”
Prihvatio je ipak neophodnost „skromnih reformi” stečenih socijalnih prava namenjenih starijim Amerikancima, čiji će troškovi u budućnosti zbog demografskih trendova značajno rasti. U govoru je pomenuo i klimatske promene, čiji su dokaz ovde učestaliji uragani, sve teže suše i pustošni požari.
„Ako Kongres u ovoj oblasti ne uradi ništa, učiniću to ja”, rekao je, misleći pri tome na mogućnost koju ima kao predsednik, da neke probleme rešava uredbama.
Republikanci su odmah odbacili njegov program – učinio je to Marko Rubio, mladi senator kubanskog porekla sa Floride, koji je nova zvezda konzervativaca. Sve je to, rekao je on, „velika vlada”. Republikanci ostaju privrženi svojoj dogmi „što države manje, to bolje”; univerzalni lek za sve, po njima, jesu privatno preduzetništvo i inicijativa privatnog sektora, praktično politika koju je popularnom učinio predsednik Ronald Regan tokom osamdesetih.
Obama nema mnogo vremena da svoj program ostvari: predsednici u drugom mandatu na raspolaganju imaju najviše 21 mesec od polaganja druge zakletve, posle čega se sva politička pažnja posvećuje kongresnim međuizborima (novembar 2014) i novoj predsedničkoj trci koja počinje čak i dve godine pre izbornog dana (novembar 2016).
Njegov trenutni rejting je relativno visok – 52 odsto – što mu daje samopouzdanje da su, u kombinaciji sa izbornom pobedom, njegovi aduti jači od protivničkih. Da li će to biti dovoljno da opozicija koja kontroliše donji, predstavnički dom, u Kongresu malo popusti, nije međutim izvesno.
-------------------------------------------------------------------
Iz Avganistana se vraća još 34.000 vojnika
Vašington – Barak Obama je najavio i početak završnog povlačenja američkih vojnika iz Avganistana: do kraja ove godine kući će se vratiti 34.000 „naših hrabrih momaka i devojaka”, a preostale 32.000 do kraja 2014.

Na prelazu Gradina, na izlazu iz Srbije, čeka se četiri sata
Prema informacijama uprave granične policije u 17.15 časova, putnička vozila čekaju četiri sata na graničnom prelazu Gradina, na izlazu iz Srbije a na Preševu, na izlazu iz zemlje, putnička vozila i autobusi š zadržavaju 35 minuta, navode iz Auto-moto saveza Srbije (AMSS).
Teretna vozila najduže čekaju na Batrovcima, na izlazu iz Srbije i to dva sata dok se na prelazu Horgoš i Šid, na izlazu iz Srbije, zadržavaju 90 minuta.
Na ostalim graničnim prelazima nema dužih zadržavanja za sve kategorije vozila, prenose iz AMSS-a.

Tesla i Karađorđevići
Dr Oliver Subotić*
Dok sam iščitavao primarne izvore za potrebe pisanja knjige „Tesla: Duhovni lik”, imao sam prilike da se lično uverim u ono što su gotovo svi Teslini biografi u manjoj ili većoj meri uočili u njegovoj ličnosti, a to su izrazite „oscilacije” (neretko i protivrečnosti) u raznim temama. Ipak, primetio sam da postoji nekoliko tema u kojima, slikovito rečeno, ne postoje „sinusoide” i izražene „amplitude”, već isključivo „linearna funkcija”. Jedna od tih retkih tema gde Tesla pokazuje jasnu konstantu u stavovima je odnos prema srpstvu, Kraljevini Jugoslaviji i Kraljevskom domu Karađorđevića.
Nikola Tesla je tokom američkog perioda svog života postao izrazit kosmopolita, ostavši istovremeno srpski patriota. Tokom američkog perioda se formirao i kao ubeđeni srpsko-jugoslovenski monarhista, te je poput većine srpskih intelektualaca tog vremena vatreno podržavao koncept Kraljevine Jugoslavije i bio veliki poštovalac kraljevske loze Karađorđević. To poštovanje se već može uočiti u dostupnim dokumentima iz perioda Prvog svetskog rata, kada on izražava divljenje podvizima srpske vojske predvođene svojim nezaboravnim voždom, kraljem Petrom Prvim Oslobodiocem. Tako, povodom inicijative jeromonaha Nikolaja Velimirovića iz 1915. godine, da zajedno sa Mihajlom Pupinom i Pajom Radosavljevićem potpiše „Vidovdanski proglas” i pozove Srbe u SAD da pomognu svojim sunarodnicima na Balkanu, Tesla iznosi stav da bi taj apel američki Srbi najpre poslušali ako bi ga potpisala dva srpska kralja: Petar Karađorđević i Nikola Petrović.
Ličnost u kraljevskoj lozi Karađorđević, koju je Tesla posebno izdvajao, bio je kralj Aleksandar, koji ga je odlikovao Ordenom Jugoslovenske krune prvog stepena 1931. godine. Kralja Aleksandra je doživljavao kao vladara koji je uspeo da napravi snažnu državu (Kraljevinu Jugoslaviju) i ujedini tri balkanska naroda (Srbe, Hrvate i Slovence). U svom posmrtnom slovu Kralju Mučeniku, objavljenom 1934. godine u „Njujork tajmsu”, Tesla ovako zbori: „Poput Vašingtona, bio je sposoban i neustrašiv general koji je oslobodio svoju zemlju od ugnjetavanja; poput Linkolna bio je mudar i patriotski vođa koji je pretrpeo mučeništvo.” Tesla je, pritom, verovao da će mučenička krv kralja Aleksandra definitivno ujediniti narode Kraljevine Jugoslavije (što se, kao što je dobro poznato, nije desilo). Sa druge strane, strahovao je za jedinstvo mlade države, zbog čega je javno podsetio sve Hrvate i Slovence na činjenicu da je njihova sloboda kupljena cenom srpske krvi u Prvom svetskom ratu. Kralj Aleksandar je za Teslu bio i ostao ličnost koja zaslužuje da bude na „pijedestalu srpskih velikana” – pišući pozdravno pismo Srbima u Geriju (Indijana, SAD) uoči Drugog svetskog rata, on za kralja Aleksandra koristi epitete „Veliki” i „Mučenik”.
Kada je reč o kralju Petru Drugom Karađorđeviću, Tesla i prema njemu pokazuje odnos dubokog poštovanja i izrazite odanosti, približan onome koji je ukazivao kralju Aleksandru. U jednom pismu iz 1938. godine upućenom inženjeru Slavku Bokšanu, Tesla kralja Petra Drugog naziva „mladim orlićem iz gnezda velikog orla”, a Srbe u SAD javno poziva da budu odani mladom monarhu, koga naziva „zenicom u oku naroda”. On kralja Petra Drugog veliča u nekoliko javnih objava u SAD želeći mu mnoga leta. Na koncu, poslednji Teslin izlazak u javnost – tačno pola godine pred smrt – bio je osmog jula 1942. godine u hotelu „Njujorker”. On tada, već prilično ugroženog zdravlja, izlazi u pratnji svog sestrića, diplomate Save Kosanovića, da pozdravi kralja Petra Drugog. Mladi kralj je u to vreme bio u poseti SAD, sa ciljem da od predsednika Ruzvelta izmoli vojnu pomoć za generala Dragoljuba Mihailovića (koga je Tesla, po rečima čuvenog američkog istraživača Lelanda Andersona, smatrao za „simbol drevne srpske borbe za krst časni i slobodu zlatnu”). „Hrvatski glas” izveštava o susretu mladog monarha i Tesle, navodeći kako je genijalni pronalazač rekao da mu je kralj svojom posetom učinio najveću čast i da će mu to biti „najmilija uspomena”. Svoj uvodni govor kralju Petru Drugom Tesla je završio rečima: „Veličanstvo, Bog Vas blagoslovio!”. Prema Kraljevim memoarima, obojica su tokom rastanka plakala, a Tesla ga je otpratio podsećanjem na zaveštanje kralja Aleksandra: da čuva jedinstvo naroda Kraljevine.
Važno je ovom prilikom istaći da je Tesli bila apsolutna strana bilo kakva ideja Jugoslavije bez srpske krune na njenom čelu – ostao je odan kralju Petru Drugom Karađorđeviću i pored stalnih ubeđivanja okoline da pređe na stranu Tita i njegovih komunista, koji su se od samog početka rata spremali za revolucionarni prevrat i nasilno preuzimanje vlasti. O čvrstom Teslinom stavu prilično argumentovano piše Margaret Čejni, pozivajući se na hrvatskog profesora Bogdana Radicu, diplomatu Kraljevine Jugoslavije u SAD, koji je tokom rata prešao na Titovu stranu. Iz njene studije saznajemo da je Sava Kosanović bezuspešno pokušavao da privoli svog genijalnog ujaka da se od kralja okrene ka Titu. O svemu navedenom u svojim memoarima svedoči i Konstantin Fotić, ambasador Kraljevine Jugoslavije u SAD, koji navodi da je svaki pokušaj da se od Nikole Tesle izvuče bilo kakva poruka protiv Kralja Petra Drugog bila bezuspešna. Teslina odanost srpskoj kruni bila je do kraja života održana besprekorno.
Da li bi Tesla, da je danas među nama, od „linearne funkcije” skrenuo kao „sinusoidi” u navedenim temama? To je već domen pretpostavki. A ono što možemo pretpostaviti jeste da bi zbog gorkog iskustva Jasenovca, Jadovna i, na kraju, „Oluje” imao krajnje rezervisan stav prema nekoj novoj jugoslovenskoj ideji. Možemo slobodno pretpostaviti i to da bi se i danas zalagao za što bolje odnose Srba sa Hrvatima i Slovencima, koje je smatrao bratskim narodima. A ako ćemo suditi po ogromnom poštovanju koje je decenijama ukazivao Karađorđevićima – kao i ništa manjem poštovanju koje oni do dan danas ukazuju njemu – verovatno bi u naše vreme bio i počasni član Krunskog saveta.
*Osnivač Zadužbine „Petar Mandić”, dobročine ustanove koja neguje uspomenu na Tesline pretke

Rustem Mustafa svedoči na suđenju Tačiju
Suđenje Hašimu Tačiju i njegovim saučesnicima optuženima za ratne zločine na KiM nastavlja se sutra, a kako saznaju mediji u Prištini, sudsko veće saslušaće Rustema Mustafu, bivšeg komandanta oslobodilačke vojske Kosova (OVK) u Operativnoj zoni Lap, inače poznatog kriminalca i osuđivanog ratnog zločinca. Mustafa je jedan od retkih pripadnika OVK i jedini komandant te terorističke jedinice koji su u Prištini osuđeni za ratne zločine na KiM. On je potvrdio da je dobio poziv od Specijalizovanog tužilaštva u Hagu da se iduće sedmice pojavi kao svedok.
Mustafa će, kako se očekuje, svedočiti o funkcionisanju OVK, a u izjavama za medije kazao je da namerava da „brani istinu o ratu OVK”.
Rustem Mustafa poznat je kao komandant Remi, a tokom rata 1998–1999. bio je komandant regionalne zone Lap i član takozvane lapske grupe OVK. Posle rata, postao je poslanik i potpredsednik Demokratske partije Kosova. Uhapšen je u avgustu 2002. i izveden pred Okružni sud u Prištini u kojem su sudile međunarodne sudije Unmika. Osuđen je prvostepeno na 17 godina zatvora jer je utvrđeno da je sa još trojicom pripadnika OVK ubio petoro nelojalnih kosovskih Albanaca. Vrhovni sud Kosova preinačio je presudu 2005. i naložio novo suđenje pa je 2013. osuđen na četiri godine zatvora.
Bio je optužen da je zajedno sa drugim pripadnicima OVK držao zarobljenike u nehumanim uslovima, uskraćujući im adekvatnu zdravstvenu negu, hranu i vodu. Zatočenici su podvrgavani stalnom premlaćivanju, mučenju i pretnjama smrću od avgusta 1998. do juna 1999. godine.
Sumnja se da je tokom rata na KiM učestvovao u teškim zločinima nad Srbima kao i da je u zoni Lap osnivao logore u kojima su civili saslušavani, zlostavljani i ubijani. Grupe pod kontrolom Mustafe, prema podacima dostupnim medijima, posle rata proterivale su preostale Srbe i preprodavale napuštene stanove i drugu imovinu. Mustafa je pored terorističke grupe BIA formirao i „Skiftere” i „Crvenu ruku”, čiji su pripadnici progonili, kidnapovali i ubijali Srbe na području Prištine i Podujeva.
Prema podacima srpskih bezbednosnih službi, Mustafa je još od osamdesetih godina prošlog veka privođen zbog trgovine narkoticima, krijumčarenja oružja, ucena, napada na policiju i drugih teških krivičnih dela. Američke obaveštajne službe smatraju ga jednom od osoba od kojih preti opasnost po mir na Balkanu.
Prema obaveštajnim podacima, Mustafa u svojim kriminalnim aktivnostima, pre svega u trgovini drogom, sarađuje sa Ramušom Haradinajem, dok je do 2015, kada je pravosnažno osuđen, bio poslanik i potpredsednik stranke Hašima Tačija.
Rustem Mustafa jedan je od prvih pripadnika OVK koje je još krajem 2018. u predistražnom postupku saslušalo tužilaštvo u Hagu, pa se tada nagađalo da će on biti i jedan od prvih čije će se ime naći na nekoj od optužnica. Iako je Mustafa zbog svoje pozicije u komandi OVK pominjan odmah uz Tačija, Kadrija Veselija, Adema Čekua, Fatmira Limaja i ostalih, haški tužilac će ga saslušati kao svedoka, a ne kao okrivljenog.

Kaciga glavu čuva
Biciklisti su često prinuđeni da se kreću kolovozom gde ih vozači motornih vozila tretiraju kao „ometače”, a ne kao sastavni deo saobraćajnog sistema
Na teritoriji Srbije od početka godine poginule su 23 bicikliste, a povređeno je više od 400. MUP Srbije skrenuo je pažnju da su oni najugroženija kategorija učesnika u saobraćaju.
„Apelujemo na vozače putničkih i teretnih vozila i autobusa da posebnu pažnju usmere na bicikliste, kako bi sačuvali njihovu bezbednost. Sa druge strane, apelujemo i na bicikliste da upotrebnom svetala i reflektujućih elemenata učine sebe vidljivijim, a samim tim i bezbednijim u saobraćaju”, saopšteno je iz MUP-a i objavljen apel i na društvenim mrežama.
Ključni problem, kada je reč o bezbednosti biciklista u saobraćaju, jeste njihova ranjivost, jer i pri relativno malim brzinama često zadobijaju teške povrede, uglavnom zbog toga što im je jedina zaštita njihova odeća, ukazali su stručnjaci Agencije za bezbednost saobraćaja (ABS).
Važnu ulogu ima i brzina vozila koja učestvuju u sudaru sa biciklistima, naročito kada je reč o težim posledicama. Biciklisti su često slabo uočljivi za druge učesnike u saobraćaju, pre svega jer su dimenzije vozila manje u poređenju sa automobilima, autobusima ili teretnim vozilima.
To je poseban problem u noćnim uslovima vidljivosti, pogotovo u slučajevima kada bicikl nije opremljen odgovarajućim svetlima, a to su belo na prednjoj i crveno svetlo na zadnjoj strani bicikla, kao i ako vozač i putnik na biciklu ne nose svetlu odeću.
Stručnjaci naglašavaju i činjenicu da biciklisti različite starosne dobi i pola imaju različite psihofizičke sposobnosti. Deca uglavnom nemaju dovoljno iskustva i znanja, a stariji imaju smanjenu moć zapažanja, smanjene fizičke sposobnosti i pokretljivost.
Bezbednost dvotočkaša u velikoj meri zavisi i od saobraćajnog okruženja, koje je najčešće dizajnirano i prilagođeno za kretanje motornih vozila i nije predviđeno za bicikliste.
„Oni su često prinuđeni da se kreću kolovozom gde ih vozači motornih vozila tretiraju kao ’ometače’ saobraćaja, a ne kao sastavni deo saobraćajnog sistema, pri čemu često i sami ne poštuju pravila – ne postupaju u skladu sa signalizacijom, zabranom korišćenja mobilnih telefona, audio i video uređaja, upotrebom svetala na biciklu. Saobraćajne nesreće sa učešćem biciklista, zbog njihove velike ranjivosti, češće za posledicu imaju poginule osobe, nego što je to slučaj kod udesa sa učešćem samo motornih vozila sa zatvorenom karoserijom”, navodi se u rezultatima istraživanja ABS-a.
Kada se uporedo posmatraju podaci o nastradalim biciklistima i nastradalim vozačima i putnicima u automobilima, dolazi se do podataka da biciklisti kada učestvuju u saobraćajnoj nesreći imaju skoro šest puta veći rizik da smrtno stradaju nego što je to slučaj sa putnicima i vozačima u automobilima.
U proseku, godišnje u udesima u Srbiji pogine oko 50 i bude povređeno oko 1.486 biciklista. Svaka jedanaesta poginula i svaka četrnaesta povređena osoba u saobraćajnim nesrećama je – biciklista. Oni čine oko devet odsto od ukupnog broja poginulih i oko sedam procenata od svih povređenih osoba u udesima, pokazuju podaci ABS-a.
Saobraćajne nesreće sa učešćem biciklista se najčešće događaju u leto i jesen, odnosno u periodu godine od jula do oktobra, a najviše u avgustu.
Stručnjaci savetuju biciklistima da imaju zakopčanu zaštitnu kacigu, koja će im spasiti život u slučaju pada sa bicikla i sprečiti povrede glave.
„Koristite štitnike za kolena i laktove kako biste ublažili udarce od pada. Nosite odgovarajuće cipele i proverite da li su pertle pravilno vezane. Obucite adekvatnu odeću – pantalone sa užim nogavicama, majice i jakne koje su uz telo, kako ne bi došlo do zakačinjanja delova garderobe o pedale i druge delove bicikla”, savetuju iz ABS-a.
Bicikl treba da bude ispravan, ručice na upravljaču čvrste i pravilno podešene, a sedište na odgovarajućoj visini – tako da stopala obe noge budu u stanju da dodirnu zemlju. Kočnice moraju da budu ispravne, a pneumatici na točkovima napumpani pod odgovarajućim pritiskom.
Belo svetlo na prednjoj i crveno na zadnjoj strani bicikla moraju biti ispravni i postavljeni na odgovarajuće položaje. Zvonce ili sirena takođe moraju biti ispravni.
„Kada prelazite preko kolovoza, trudite se da se ponašate kao da ste pešak. Pogledajte pažljivo levo, desno, levo. Kada procenite da je bezbedno započnite prelazak, gurajući bicikl pored sebe. Koristite ručne signale da upozorite druge učesnike u saobraćaju ili im date obaveštenje o skretanju i promeni položaja na kolovozu”, savetuju stručnjaci.
U noćnim uslovima i kada je smanjena vidljivost, osim što bicikl mora da bude osvetljen, biciklista treba da ima svetlu i odeću sa retroreflektujućim materijalima. Ako voze bicikl kolovozom, treba da se kreću u širini od najviše jedan metar od desne ivice kolovoza, ali ne uz sam ivičnjak.

Svi bi u menadžere, niko neće u prosvetu
Poražavajuće mali broj studenata koji nameravaju da postanu prosvetni radnici ponavlja se iz godine u godinu. Avetinjski pusti ostaju smerovi fakulteta koji obrazuju nastavnike. Stručnih profesora za fundamentalne opšteobrazovne predmete u preduniverzitetskom školstvu već nema dovoljno, i neće ih ni biti dok na pragu fakulteta ima najmanje budućih brucoša koji žude da steknu visoko obrazovanje da bi se vratili u učionice kako bi neke nove đake opismenili.
Zvuči optimistično kad se kaže da je na Matematičkom fakultetu u Beogradu na smeru nastavnik matematike ove godine konkurisalo duplo više studenata nego lane. Ali u brojkama, realnost izgleda ovako: prošle godine je u ovo doba bilo svega osam kandidata, sada ih je 16, a planirano je 70 brucoša.
Na svim srbističkim katedrama na republičkom nivou očekuje se da će biti popunjeno oko 40 odsto ponuđenih mesta za buduće studente.
– U Novom Sadu, Nišu, Kragujevcu, Beogradu, Kosovskoj Mitrovici, kada se sve sabere, planirano je 441 mesto na budžetu, a ima 186 kandidata. Samo u Beogradu za grupu za srpski jezik i književnost bilo je prijavljeno 34 kandidata na 100 mesta, a za srpsku književnost i jezik 63 na predviđenih 150 mesta. Slično je bilo i prošle godine. Slikovito, ako bismo gledali po poslovičnoj slici čaše vode koja je do pola puna ili prazna, zavisi da li ste optimista ili pesimista, ta čaša je svakako – šuplja – dočarava za „Politiku” prof. dr Slavko Petaković, šef katedre za srpsku književnost s južnoslovenskim književnostima na Filološkom fakultetu Univerziteta u Beogradu.
Jagme za indeks nema ni na Opštoj fizici, smeru Fizičkog fakulteta koji u glavnom gradu upisuju budući nastavnici ovog predmeta. Tu je prijavljen samo – jedan kandidat. Pad broja zainteresovanih se beleži već osam godina, ali do sada nije bila ovako alarmantna situacija. Kako je izjavio dekan, prof. dr Ivan Belča, ovaj brucoš će imati sve predmete, ništa neće biti izbačeno, a sledeći potez je na državi jer ne sme da se dozvoli da se ugasi Opšta fizika, pošto bi u tom slučaju buduće generacije ostale bez nastavnika.
Oskudicu interesovanja za prosvetni poziv potvrđuju i preliminarne rang-liste za upis na Prirodno-matematičkom fakultetu u Novom Sadu. Studije za profesora hemije tu će upisati samo jedan kandidat, a planirano je 20 brucoša. Za buduće nastavnike fizike bilo je ukupno tri kandidata, jedan je pao prijemni, jedan „upao” na samofinansiranje i jedan zavredeo indeks na budžetu, mada je ukupno studenata na ovom smeru moglo biti 25. Za ostala nastavnička zvanja na novosadskom PMF-u zainteresovanost je za mrvicu bolja. Na smeru za profesore matematike ima osam kandidata za 51 budžetsko mesto, dok je za profesore geografije 11 rangiranih, a 40 raspoloživih mesta.
– Mi smo sada u prvom planu kao nacionalna disciplina, a kada smo pokušali da srpski jezik i književnost dobije natpredmetni status, da se uvede na sve fakultete, ta inicijativa ostavljena je da istrune u lavirintima birokratije. Dobili smo deklarativnu podršku i van toga se ništa nije učinilo – ukazuje Petaković.
Njegove reči „prosveta je trenutno na mrtvom vezu, ostavljena je da odumre” i više puta isticane stipendije za studente koji se obrazuju za nedostajuća zanimanja u školama teško da će biti od pomoći. Za ovu godinu dodeljeno ih je samo pet, a novi konkurs uskoro treba da bude raspisan.
– Ne verujem da će to dati velikog efekta, budući da je student potpuno svestan da kad se završi studiranje on ulazi u prosvetu gde su plate takve kakve jesu i, što je veći problem, gde položaj prosvetnog radnika nije dobar – konstatuje ovaj profesor.
Nastavnici tvrde da su nemoćni. Ugled im je srozan. Plate su im ispod republičkog proseka. Učenici to vide i neće da postanu nastavnici. Nastavi li se tako, ne bi čudilo da u dogledno vreme u mnogim školama table budu najpametnije, nastavnici uglavnom nedovoljno stručni, a đaci posledično funkcionalno nepismeni. Hoće li s takvim predznanjem upisivati fakultete?
Da ironija bude veća, najodgovorniji donosioci odluka istrajno tvrde da je obrazovanje prioritet, a unapređivanje kvaliteta obrazovanja strateški cilj. U prvom planu je digitalizacija, a vraćanje dostojanstva prosvetnom esnafu ostaje na marginama. Šta uraditi da se pomak nabolje vidi ubrzo, da se ne čeka deset godina?
– Prvi korak mogu biti stipendije, ali to nije rešenje. Drugi je povećanje plata. Treći, rešavanje statusa prosvetnog radnika, zaštita od pritisaka i sprečavanje nasilja kojima je izložen, kao i prevencija nasilja u bilo kom obliku u školama. To se mora sistemski rešiti vrlo rigidnim kažnjavanjem. Nastavnik mora imati ugled u društvu, a primer i uzor za to treba da budu oni koji istupaju u javnom prostoru. Kada okruženje bude podsticajno tako da đaci u velikom broju upisuju nastavničke smerove i konkurencija će biti veća i najbolji će ulaziti u učionice. Svi ovi koraci su povezani, ne može da se ispuni samo jedan – smatra Petaković.
Medijski prostor, portali naročito, obiluju svakojakim jezičkim pogreškama, lektori su desetkovani, zvanična saopštenja državnog vrha, pa i Ministarstva prosvete, neretko su ugledni primeri grešaka, počevši od pravopisnih. Ako bi, recimo, bar državne institucije koje već imaju službe za odnose s javnošću obavezno morale da uposle profesore srpskog jezika kao lektore, da li bi i to doprinelo pravilnijoj upotrebi srpskog jezika, podsticajnom okruženju i većem interesovanju za studije srpskog jezika?
– To bi bio kulturni uticaj iznutra koji je najbitniji i koji bi menjao ovo društvo. Kad učenik vidi da uopšte nije važno kako govorite, kako pišete, on prihvata taj model. Kada bi u institucije koje se obraćaju javnosti ušli profesori srpskog jezika i književnosti to bi oblikovalo javni izraz, onda bi i đaci i svi građani imali orijentir šta je poželjno, društveno prihvatljivo i važno. Deca nemaju signal iz okruženja koji im kaže da je bitan način izražavanja, poznavanje svog jezika. Ne čitaju kao pre, a uticaj elektronskih medija je ogroman. Navikli su na kratke poruke koje su ekspresivno svedene. Bogatim jezikom možete da izrazite svoju psihološku slojevitost, tanane emocije, nijanse u raspoloženjima, bogatstvo svoga bića. Što vam je jezik siromašniji, teže možete da komunicirate s drugima. Pitanje je da li siromašenje jezika korespondira s osiromašenjem potrebe da se razgovara s drugim čovekom, jer se komunicira kratkim porukama, emotikonima, sažetim mejlovima, frazama, rečeničnim sklopovima koji su klišei. Nisam siguran da problem u komunikaciji dece nije povezan sa siromaštvom jezika, a ono sa iščezavanjem potrebe da se zaista komunicira s drugom osobom – zaključuje šef katedre za srpsku književnost.

Rubljov izborio četvrtfinale Vimbldona, protivnik Đoković ako pobedi Hurkača
Ruski teniser Andrej Rubljov plasirao se u četvrtfinale Vimbldona, pošto je danas u osmini finala savladao Aleksandra Bublika iz Kazahstana rezultatom 7:5, 6:3, 6:7 (6:8), 6:7 (5:7), 6:4.
Meč je trajao tri sata i 20 minuta. Ovo je bio šesti međusobni duel ruskog i kazahstanskog tenisera, a četvrti trijumf Rubljova.
Rubljov će u četvrtfinalu igrati sa pobednikom meča između Srbina Novaka Đokovića i Poljaka Huberta Hurkača, koji je na programu kasnije večeras.
Plasman u četvrtfinale Vimbldona izborio je još jedan ruski teniser Roman Safiulin, koji je pobedio Kanađanina Denisa Šapovalova 3:6, 6:3, 6:1, 6:3. On će u četvrtfinalu igrati sa pobednikom meča između Italijana Janika Sinera i Danijela Elahija Galana iz Kolumbije.


  </body>
 </text>
</TEI>