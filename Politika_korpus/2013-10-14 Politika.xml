<TEI version="3.3.0" xmlns="http://www.tei-c.org/ns/1.0">
 <teiHeader>
  <fileDesc>
   <titleStmt>
    <title>The shortest TEI Document Imaginable</title>
   </titleStmt>
   <publicationStmt>
    <p>First published as part of TEI P2, this is the P5
         version using a namespace.</p>
   </publicationStmt>
   <sourceDesc>
    <p>No source: this is an original work.</p>
   </sourceDesc>
  </fileDesc>
 </teiHeader>
 <text>
  <body>
Nove priče Davida Albaharija
– Ovo će očigledno biti godina za priču. A mi smo odlučili da ovu godinu „Arhipelaga” posvetimo priči u kojoj se može uživati i s kojom se može razumeti naše vreme. To nije samo priča kao žanr, nego i priča kao oblik komunikacije i način razumevanja – rekao je Gojko Božović, glavni urednik „Arhipelaga”, predstavljajući knjige koje će ova izdavačka kuća objaviti do Sajma knjiga u Beogradu.
„Arhipelag” je u ovoj godini objavio četrdeset novih i obnovljenih izdanja, pokrenuo dve nove edicije, organizovao novo izdanje Beogradskog festivala evropske književnosti i pokrenuo nekoliko velikih projekata, od kojih je najnoviji – Nagrada za ekonomsku istoriju Balkana.
Poznat i ranije kao izdavač velikih poljskih pisaca, „Arhipelag” će na Sajmu knjiga, na kojem je Poljska počasni gost, predstaviti tri velike knjige savremene poljske književnosti: knjigu priča Zbignjeva Herberta „Kralj mrava”, u kojoj se govori o manje poznatim i marginalizovanim bogovima grčke i rimske mitologije, knjigu eseja Adama Zagajevskog „Odbrana vatrenosti”, u kojoj se govori o poeziji i istoriji, o ideologiji i sumnji, o politici i stvarnosti, o Ničeu i Sioranu, o Česlavu Milošu i Zbignjevu Herbertu, kao i knjigu drama Januša Glovackog „Antigona u Njujorku”.
Arhipelag je u ovoj godini objavio knjige najboljih savremenih srpskih pripovedača. Na sajmu će premijerno biti predstavljena nova knjiga priča Davida Albaharija „Propuštena prilika”, dok su ranije objavljene nove knjige priča Mihajla Pantića „Hodanje po oblacima” i Jelene Lengold „U tri kod Kandinskog”.
Objavljeno je i nekoliko izuzetno zanimljivih domaćih i prevedenih romana. Novi roman Milete Prodanovića „Arkadija” biće premijerno predstavljen na Sajmu knjiga. „Arkadija” je uzbudljiv roman o tranziciji, o ključnim izazovima našeg vremena u kojem se pojavljuju ruski i domaći tajkuni, visoka politika i krupni kriminal… Novo izdanje romana Vladislava Bajca „Bekstvo od biografije” pripoveda o Đorđu Šagiću, junaku sa osam imena i sa osam biografija, koji je ceo život tragao za slobodom i sobom.
Roman Džona Ralstona Sola „Mračne destrukcije” crna je komedija međunarodnih razmera, od Njujorka do Pariza i Beograda, od Maroka do Haitija, od ljubavnih priča do krimi zapleta, od globalizacije do globalne korupcije. Roman „Volja i sudbina” velika je sinteza jedinstvene pripovedačke magije Karlosa Fuentesa i nedvosmislenog angažmana kojim je izrazio dramu i iskušenja Meksika i Južne Amerike.
„Jedini čovek na kontinentu”najpoznatiji je roman nagrađivane nemačke književnice Terezije More.
Pažnju čitalaca svakako će privući knjiga eseja i priča o savremenosti Čarlsa Simića „Gledaj dugo i netremice”. Ova knjiga je strasno i lucidno svedočanstvo o iskušenjima modernih vremena: o političkoj neodgovornosti, o vojnim intervencijama, o tome ko su danas autentični svedoci užasa. Do sajma knjiga biće objavljena i knjiga memoara Dragoljuba Mićunovića „Život u nevremenu”, uzbudljiva slika istorijskih, političkih, ideoloških, društvenih i kulturnih prilika u najvećem delu 20. veka.
Z. R.

Žene koje su trpele nasilje
„Došao je da prosi moju sestru, ali je oženio mene”, počinje ispovest žena koja je trpela zlostavljanje supruga. Trpela je koliko je mogla, pa ga je ubila. Njena sapatnica kazala je: „Došao je kod moga oca i majke, s namerom da se ženi. Dali su me bez moje volje jer me bije glas da sam razvedena.” Treća se s gorčinom prisetila da se udala za svog profesora s fakulteta. Još jedna u nizu paćenica rekla je: „Doveo je devojku da joj u salonu kod mene pletem kikice. Nju sam uredila, a u njega se zaljubila i dotakla dno jednog dna.” Sledeća u ispovedaonici gorko je procedila: „Upoznala sam ga u kafiću, bio je ortak moga druga.” Žena do nje se nadovezala: „Mene je s budućim mužem i najvećim zlom spojila drugarica.” Medicinska sestra upoznala je svoju pogrešnu ljubav u domu zdravlja.
Ovih sedam žena dele istu sudbinu. Njihove priče sabrane su u komadu „Trpele”, koji je sinoć premijerno izveden na Novoj sceni u Beogradskom dramskom pozorištu, koje otvara svoju jesenju sezonu. Komad je nastao po tekstu Milene Depolo i Bobana Skerlića, koji potpisuje i režiju.
Predstava se bavi nasiljem nad ženama i nastala je na osnovu dokumentarnog materijala – autentičnih ispovesti žena žrtava nasilja. Osnovna tema je trenutak u kome su te žene, pošto su dugo trpele, odlučile da se konačno suprotstave nasilju svojih partnera nasiljem. U pitanju je socijalno angažovan projekat, kome je cilj da podstakne na podizanje svesti o ovom problemu.
Žene koje su nalaze u zatvoru jer su ubile svoje zlostavljače igraju Jadranka Selec, Danica Ristovski, Milena Pavlović, Milica Zarić, Nataša Marković, Slađana Vlajović i Ivana Nikolić.
Uz istinite i potresne priče žena iz različitih socijalnih slojeva pružen je pozorišni pogled na jedan ozbiljan društveni problem.
Autentične ispovesti koje su korišćene u komadu deo su istraživanja koje je Helsinški odbor sproveo u zatvoru, gde kaznu služe žene koje su ubile svoje zlostavljače. U procesu nastanka predstava nije imala unapred ispisan tekst drame. Pošlo se od ispovesti žena, ali se vodilo računa i o tome da se razume i nasilnik.
Publici su dramatične priče predočene jednostavnim jezikom i songovima.
Kako bi predstava bila autentičnija, glumački ansambl se pripremao gledajući dokumentarne filmove o ženama u zatvoru.
Reditelj Skerlić je u programu naveo niz stavki kada muškarci u svom gnevu „imaju pravo” da dignu ruku na ženu: ako žena pogreši, ako se pravi fina, ako je ravnodušna, ako se nećka, pa čak i ako je voli...
A, one, žene, na robiji su a nisu lopovi ni razbojnici. Nisu ubice, a ubile su. Ubile su kada više nisu mogle ili nisu htele da trpe. Zašto su do tada trpele? Ko je kriv za to?
Skerlić priznaje da je kriv i on koji je ovaj komad napisao i svi mi što pripadamo društvu koje smatra da žena pripada muškarcu, da svako ima pravo da radi šta hoće u svoja četiri zida, da je razvod sramota, da muškarac ne sme biti slab, a žena slobodna. Krivi smo što okrećemo glavu jer ne treba da se mešamo, zato što su nam male batine prihvatljive, a pristajemo da postoji makar jedan prihvatljiv razlog da muškarac bije ženu.
Depolo je podsetila da je svaka treća žena u Srbiji žrtva fizičkog nasilja u porodici. Svaka druga trpi psihičko zlostavljanje, a svaka četvrta je bar jednom u životu bila izložena fizičkom nasilju u porodici.
Možda će ova predstava o potresnim sudbinama pomoći da se nasilju stane u kraj i da pred nesrećama ljudi oko nas ne zatvaramo oči.
Premijeri su prisustvovale mnogobrojne ličnosti iz javnog života zemlje.
Ovo je prva od četiri nove predstave koje će se prema najavi Maše Mihailović, direktorke BDP-a, naći na sceni pozorišta do kraja godine.

Kako je Đoković promenio krv
Od pre deset dana, kada je Rafaelu Nadalu konačno prepustio prvo mesto na svetskoj listi, gledamo čudesno osveženog Novaka Đokovića. Već dan posle smene blistao je u finalu Pekinga i čestitao Špancu sa ubedljivih 6:3 i 6:4. Moglo se to još objasniti padom motivacije rivala, da nije usledila šangajska serija, novi Nadalov pad i još ubedljivija igra u finalu sa Del Potrom: 6:1, 3:6, 7:6(3). Desio se veleobrt: Đoković ponovo briljira bekhend-paralelom, savršeno servira, siguran je kada je najvažnije i prvi put u karijeri igra nepogrešivo na mreži. Vratila mu se krv u lice, burno reaguje na sudijske greške, svim srcem se bori. A potom, u izjavama jasno objašnjava strategiju, pokazuje realnost i dobru pripremu. Isti čovek, a deluje neobjašnjivo življe otkako se oslobodio krune.
Izreka da je uspeh najveći neprijatelj talenta dobija novu dimenziju kada se stigne do vrha vrhova. Nije se Đoković pripremao čitav život za više od Vimbldona i prvog mesta na svetu, za više od najvišeg u našem pojedinačnom sportu. Šta dalje? Lutanje sa ciljevima je počelo da se oseća u bledilu na licu, bledilu na klupi, pa i tribinama koje su naši navijači punili tokom uzleta 2011. I u sobom zaokupljenim izjavama da je sve u redu i kada nije, ili da je savršeno odigrao neki sasvim sporedni meč.
Nudili su mu mediji i ostale vračare instant snove, na brzinu smišljene ciljeve u dosadi između dva turnira: te da poveže četiri grend-slem titule, te da osvoji svih devet masters turnira, da osvoji 100. olimpijsku medalju za Srbiju, da bude 100 nedelja na svetskom vrhu i potom obara druge kvazi istorijske rekorde. Najčešće su to bile veštačke mete, zasnovane na kompjuterskoj statistici, novoj bibliji sportskog novinarstva. Tuđi motivi, od danas do sutra. Nedostajao je onaj unutrašnji, da želi i može dalje da unapređuje igru.
Prvo korisno pelcovanje došlo je krajem 2012, sa miholjskim letom Federerove prebogate karijere. Sa kraja te sezone pamtiće se briljantni Đoković protiv Federera, u finalu završnog ATP turnira u Londonu. U 2013. je povukao mudar potez povratkom u reprezentaciju, na vrelo svog nacionalnog ponosa i opštenarodne podrške. Na krilima pobede protiv SAD, povređeni junak oslabljenog tima došao je do podviga sezone, na Nadalovom bunjištu u Monte Karlu.
Mnogo se ove godine pričalo o Nadalu, o promeni krvi i ostalim čudima kojima se španski feniks još jednom digao iz pepela. Šta god da radi ili je uradio, novi Nadal je Đokoviću došao kao dar sa neba, jedini protivnik koji je mogao da ga natera da učini korak napred. Kao što je Đoković nagnao Nadala da nadmaši sebe, tako je sada Nadal uspeo da Đokoviću promeni krv – za svega deset dana kineske turneje.
Šta može da motiviše sportistu koji je u takmičarskom i finansijskom smislu dosegao nebo? Uvek može da se projektuje drugo, treće, ili sedmo nebo, ali tome nema kraja ni vidljivog smisla. Malo je takvih kao Nadal čija glad ne može da se utoli.
Jedan od najjačih i duboko smislenih motiva sportiste jeste da bude voljen i omiljen. Žene vole pobednike, čitava zapadna kultura voli pobednike. Za Novaka Đokovića je uloga ponosnog ambasadora Srbije i podrška sopstvenog naroda od ogromnog značaja. Još 2011, kada je ostvario šta je hteo, pitao se kako će njegov narod da ga prihvati kad počne da gubi, a kako – kada otkaže učešće u državnoj reprezentaciji. Koliko treba da se bori za sebe, a koliko za druge? I prošao je sve to u 2012. i delu 2013, a usput doživeo i teške lične gubitke. I sigurno se bezbroj puta zapitao kolika je cena pobeda i vredi li je plaćati.
U ne tako davnom razgovoru za naš list, Novak je od svih pitanja izbegao samo jedno – koji su mu trenuci najlepši, a koji najteži, u ulozi nacionalnog idola i uzora. Taj ogromni teret i pitanje da li će ga voleti kada ne bude više zvanično najbolji na svetu, rasli su kako mu je broj 1 klizio iz ruku, sve do pre deset dana.
Onda je doživeo neobičnu igru sudbine. To u šta nije bio siguran među svojima – jer svoji su uvek spremni da načas posrnulom idolu pokažu drugu stranu opsesivnog obožavanja – dobio je na kraju sveta, u dalekoj i teško razumljivoj Kini. Za razliku od ovdašnje publike – sa srcem u jednoj, a mačem u drugoj ruci – za Kineze su Novak i Valter ostali obožavani junaci, bez obzira na godine, poene i mesta.
Nije bila kurtoazna njegova izjava: „Ono čime sam najviše oduševljen i što posebno cenim je to što svaki dan dolaze ispred hotela, bilo jutro ili veče, samo da bi vas videli, pozdravili i poželeli sreću. Zaista to jako poštujem i osećam ljubav koju pokušavam da uzvratim”.
Đoković je drugi na ATP listi, a svet se nije srušio. Pitanje kada će ponovo da bude prvi je nevažno. Možemo samo da mu poželimo da ne žuri s tim, kao ni sa drugim dnevnim ciljevima, nego da svuda igra i biva voljen kao ovih dana u Kini.
----------------------------------------------
Nadalu 400 poena prednosti
Na novoj ATP listi Nadal ima 400 poena više od Đokovića. Ferer je prestigao Mareja na trećem mestu, a Del Potro se približio četvrtom i obezbedio mesto u Londonu.
1. Nadal 11.520, 2. Đoković 11.120, 3. Ferer 6.800, 4. Marej 6.295, 5. Del Potro 5.525, 6. Berdih 4.340, 7. Federer 4.245, 8. Conga 3.295, 9. Vavrinka 3.240, 10. Gaske 3.060 poena, itd.
Tipsarević je 27. sa 1.355, a Troicki 79. sa 650 poena.

Kvalifikacije za SP: Srbija juri pobedu za kraj
Srbija je proletos, posle poraza u Skoplju, znatno umanjila šanse da se nađe na završnom turniru najboljih svetskih reprezentacija. To je, takoreći, bio početak njenog kraja. Uzaludni su bili pokušaji da se ponovo vratimo u igru, jednostavno taj poraz je potopio sve naše nade. Zato je večerašnja utakmica u Jagodini prilika za kakav-takav revanš.
U taboru naše reprezentacije, koja je od nedelje u Jagodini, vlada optimizam. Selektor Mihajlović i igrači, koji su u najvećem gradu Pomoravlja okruženi posebnom pažnjom, najavljuju pobedu. Trijumf nad Japanom u prijateljskom meču u Novom Sadu, kada se od reprezentativnog dresa oprostio Dejan Stanković, još više je ulio dozu optimizma. Selektor Mihajlović smatra da sadašnja generacija fudbalera nije pokazala sve što zna i ume.
– Navikli smo na taj pritisak. Iskreno, verujem da ćemo pružiti dobru partiju i da ćemo pobediti – smatra selektor kome bi ova utakmica mogla da bude i oproštaj od klupe, ukoliko se odluči da napusti kormilo u decembru.
Ne pamti se kada je najjača reprezentacija gostovala južnije od Beograda. Nema sumnje da večeras naše reprezentativce očekuje dobar ambijent i podrška kakvu zaslužuje reprezentacija. Kapiten Ivanović i njegov zamenik Kolarov, veruju da će stadion biti ispunjen do poslednjeg mesta.
– Ostao nam je gorak ukus iz Skoplja – kaže Ivanović. – Zato imamo veliki motiv da završimo kvalifikacije pobedom. Drago nam je što u Jagodini vlada pozitivna atmosfera pred duel sa Makedoncima.
Prvotimac Mančester sitija Aleksandar Kolarov kaže da bi bilo veoma dobro da se nastavi pobedonosna serija.
– Znamo koliko su nam Makedonci zagorčali život. Učinićemo sve da im se revanširamo, da pokažemo da imamo bolji tim od njih i da u mirnom tonu nastavimo put ka novim obavezama. 
Inače, gosti su u Nišu sinoć odradili trening. Doputovali su bez kapitena i najboljeg igrača Gorana Pandeva, napadača italijanskog Napolija. Glavni sudija utakmice biće Slovak Ričard Truc.

Dačić: Nemam druga posla, nego da pretim sudijama
BEOGRAD – Premijer Srbije i ministar unutrašnjih poslova Ivica Dačić pozvao je danas sve fudbalske sudije i građane Srbije da prijave policiji one koji im prete pozivajući se na njegovo ime.
Dačić je, povodom informacija da su rukovodstva dva najveća kluba pretila fudbalskim sudijama pozivajući se na njega i prvog potpredsednika vlade Aleksandra Vučića, rekao: „U ovoj zemlji niko nikome ne sme da preti, ko god se na moje ime poziva, slobodno ga prijavite, obratite se policiji”.
Premijer je rekao da to, međutim, ne treba da sakrije sve probleme u Fudbalskom savezu Srbije i dodao da, kad je reč o klubovima i fudbalu u Srbiji, „nemamo čime da se ponosimo”.
„Zašto bi se bilo ko mešao? Nemam druga posla nego da pretim sudijama. Ja otkad sam postao ministar unutrašnjih poslova, ne zanima me rezultat utakmica, već samo bezbednost”, rekao je Dačić.
Upitan da prokometariše to što je Vučić „naklonjen” Zvezdi, a on Partizanu, Dačić je rekao: „Naklonjen sam ja i Barseloni i Real Madridu, pa ne mogu da nameštam sudije”.
Dačić je rekao da navija za Partizan i da to svi znaju, ali i upitao „šta to briga bilo kog sudiju”.
„Šta ćemo, da ga prebijemo ili uhapsimo? Šta, radi možda u državnim organima pa se sad plaši nas? To je bacanje prašine u oči”, rekao je Dačić i ponovio da ako postoji problem to mora da se prijavi.
----------------------
Karadžić: Sudije se ne žale na Zvezdu i Partizan
BEOGRAD – Predsednik Fudbalskog saveza Srbije Tomislav Karadžić rekao je, posle današnjeg sastanka u Staroj Pazovi, da su se sudije žalile na ponašanje čelnika četiri kluba - dva Radnička, iz Niša i Kragujevca, Spartaka i Donjeg Srema.
„FSS će zaštiti svoje sudije, ali će ih i oštro sankcionisati ukoliko budu činili greške”, rekao je Tomislav Karadžić, a prenosi Radio-televizija Srbije.
Sastanak u Kući fudbala trajao je više od dva sata, a prisustvovali su mu čelnici FSS i najbolji srpski arbitri.
„Niko se nije žalio na Zvezdu i Partizan. Štaviše, sudije su pohvalile odnos koji imaju sa čelnim ljudima Crvene zvezde i Partizana, kao i uslove za rad koji im se obezbeđuje na utakmicama koje oni organizuju”, naveo je predsednik FŠ.
Karadžić je dodao da će u narednim danima održati još par sastanaka sa sudijama na kojima će se razmotriti neke primedbe koje su mogle da se čuju u ponedeljak.
Prvi čovek FŠ dodao je i da predsednik Udruženja fudbalskih sudija Bogoljub Stepanović, i pored brojnih primedbi i žalbi, ima njegovu punu podršku.
Najbolji srpski arbitri juče su uputili otvoreno pismo FŠ, navodeći da su od početka prvenstva izloženi pritiscima i uvredama čelnih ljudi pojedinih klubova, a koji se često pozivaju na premijera Ivicu Dačića i prvog potpredsednika Vlade Aleksandra Vučića.
FK Spartak: Zaprepašćeni smo optužbama sudija
BEOGRAD– Rukovodstvo fudbalskog kluba Spartak saopštilo je danas da je zaprepašćeno optužbama sudija, a koje je u javnost izneo predsednik FSSTomislav Karadžić navodeći da su čelnici subotičkog superligaša, između ostalih, vršili pritisak na arbitre pozivajići se na premijera Ivicu Dačića i prvog potpredsednika Vlade Aleksandra Vučića.
„Zahtevamo da se sudija koji je imao ovakav pritisak što pre izjasni ko je na njega vršio pritisak i to imenom i prezimenom, na kojoj utakmici, i da to javno iznese. Odgovorno tvrdimo da iz FK Spartak niko nije vršio pritisak na sudije niti na bilo koje drugo lice koje obavlja svoju dužnost pre, za vreme i posle utakmice”, navodi se u saopštenju subotičkog kluba.
„Zarad skidanja bilo kakve sumnje u istinitost ovih optužbi FK Spartak će podneti prijave protiv svih lica koje su učestvovale u ovom iznošenju neistina i putem sudskih organa zaštititi ugled i čast kluba”, ističe se u saopštenju Spartaka.

Udovičić: Veoma su nam važni i neolimpijski sportovi
BEOGRAD –Ministar omladine i sporta Vanja Udovičić priredio je danas ispraćaj srpskim sportistima iz neolimpijskih borilačkih disciplina koji će se takmičiti na prestižnom tuniru „Vorld kombat gejms 2013” ("World combat games 2013") u Sankt Peterburgu.
Srbija će na ovom takmičenju imati 15 predstavnika - sportiste iz samboa, savatea, kendoa, kao i iz službene delegacije Kik-boks saveza Srbije. Ministar Udovičić je poručio da svi sportovi, uključujući i one neolimpijske, mogu da računaju na podršku ministarstva na čijem je čelu.
„Ministarstvo je druga kuća svih sportista. Jednako su nam važni i neolimpijski sportovi, jer je naš cilj i zadatak da proširimo sportsku bazu i stvorimo uslove da se što više dece bavi sportom. To je uslov da i u budućnosti nosimo epitet sportske nacije”, kazao je Udovičić.
„Vorld Sport Akord Kombat Gejms” je veliko međunarodno takmičenje u borilačkim sportovima, koje se održava po drugi put i trajaće od 18. do 26. oktobra.
„Sport akord” je organizacija, koja u okviru Međunarodnog olimpijskog komiteta (MOK), okuplja prepoznate neolimpijske sportove, ali, zbog odlične organizacije, na takmičenju učestvuju i olimpijski sportovi.
U Rusiji će se sportisti takmičiti u 15 sportova – olimpijskih (boks, mačevanje, džudo, tekvondo, rvanje) i neolimpijskih (aikido, džiu-džicu, karate, kendo, kik-boks, maitai, sambo, savate, sumo i vušu).

Gaje GM soju kao marihuanu
Ministarstvo poljoprivrede uporno odbija da saopšti imena poljoprivrednika čiji su usevi zabranjene genetski modifikovane soje navodno uništeni u poslednjoj akciji inspekcije. „Politika” je pre nekoliko dana objavila zabrinjavajuće rezultate ove kontrole u kojoj je u Mačvi i Sremu otkriveno 23 hektara pod GM sojom, a pošto smo od resornog ministarstva tada dobili nepotpune informacije ponovo smo pitali ko ilegalno uzgaja zakonom zabranjenu soju i na koji način će biti kažnjen.
Ovog puta ministarstvo je bilo malo preciznije pa su otkrili da je reč o parcelama u Mačvanskom okrugu, a genetski modifikovana soja je pronađena u opštinama Šabac (mesto Grušići) i Krupanj (mesto Mojković). Međutim za sve druge informacije uputili su nas na nadležne sudove kojim su prosleđene prekršajne prijave.
– Po završetku prekršajnog postupka, možete se obratiti nadležnom sudu za više informacija o fizičkim licima protiv kojih je prekršajni postupak i vođen – navodi se u odgovorima Ministarstva poljoprivrede.
Na pitanje, da li je od donošenja Zakona o GMO 2009. do sada neko kažnjen i na koji način, budući da je ovo prvi zakon u poljoprivredi koji predviđa i zatvorske kazne do tri godine, u ministarstvu su nam odgovorili da je do sada podneto ukupno 227 prekršajnih prijava, ali da se za ishod tih procesa ponovo obratimo nadležnim sudovima.
Prof. dr Miladin Ševarlić sa Poljoprivrednog fakulteta kaže da je izuzetno važno da se imena seljaka koji seju GM soju objave, kao i da Ministarstvo poljoprivrede kaže koje je mere do sada preduzelo. Ako objavljuju imena onih koji gaje marihuanu ili onih koji voze pijani, zašto ne bi rekli i ko se oglušuje o zakon u slučaju GM soje. 
Mislim i da postoji organizovan sistem snabdevanja semenom GM soje posebno većih poljoprivrednih gazdinstava – dodaje Ševarlić. Rumunija i Španija jedine su dve države u EU koje nisu zabranile uzgoj te soje pa je logična pretpostavka da seme stiže iz Rumunije, mada se pominje i šverc preko Bosne i Albanije. 
Sagovornik „Politike”, koji je učestvovao u ovakvim akcijama, kaže da inspektori uglavnom na teren idu po prijavi. 
– Zna se da je Mačva broj jedan. Seljaci to tamo vrlo organizovano gaje. Toliko su se izveštili, da sakrivaju useve soje među redovima kukuruza, daleko od puteva gde mogu lako biti uočeni. Inspektori, na primer, znaju da je njiva na kojoj nema korova, a okolo nje divlja trava –sumnjiva. I nije to samo u Mačvi, nego i Sremu, delu Bačke, okolini Beograda, gde je takođe pronađena GM soja – kaže naš sagovornik i napominje da ni tada nisu objavljivana imena, jer se podnošenjem prekršajne prijave posao inspektora prebacuje na sud.
Inače prinosi GM soje nisu ništa veći od konvencionalno gajene. Pitanje je zašto se onda proizvođači odlučuju na rizik da budu i krivično gonjeni zbog ilegalnih useva.
Za to, objašnjavaju naši sagovornici, ima više razloga. Najpre da ovogodišnji plod može da se koristi kao seme već sledeće godine. Drugi, verovatno još važniji, ušteda na hemikalijama. Modifikovana soja je otporna na otrove, a korov nije. Dovoljno je samo jednom upotrebiti ozloglašeni „raundap” ili neki drugi totalni herbicid i posao je maltene završen. O posledicama nesavesni proizvođači očigledno ne razmišljaju, pa čak ni o tome da postoje i istraživanja koja kažu da genetski modifikovane biljke sa samo jednog hektara oprašivanjem mogu da „kontaminiraju” i do sto hektara standardnih useva.
Na pitanje „Politike” da li se onda po prodaji totalnih herbicida mogu tražiti proizvođači GM soje, prof. dr Ševarlić kaže da bi moglo, ali Srbija je i tu podbacila.
– Mi nemamo zakon o integralno kontrolisanoj poljoprivrednoj proizvodnji. To nije slučajno. Jer da ga imamo proizvođač ne bi u apoteci mogao da kupi ništa bez pismenog uputa. Takođe, morao bi da vrati ambalažu u roku od 15 dana i time podleže kontroli. Tako je to u državama koje su uredile ovu oblast – kaže on i dodaje da su i rezultati poslednje kontrole nedorečeni.
– Ako je tačno da je Ministarstvo poljoprivrede kontrolisalo 1.300 parcela i kako kažu da su na 45 uzoraka pronašli 42 GM soje, zašto onda ne objasne po kom kriterijumu su birani ti uzorci. Da li su inspektorima bili sumnjivi proizvođači ili zasadi – pita Ševarlić.

Šest mera vlade – spas ili…
Diplomac Jejla, uz blagoslov vlade, izdiktira nam šest mera za spas naroda srpskog.
Spasonosni paket trebalo bi da utera u budžet Srbije oko 800 miliona evra, što je kap u okeanu potreba pokradene i opljačkane Srbije. Nedovoljno je to čak i da se isplate kamate na strane kredite za iduću godinu. A, šta ćemo sa glavnicom? E, pa,tu je „svetski finansijski policajac“ koji će se postarati da i nju, kroz neke još oštrije mere, otplate osiromašeni građani. No, nekada se, morao bi i taj „policajac“ da zna, sa golog ne može ništa svući osimgole kože.
Paket od šest mera i „ono“ što još predstoji (prodaja nekoliko preostalih profitabilnih javnih preduzeća) pokušaj je da se izbegne bankrot države, iako je praktično on tu, samo niko nema kuraži da ga proglasi. I ova i prethodne vlade uzimale su skupe kredite i šakom i kapom, neodgovorno ih trošeći samo da bi se što duže održale na vlasti, bez talasanja na ulicama.
Dobro je poznato da je dug zao drug i da se, u principu, mora vratiti. Da li baš mora? Da li je za povraćaj duga odgovoran samo primalac ili i alavi zelenaški kreditor treba da preuzme deo rizika? Ako čoveku pozajmim 100 evra, to je njegova briga da ih vrati. Ako nesavesnom, nekredibilnom hazarderu, a takve su bile srpske vlade u poslednjih desetak godina, pozajmim sto miliona evra, e, to je već i moj rizik i velika briga. A, da li su znali strani kreditori kome pozajmljuju novac u Srbiji? Uveren sam da su znali, ali su isto tako znali da iza njih stoje moćni finansijski i bankarski lobiji i posebno onaj „svetski finansijski policajac“ koji će raznim „merama“ uterati dug. E, pa, ovih pet od šest mera vlade upravo idu za tim da se utera dug. Kako su stvari u svetu krenule u sferi dužničke krize, pogotovo u siromašnim zemljama, može se očekivati da će poverioci jednog dana postati vlasnici dužničkih država.
A, kakve su to „mere“, do sada poznate u praksi, za uterivanje duga? Jedna od njih je i poznata „šok terapija“ koju je Međunarodni monetarni fond primenjivao u slučaju Argentine dok je nije doterao do bede i siromaštva.
„Šok terapija“, između ostalog, podrazumeva: strogu monetarnu politiku, ciljno nisku inflaciju, nerealno visok kurs nacionalne valute, redovno podmirivanje prispelih obaveza uzimanjem novih, po pravilu, skupljih kredita, uvođenje dodatnih poreza, zamrzavanje i smanjivanje plata i penzija, privatizaciju profitabilnih preduzeća, rasprodaju prirodnih resursa, smanjivanje izdataka za zdravstvo, obrazovanje, socijalna davanja i, na kraju, rasprodaju prirodnih resursa, pa i delova teritorije. Da li ovo ima neke sličnosti s neoliberalnom makroekonomskom politikom Srbije posle 5. oktobra?
Zaključivanje sporazuma iz predostrožnosti ili sporazuma o kreditu sa MMF-om, prvi jeznak da su finansije zemlje u ozbiljnoj krizi. Čisti je atak na zdrav razum i podvala kada se u javnosti plasira tvrdnja da sporazum iz predostrožnosti popravlja kredibilitet države i daje sigurnost stranim kreditorima. Istina je suprotna jer u takvim uslovima novo zaduživanje donosi uvećane kamate.
Pored mera „šok terapije“ za istočnoevropske i zemlje bivše SFRJ, multinacionalni finansijski i korporativni kapital razradio je sistem tzv. tranzicije da bi kroz pljačkaške privatizacije, uništeno domaće bankarstvo i trgovinu, ovladao privredama ovih država. Drastičan primer je Srbija iz koje je po podacima Global Financial Integrity samo u poslednjih desetak godina kroz pljačkaške privatizacije isisano više od 50 milijardi dolara, a od 3.000 privatizovanih firmi, ponajviše u bescenje, oko 2.000 se nalazi na rubu propasti ili je već bankrotiralo.
Može li se opljačkano i poharano vratiti? Kada bi postojala uređena država s nezavisnim i kredibilnim institucijama, uz široki politički konsenzus svih relevantnih faktora društva, možda bi i postojala neka šansa. Ovako, napornim radom i „noćnim morama“ pojedinaca (Aleksandar Vučić), bez značajnijeg političkog jedinstva, šanse su minimalne ili nikakve. Zbog toga i „šest mera vlade“, ako uskoro ne uslede još radikalniji rezovi u maligno tkivo države i bitne sistemske promene, ostaće samo palijativa i nezaustavljiv put u bankrot.
Ambasador u penziji

Deset stvari kojih neće biti 2030. godine
Pametni telefoniće možda imati drugačiju budućnost nego što se do sada mislilo. A i radnje u kojima ih kupujemo će nestati. Ostaćemo i bez škola i doktora. Međutim, ima i pozitivnih strana ove priče: nestaju netolerancija i nesigurnost.To su samo neke od deset stvari koje će nestati do 2030. godine s liste koju je objavio američki časopis „The Futurist”,u svom najnovijem izdanju, a spisak je sastavilo četrdeset uglednih analitičara.
Šta bi još moglo da nestane u sledećih 15 do 20 godina? I da li će nam sve to uopšte nedostajati? U nekim slučajevima, stvari su nestale u nepovrat i nikada nisu zamenjene (golub pismonoša), dok se u drugim gubitak nije ni osetio (velike boginje). Postoji nešto što možda nećemo ni primetiti da nestaje: predviđanja. Ljudi su uvek imali iskonsku potrebu da predviđaju budućnost sa što većom tačnošću. Zato smo pokušali da otkrijemo šta to o budućnosti možda ne vidimo i ne primećujemo. 
1. Netolerancija i nesporazumi, ad akta
Dolazak pametnih mobilnih telefona može da ubrza nestanak ugroženih jezika, ali i da smanji ekonomske barijere imigracije i masovnu religijsku netoleranciju. Do 2020. sveprisutnost mobilnih telefona i snaga razgovornog interfejsa pružiće obrazovanje bez profesora, to jest konverzaciju na daljinu. Što se tiče dece iz zemalja u razvoju, to podrazumeva učenje dominantnijeg jezika dok usvajaju sopstveni maternji jezik. Od približno 6.000 jezika koliko se danas govori u svetu, deca neće govoriti 3.000 ugroženih jezika 2030. godine. Primat će i dalje imati engleski, jer je to međunarodni službeni jezik, i kineski, jer je to maternji jezik najmnogoljudnijeg naroda na planeti.
2. Ostaće samo privatne škole
Javne škole će se privatizovati, a novi načini ocenjivanja znanja i veština zameniće fabrički model obrazovanja. Javno obrazovanje u Americi u potpunosti će nestati do 2030. počev od osnovnog i srednjeg obrazovanja kakvo postoji od kraja 19. veka. Tehnologija će pomoći u uništavanju duge tradicije smeštanja učenika u starosne grupe. Niko neće imati opštu diplomu, već potvrde o kompetenciji u veštinama koje zahteva radna pozicija. 
3. Evrope možda neće biti
Potrebna je dugoročna kulturna promena da bi Evropa funkcionisala kao celina do 2030. Evropska unija će mnogo toga morati da promeni ako želi da opstane, ali trenutno niko nije fokusiran na promene koje su neophodne. Samo u poslovnom sektoru vodi se računa o kulturološkim razlikama. U stvari, Unija se suočava sa istim pitanjem koje važi u poslovnom svetu: kako spojiti različite zemlje a da njihov jedinstveni kapital znanja donese uspeh zajednici? 
4. Nestanak polovine radnih mesta
Do 2030. nestaće dve milijarde radnih mesta (približno 50 procenata svih poslova na svetu). Ali učenje novih veština pomoći će ljudima da ostanu u trci za poslom, to jest u skladu s napretkom tehnologija. Ovo nije mračni scenario, već poziv na buđenje i svest o novim veštinama koje će nam biti potrebne u budućnosti.
5. Bez prodavnica
Maloprodajni objekti će nestati, ali će se pojaviti nove mogućnosti za distribuciju. Do 2030, najbolje lokacije za maloprodaju širom sveta biće zauzete. Već možete naći „Mekdonalds” i „Starbaks” kafu i u najudaljenijim delovima sveta. Do 2030. mnoge kompanije će tražiti inventivne isplative mogućnosti za distribuciju. Kreativni marketinški kanali biće ključ uspeha. Na primer, pošto nije bilo puno prodavnica slatkiša u Rusiji, „Mars” je postavio kioske na mesta kao što je Crveni trg kako bi prodavao svoje proizvode. 
6. Lekarske dijagnoze u kući
Odrasli više neće posećivati domove zdravlja zbog rutinskih provera. Do 2030, provere holesterola u krvi, prostate ili raka dojki, kao i mnoge druge konsultacije u doktorskoj ordinaciji postaće prošlost. Tehnologija će omogućiti preciznu i personalizovanu dijagnozu u sopstvenom domu. Pametni telefoni i senzori nadziraće hemijske indikatore za rak, glukozu u krvi, EKG, srčane udare i tako dalje.
7. Papir odlazi u prošlost
Futurista se pita šta će biti s njegovim podacima kada svet bude funkcionisao bez papira. Ljudi kao nekada, uče iz knjiga i čitaju papirne novine. Dugoročne posledice života bez papira očigledne su svima. Nećemo moći da budemo romantični i čuvamo stara pisma i razglednice iz zemalja u koje nikada nećemo otputovati.
8. Kraj privatnosti
Sve je teže zadržati privatne stvari iz života u tajnosti. Danas, naši platni nalozi se pojavljuju u bankama bez dodira naše ruke. Iza sebe ostavljamo tragove kreditnim karticama, a naši telefoni neprekidno odaju gde se nalazimo za slučajeve opasnosti. 
9. Odlaze pametni telefoni. Zbogom pametnim telefonima, a tek smo ih upoznali i zavoleli. Uređaji će biti suvišni u intimnom dobu razgovora. Gledajući iz perspektive 2013. biće teško zamisliti koliko su veliku ulogu imali pametni telefoni u našim životima. A još teže će biti zamisliti koliko su brzo nestali. Putanja pametnih telefona slična je računarskoj, ali s kraćim životnim vekom.
10. Neće biti saobraćajnih nesreća
Do 2030. će nestati sudari i nezgode na putu. Konvergencija tehnologija koje povezuju i upravljaju vozilima učiniće kretanje bezbednim. Štaviše, lična imovina biće povezana velikom svetskom mrežom, te će krađe biti nemoguće, a ako do njih i dođe, policija će vrlo brzo dobijati podatke i dojave.

Dodeljene stipendije „Za žene u nauci”
Matematičarka Dijana Mosić i biolozi Miljana Tanić i Katarina Zeljić ovogodišnje su dobitnice stipendije „Za žene u nauci” koja se dodeljuje najuspešnijim mladim naučnicima u Srbiji za dalji razvoj njihovih istraživanja.
One su juče u Vladi Republike Srbije primile nagradu od po 5.000 evra, postavši tako stipendistkinje programa koji se realizuje u oko 50 zemalja sveta, a u Srbiji u saradnji Ministarstva prosvete, nauke i tehnološkog razvoja, Komisije Republike Srbije za saradnju sa Uneskom i kompanije „Loreal Balkan”. 
Od 54 prijavljene kandidatkinje, radna grupa ministarstva je na osnovu predloženih istraživačkih projekata izabrala Mosićevu (32), vanrednog profesora na Prirodno-matematičkom fakultetu u Nišu, Tanićevu (29), istraživača na Institutu za onkologiju i radiologiju Srbije i Zelićevu (29), najmlađeg docenta na Biološkom fakultetu u Beogradu.
– Iskoristiću stipendiju za istraživanje na mom fakultetu, ali i za odlazak na konferencije i stvaranje kontakata sa stranim kolegama – kaže Dijana Mosić, inače autorka mnogobrojnih naučnih radova objavljenih u najboljim stručnim časopisima sveta.
Oblast interesovanja Miljane Tanić je humana genetika, a karijeru će nastaviti istraživanjem karcinoma dojke.
– Svaka osma žena oboli od ove bolesti, a u Srbiji se svake godine otkrije 4.500 novih slučajeva. Novac od stipendije ću iskoristiti za kupovinu opreme za istraživanje – objašnjava Miljana Tasić.
Katarina Zelić je posvećena molekularnoj genetici i posebno oralnim karcinomima.
– Proučavam oralne karcinome koji nastaju usled pušenja, konzumiranja alkohola, infekcija virusima i akumuliranih genetskih promena. Jedan deo stipendije iskoristiću za nastavak istraživanja iz svoje doktorske disertacije, a drugi na usavršavanje na Institutu „Karolinska” u Švedskoj – kaže Katarina Zelić, koja je i istraživač na Institutu za medicinska istraživanja Vojnomedicinske akademije u Beogradu.
Nagrade i stipendije „Za žene u nauci” u Srbiji se dodeljuju od 2010. naučnicama iz oblasti prirodnih nauka  koje imaju do 35 godina i trenutno su na doktorskim studijama ili su ih već završile. Jučerašnjom dodelom za ovu godinu odmah je otvoren konkurs za narednu, koji će trajati do 15. decembra.
– Ove godine obeležavamo 15 godina od kako su „Loreal” i Unesko pokrenuli projekat čiji je cilj da podrži naučnice i ohrabri mlade generacije da slede njihov primer – kaže o ovom programu Brigite Štreler, direktorka „Loreala Balkan”. 
Kako zaključuje Ivica Radović, pomoćnik ministra prosvete i član žirija za dodelu ovih stipendija, ovogodišnji konkurs je pokazao da Srbija ima veliki naučni potencijal. On takođe dodaje i da od više od 12.000 naučnih istraživača u Srbiji žene čine 49 odsto. 
----------------------------------------------
Dobitnice za 2013.
Dijana Mosić (1981), diplomirala, magistrirala i doktorirala matematiku na Prirodno-matematičkom fakultetu u Nišu, gde danas radi kao vanredni profesor. Uža naučna oblast su joj teorija operatora i linearna algebra. Autor je i koautor dve zbirke zadataka i 31 naučnog rada u vodećim međunarodnim časopisima.
Katarina Zeljić (1984), diplomirala i doktorirala na Biološkom fakultetu u Beogradu na smeru Primenjena genetika. Na istom fakultetu radi kao docent na Katedri za genetiku i evoluciju. Autor je i koautor osam naučnih publikacija u vrhunskim međunarodnim časopisima. Uža oblast interesovanja su joj molekularna genetika i epigenetika kancera i humana populaciona genetika.
Miljana Tanić (1984), diplomirala na smeru Molekularna biologija i fiziologija na Biološkom fakultetu u Beogradu. Završila je master i doktorske studije na Autonomnom univerzitetu u Madridu. Bila je na studijskom boravku na Kolumbiji. Radi na Institutu za onkologiju i radiologiju Srbije. Njen naučnoistraživački rad u oblasti molekularne onkologije fokusiran je na humanu genetiku karcinoma dojke.

Na prelazu Gradina, na izlazu iz Srbije, čeka se četiri sata
Prema informacijama uprave granične policije u 17.15 časova, putnička vozila čekaju četiri sata na graničnom prelazu Gradina, na izlazu iz Srbije a na Preševu, na izlazu iz zemlje, putnička vozila i autobusi š zadržavaju 35 minuta, navode iz Auto-moto saveza Srbije (AMSS).
Teretna vozila najduže čekaju na Batrovcima, na izlazu iz Srbije i to dva sata dok se na prelazu Horgoš i Šid, na izlazu iz Srbije, zadržavaju 90 minuta.
Na ostalim graničnim prelazima nema dužih zadržavanja za sve kategorije vozila, prenose iz AMSS-a.

Tesla i Karađorđevići
Dr Oliver Subotić*
Dok sam iščitavao primarne izvore za potrebe pisanja knjige „Tesla: Duhovni lik”, imao sam prilike da se lično uverim u ono što su gotovo svi Teslini biografi u manjoj ili većoj meri uočili u njegovoj ličnosti, a to su izrazite „oscilacije” (neretko i protivrečnosti) u raznim temama. Ipak, primetio sam da postoji nekoliko tema u kojima, slikovito rečeno, ne postoje „sinusoide” i izražene „amplitude”, već isključivo „linearna funkcija”. Jedna od tih retkih tema gde Tesla pokazuje jasnu konstantu u stavovima je odnos prema srpstvu, Kraljevini Jugoslaviji i Kraljevskom domu Karađorđevića.
Nikola Tesla je tokom američkog perioda svog života postao izrazit kosmopolita, ostavši istovremeno srpski patriota. Tokom američkog perioda se formirao i kao ubeđeni srpsko-jugoslovenski monarhista, te je poput većine srpskih intelektualaca tog vremena vatreno podržavao koncept Kraljevine Jugoslavije i bio veliki poštovalac kraljevske loze Karađorđević. To poštovanje se već može uočiti u dostupnim dokumentima iz perioda Prvog svetskog rata, kada on izražava divljenje podvizima srpske vojske predvođene svojim nezaboravnim voždom, kraljem Petrom Prvim Oslobodiocem. Tako, povodom inicijative jeromonaha Nikolaja Velimirovića iz 1915. godine, da zajedno sa Mihajlom Pupinom i Pajom Radosavljevićem potpiše „Vidovdanski proglas” i pozove Srbe u SAD da pomognu svojim sunarodnicima na Balkanu, Tesla iznosi stav da bi taj apel američki Srbi najpre poslušali ako bi ga potpisala dva srpska kralja: Petar Karađorđević i Nikola Petrović.
Ličnost u kraljevskoj lozi Karađorđević, koju je Tesla posebno izdvajao, bio je kralj Aleksandar, koji ga je odlikovao Ordenom Jugoslovenske krune prvog stepena 1931. godine. Kralja Aleksandra je doživljavao kao vladara koji je uspeo da napravi snažnu državu (Kraljevinu Jugoslaviju) i ujedini tri balkanska naroda (Srbe, Hrvate i Slovence). U svom posmrtnom slovu Kralju Mučeniku, objavljenom 1934. godine u „Njujork tajmsu”, Tesla ovako zbori: „Poput Vašingtona, bio je sposoban i neustrašiv general koji je oslobodio svoju zemlju od ugnjetavanja; poput Linkolna bio je mudar i patriotski vođa koji je pretrpeo mučeništvo.” Tesla je, pritom, verovao da će mučenička krv kralja Aleksandra definitivno ujediniti narode Kraljevine Jugoslavije (što se, kao što je dobro poznato, nije desilo). Sa druge strane, strahovao je za jedinstvo mlade države, zbog čega je javno podsetio sve Hrvate i Slovence na činjenicu da je njihova sloboda kupljena cenom srpske krvi u Prvom svetskom ratu. Kralj Aleksandar je za Teslu bio i ostao ličnost koja zaslužuje da bude na „pijedestalu srpskih velikana” – pišući pozdravno pismo Srbima u Geriju (Indijana, SAD) uoči Drugog svetskog rata, on za kralja Aleksandra koristi epitete „Veliki” i „Mučenik”.
Kada je reč o kralju Petru Drugom Karađorđeviću, Tesla i prema njemu pokazuje odnos dubokog poštovanja i izrazite odanosti, približan onome koji je ukazivao kralju Aleksandru. U jednom pismu iz 1938. godine upućenom inženjeru Slavku Bokšanu, Tesla kralja Petra Drugog naziva „mladim orlićem iz gnezda velikog orla”, a Srbe u SAD javno poziva da budu odani mladom monarhu, koga naziva „zenicom u oku naroda”. On kralja Petra Drugog veliča u nekoliko javnih objava u SAD želeći mu mnoga leta. Na koncu, poslednji Teslin izlazak u javnost – tačno pola godine pred smrt – bio je osmog jula 1942. godine u hotelu „Njujorker”. On tada, već prilično ugroženog zdravlja, izlazi u pratnji svog sestrića, diplomate Save Kosanovića, da pozdravi kralja Petra Drugog. Mladi kralj je u to vreme bio u poseti SAD, sa ciljem da od predsednika Ruzvelta izmoli vojnu pomoć za generala Dragoljuba Mihailovića (koga je Tesla, po rečima čuvenog američkog istraživača Lelanda Andersona, smatrao za „simbol drevne srpske borbe za krst časni i slobodu zlatnu”). „Hrvatski glas” izveštava o susretu mladog monarha i Tesle, navodeći kako je genijalni pronalazač rekao da mu je kralj svojom posetom učinio najveću čast i da će mu to biti „najmilija uspomena”. Svoj uvodni govor kralju Petru Drugom Tesla je završio rečima: „Veličanstvo, Bog Vas blagoslovio!”. Prema Kraljevim memoarima, obojica su tokom rastanka plakala, a Tesla ga je otpratio podsećanjem na zaveštanje kralja Aleksandra: da čuva jedinstvo naroda Kraljevine.
Važno je ovom prilikom istaći da je Tesli bila apsolutna strana bilo kakva ideja Jugoslavije bez srpske krune na njenom čelu – ostao je odan kralju Petru Drugom Karađorđeviću i pored stalnih ubeđivanja okoline da pređe na stranu Tita i njegovih komunista, koji su se od samog početka rata spremali za revolucionarni prevrat i nasilno preuzimanje vlasti. O čvrstom Teslinom stavu prilično argumentovano piše Margaret Čejni, pozivajući se na hrvatskog profesora Bogdana Radicu, diplomatu Kraljevine Jugoslavije u SAD, koji je tokom rata prešao na Titovu stranu. Iz njene studije saznajemo da je Sava Kosanović bezuspešno pokušavao da privoli svog genijalnog ujaka da se od kralja okrene ka Titu. O svemu navedenom u svojim memoarima svedoči i Konstantin Fotić, ambasador Kraljevine Jugoslavije u SAD, koji navodi da je svaki pokušaj da se od Nikole Tesle izvuče bilo kakva poruka protiv Kralja Petra Drugog bila bezuspešna. Teslina odanost srpskoj kruni bila je do kraja života održana besprekorno.
Da li bi Tesla, da je danas među nama, od „linearne funkcije” skrenuo kao „sinusoidi” u navedenim temama? To je već domen pretpostavki. A ono što možemo pretpostaviti jeste da bi zbog gorkog iskustva Jasenovca, Jadovna i, na kraju, „Oluje” imao krajnje rezervisan stav prema nekoj novoj jugoslovenskoj ideji. Možemo slobodno pretpostaviti i to da bi se i danas zalagao za što bolje odnose Srba sa Hrvatima i Slovencima, koje je smatrao bratskim narodima. A ako ćemo suditi po ogromnom poštovanju koje je decenijama ukazivao Karađorđevićima – kao i ništa manjem poštovanju koje oni do dan danas ukazuju njemu – verovatno bi u naše vreme bio i počasni član Krunskog saveta.
*Osnivač Zadužbine „Petar Mandić”, dobročine ustanove koja neguje uspomenu na Tesline pretke

Rustem Mustafa svedoči na suđenju Tačiju
Suđenje Hašimu Tačiju i njegovim saučesnicima optuženima za ratne zločine na KiM nastavlja se sutra, a kako saznaju mediji u Prištini, sudsko veće saslušaće Rustema Mustafu, bivšeg komandanta oslobodilačke vojske Kosova (OVK) u Operativnoj zoni Lap, inače poznatog kriminalca i osuđivanog ratnog zločinca. Mustafa je jedan od retkih pripadnika OVK i jedini komandant te terorističke jedinice koji su u Prištini osuđeni za ratne zločine na KiM. On je potvrdio da je dobio poziv od Specijalizovanog tužilaštva u Hagu da se iduće sedmice pojavi kao svedok.
Mustafa će, kako se očekuje, svedočiti o funkcionisanju OVK, a u izjavama za medije kazao je da namerava da „brani istinu o ratu OVK”.
Rustem Mustafa poznat je kao komandant Remi, a tokom rata 1998–1999. bio je komandant regionalne zone Lap i član takozvane lapske grupe OVK. Posle rata, postao je poslanik i potpredsednik Demokratske partije Kosova. Uhapšen je u avgustu 2002. i izveden pred Okružni sud u Prištini u kojem su sudile međunarodne sudije Unmika. Osuđen je prvostepeno na 17 godina zatvora jer je utvrđeno da je sa još trojicom pripadnika OVK ubio petoro nelojalnih kosovskih Albanaca. Vrhovni sud Kosova preinačio je presudu 2005. i naložio novo suđenje pa je 2013. osuđen na četiri godine zatvora.
Bio je optužen da je zajedno sa drugim pripadnicima OVK držao zarobljenike u nehumanim uslovima, uskraćujući im adekvatnu zdravstvenu negu, hranu i vodu. Zatočenici su podvrgavani stalnom premlaćivanju, mučenju i pretnjama smrću od avgusta 1998. do juna 1999. godine.
Sumnja se da je tokom rata na KiM učestvovao u teškim zločinima nad Srbima kao i da je u zoni Lap osnivao logore u kojima su civili saslušavani, zlostavljani i ubijani. Grupe pod kontrolom Mustafe, prema podacima dostupnim medijima, posle rata proterivale su preostale Srbe i preprodavale napuštene stanove i drugu imovinu. Mustafa je pored terorističke grupe BIA formirao i „Skiftere” i „Crvenu ruku”, čiji su pripadnici progonili, kidnapovali i ubijali Srbe na području Prištine i Podujeva.
Prema podacima srpskih bezbednosnih službi, Mustafa je još od osamdesetih godina prošlog veka privođen zbog trgovine narkoticima, krijumčarenja oružja, ucena, napada na policiju i drugih teških krivičnih dela. Američke obaveštajne službe smatraju ga jednom od osoba od kojih preti opasnost po mir na Balkanu.
Prema obaveštajnim podacima, Mustafa u svojim kriminalnim aktivnostima, pre svega u trgovini drogom, sarađuje sa Ramušom Haradinajem, dok je do 2015, kada je pravosnažno osuđen, bio poslanik i potpredsednik stranke Hašima Tačija.
Rustem Mustafa jedan je od prvih pripadnika OVK koje je još krajem 2018. u predistražnom postupku saslušalo tužilaštvo u Hagu, pa se tada nagađalo da će on biti i jedan od prvih čije će se ime naći na nekoj od optužnica. Iako je Mustafa zbog svoje pozicije u komandi OVK pominjan odmah uz Tačija, Kadrija Veselija, Adema Čekua, Fatmira Limaja i ostalih, haški tužilac će ga saslušati kao svedoka, a ne kao okrivljenog.

Kaciga glavu čuva
Biciklisti su često prinuđeni da se kreću kolovozom gde ih vozači motornih vozila tretiraju kao „ometače”, a ne kao sastavni deo saobraćajnog sistema
Na teritoriji Srbije od početka godine poginule su 23 bicikliste, a povređeno je više od 400. MUP Srbije skrenuo je pažnju da su oni najugroženija kategorija učesnika u saobraćaju.
„Apelujemo na vozače putničkih i teretnih vozila i autobusa da posebnu pažnju usmere na bicikliste, kako bi sačuvali njihovu bezbednost. Sa druge strane, apelujemo i na bicikliste da upotrebnom svetala i reflektujućih elemenata učine sebe vidljivijim, a samim tim i bezbednijim u saobraćaju”, saopšteno je iz MUP-a i objavljen apel i na društvenim mrežama.
Ključni problem, kada je reč o bezbednosti biciklista u saobraćaju, jeste njihova ranjivost, jer i pri relativno malim brzinama često zadobijaju teške povrede, uglavnom zbog toga što im je jedina zaštita njihova odeća, ukazali su stručnjaci Agencije za bezbednost saobraćaja (ABS).
Važnu ulogu ima i brzina vozila koja učestvuju u sudaru sa biciklistima, naročito kada je reč o težim posledicama. Biciklisti su često slabo uočljivi za druge učesnike u saobraćaju, pre svega jer su dimenzije vozila manje u poređenju sa automobilima, autobusima ili teretnim vozilima.
To je poseban problem u noćnim uslovima vidljivosti, pogotovo u slučajevima kada bicikl nije opremljen odgovarajućim svetlima, a to su belo na prednjoj i crveno svetlo na zadnjoj strani bicikla, kao i ako vozač i putnik na biciklu ne nose svetlu odeću.
Stručnjaci naglašavaju i činjenicu da biciklisti različite starosne dobi i pola imaju različite psihofizičke sposobnosti. Deca uglavnom nemaju dovoljno iskustva i znanja, a stariji imaju smanjenu moć zapažanja, smanjene fizičke sposobnosti i pokretljivost.
Bezbednost dvotočkaša u velikoj meri zavisi i od saobraćajnog okruženja, koje je najčešće dizajnirano i prilagođeno za kretanje motornih vozila i nije predviđeno za bicikliste.
„Oni su često prinuđeni da se kreću kolovozom gde ih vozači motornih vozila tretiraju kao ’ometače’ saobraćaja, a ne kao sastavni deo saobraćajnog sistema, pri čemu često i sami ne poštuju pravila – ne postupaju u skladu sa signalizacijom, zabranom korišćenja mobilnih telefona, audio i video uređaja, upotrebom svetala na biciklu. Saobraćajne nesreće sa učešćem biciklista, zbog njihove velike ranjivosti, češće za posledicu imaju poginule osobe, nego što je to slučaj kod udesa sa učešćem samo motornih vozila sa zatvorenom karoserijom”, navodi se u rezultatima istraživanja ABS-a.
Kada se uporedo posmatraju podaci o nastradalim biciklistima i nastradalim vozačima i putnicima u automobilima, dolazi se do podataka da biciklisti kada učestvuju u saobraćajnoj nesreći imaju skoro šest puta veći rizik da smrtno stradaju nego što je to slučaj sa putnicima i vozačima u automobilima.
U proseku, godišnje u udesima u Srbiji pogine oko 50 i bude povređeno oko 1.486 biciklista. Svaka jedanaesta poginula i svaka četrnaesta povređena osoba u saobraćajnim nesrećama je – biciklista. Oni čine oko devet odsto od ukupnog broja poginulih i oko sedam procenata od svih povređenih osoba u udesima, pokazuju podaci ABS-a.
Saobraćajne nesreće sa učešćem biciklista se najčešće događaju u leto i jesen, odnosno u periodu godine od jula do oktobra, a najviše u avgustu.
Stručnjaci savetuju biciklistima da imaju zakopčanu zaštitnu kacigu, koja će im spasiti život u slučaju pada sa bicikla i sprečiti povrede glave.
„Koristite štitnike za kolena i laktove kako biste ublažili udarce od pada. Nosite odgovarajuće cipele i proverite da li su pertle pravilno vezane. Obucite adekvatnu odeću – pantalone sa užim nogavicama, majice i jakne koje su uz telo, kako ne bi došlo do zakačinjanja delova garderobe o pedale i druge delove bicikla”, savetuju iz ABS-a.
Bicikl treba da bude ispravan, ručice na upravljaču čvrste i pravilno podešene, a sedište na odgovarajućoj visini – tako da stopala obe noge budu u stanju da dodirnu zemlju. Kočnice moraju da budu ispravne, a pneumatici na točkovima napumpani pod odgovarajućim pritiskom.
Belo svetlo na prednjoj i crveno na zadnjoj strani bicikla moraju biti ispravni i postavljeni na odgovarajuće položaje. Zvonce ili sirena takođe moraju biti ispravni.
„Kada prelazite preko kolovoza, trudite se da se ponašate kao da ste pešak. Pogledajte pažljivo levo, desno, levo. Kada procenite da je bezbedno započnite prelazak, gurajući bicikl pored sebe. Koristite ručne signale da upozorite druge učesnike u saobraćaju ili im date obaveštenje o skretanju i promeni položaja na kolovozu”, savetuju stručnjaci.
U noćnim uslovima i kada je smanjena vidljivost, osim što bicikl mora da bude osvetljen, biciklista treba da ima svetlu i odeću sa retroreflektujućim materijalima. Ako voze bicikl kolovozom, treba da se kreću u širini od najviše jedan metar od desne ivice kolovoza, ali ne uz sam ivičnjak.

Svi bi u menadžere, niko neće u prosvetu
Poražavajuće mali broj studenata koji nameravaju da postanu prosvetni radnici ponavlja se iz godine u godinu. Avetinjski pusti ostaju smerovi fakulteta koji obrazuju nastavnike. Stručnih profesora za fundamentalne opšteobrazovne predmete u preduniverzitetskom školstvu već nema dovoljno, i neće ih ni biti dok na pragu fakulteta ima najmanje budućih brucoša koji žude da steknu visoko obrazovanje da bi se vratili u učionice kako bi neke nove đake opismenili.
Zvuči optimistično kad se kaže da je na Matematičkom fakultetu u Beogradu na smeru nastavnik matematike ove godine konkurisalo duplo više studenata nego lane. Ali u brojkama, realnost izgleda ovako: prošle godine je u ovo doba bilo svega osam kandidata, sada ih je 16, a planirano je 70 brucoša.
Na svim srbističkim katedrama na republičkom nivou očekuje se da će biti popunjeno oko 40 odsto ponuđenih mesta za buduće studente.
– U Novom Sadu, Nišu, Kragujevcu, Beogradu, Kosovskoj Mitrovici, kada se sve sabere, planirano je 441 mesto na budžetu, a ima 186 kandidata. Samo u Beogradu za grupu za srpski jezik i književnost bilo je prijavljeno 34 kandidata na 100 mesta, a za srpsku književnost i jezik 63 na predviđenih 150 mesta. Slično je bilo i prošle godine. Slikovito, ako bismo gledali po poslovičnoj slici čaše vode koja je do pola puna ili prazna, zavisi da li ste optimista ili pesimista, ta čaša je svakako – šuplja – dočarava za „Politiku” prof. dr Slavko Petaković, šef katedre za srpsku književnost s južnoslovenskim književnostima na Filološkom fakultetu Univerziteta u Beogradu.
Jagme za indeks nema ni na Opštoj fizici, smeru Fizičkog fakulteta koji u glavnom gradu upisuju budući nastavnici ovog predmeta. Tu je prijavljen samo – jedan kandidat. Pad broja zainteresovanih se beleži već osam godina, ali do sada nije bila ovako alarmantna situacija. Kako je izjavio dekan, prof. dr Ivan Belča, ovaj brucoš će imati sve predmete, ništa neće biti izbačeno, a sledeći potez je na državi jer ne sme da se dozvoli da se ugasi Opšta fizika, pošto bi u tom slučaju buduće generacije ostale bez nastavnika.
Oskudicu interesovanja za prosvetni poziv potvrđuju i preliminarne rang-liste za upis na Prirodno-matematičkom fakultetu u Novom Sadu. Studije za profesora hemije tu će upisati samo jedan kandidat, a planirano je 20 brucoša. Za buduće nastavnike fizike bilo je ukupno tri kandidata, jedan je pao prijemni, jedan „upao” na samofinansiranje i jedan zavredeo indeks na budžetu, mada je ukupno studenata na ovom smeru moglo biti 25. Za ostala nastavnička zvanja na novosadskom PMF-u zainteresovanost je za mrvicu bolja. Na smeru za profesore matematike ima osam kandidata za 51 budžetsko mesto, dok je za profesore geografije 11 rangiranih, a 40 raspoloživih mesta.
– Mi smo sada u prvom planu kao nacionalna disciplina, a kada smo pokušali da srpski jezik i književnost dobije natpredmetni status, da se uvede na sve fakultete, ta inicijativa ostavljena je da istrune u lavirintima birokratije. Dobili smo deklarativnu podršku i van toga se ništa nije učinilo – ukazuje Petaković.
Njegove reči „prosveta je trenutno na mrtvom vezu, ostavljena je da odumre” i više puta isticane stipendije za studente koji se obrazuju za nedostajuća zanimanja u školama teško da će biti od pomoći. Za ovu godinu dodeljeno ih je samo pet, a novi konkurs uskoro treba da bude raspisan.
– Ne verujem da će to dati velikog efekta, budući da je student potpuno svestan da kad se završi studiranje on ulazi u prosvetu gde su plate takve kakve jesu i, što je veći problem, gde položaj prosvetnog radnika nije dobar – konstatuje ovaj profesor.
Nastavnici tvrde da su nemoćni. Ugled im je srozan. Plate su im ispod republičkog proseka. Učenici to vide i neće da postanu nastavnici. Nastavi li se tako, ne bi čudilo da u dogledno vreme u mnogim školama table budu najpametnije, nastavnici uglavnom nedovoljno stručni, a đaci posledično funkcionalno nepismeni. Hoće li s takvim predznanjem upisivati fakultete?
Da ironija bude veća, najodgovorniji donosioci odluka istrajno tvrde da je obrazovanje prioritet, a unapređivanje kvaliteta obrazovanja strateški cilj. U prvom planu je digitalizacija, a vraćanje dostojanstva prosvetnom esnafu ostaje na marginama. Šta uraditi da se pomak nabolje vidi ubrzo, da se ne čeka deset godina?
– Prvi korak mogu biti stipendije, ali to nije rešenje. Drugi je povećanje plata. Treći, rešavanje statusa prosvetnog radnika, zaštita od pritisaka i sprečavanje nasilja kojima je izložen, kao i prevencija nasilja u bilo kom obliku u školama. To se mora sistemski rešiti vrlo rigidnim kažnjavanjem. Nastavnik mora imati ugled u društvu, a primer i uzor za to treba da budu oni koji istupaju u javnom prostoru. Kada okruženje bude podsticajno tako da đaci u velikom broju upisuju nastavničke smerove i konkurencija će biti veća i najbolji će ulaziti u učionice. Svi ovi koraci su povezani, ne može da se ispuni samo jedan – smatra Petaković.
Medijski prostor, portali naročito, obiluju svakojakim jezičkim pogreškama, lektori su desetkovani, zvanična saopštenja državnog vrha, pa i Ministarstva prosvete, neretko su ugledni primeri grešaka, počevši od pravopisnih. Ako bi, recimo, bar državne institucije koje već imaju službe za odnose s javnošću obavezno morale da uposle profesore srpskog jezika kao lektore, da li bi i to doprinelo pravilnijoj upotrebi srpskog jezika, podsticajnom okruženju i većem interesovanju za studije srpskog jezika?
– To bi bio kulturni uticaj iznutra koji je najbitniji i koji bi menjao ovo društvo. Kad učenik vidi da uopšte nije važno kako govorite, kako pišete, on prihvata taj model. Kada bi u institucije koje se obraćaju javnosti ušli profesori srpskog jezika i književnosti to bi oblikovalo javni izraz, onda bi i đaci i svi građani imali orijentir šta je poželjno, društveno prihvatljivo i važno. Deca nemaju signal iz okruženja koji im kaže da je bitan način izražavanja, poznavanje svog jezika. Ne čitaju kao pre, a uticaj elektronskih medija je ogroman. Navikli su na kratke poruke koje su ekspresivno svedene. Bogatim jezikom možete da izrazite svoju psihološku slojevitost, tanane emocije, nijanse u raspoloženjima, bogatstvo svoga bića. Što vam je jezik siromašniji, teže možete da komunicirate s drugima. Pitanje je da li siromašenje jezika korespondira s osiromašenjem potrebe da se razgovara s drugim čovekom, jer se komunicira kratkim porukama, emotikonima, sažetim mejlovima, frazama, rečeničnim sklopovima koji su klišei. Nisam siguran da problem u komunikaciji dece nije povezan sa siromaštvom jezika, a ono sa iščezavanjem potrebe da se zaista komunicira s drugom osobom – zaključuje šef katedre za srpsku književnost.

Rubljov izborio četvrtfinale Vimbldona, protivnik Đoković ako pobedi Hurkača
Ruski teniser Andrej Rubljov plasirao se u četvrtfinale Vimbldona, pošto je danas u osmini finala savladao Aleksandra Bublika iz Kazahstana rezultatom 7:5, 6:3, 6:7 (6:8), 6:7 (5:7), 6:4.
Meč je trajao tri sata i 20 minuta. Ovo je bio šesti međusobni duel ruskog i kazahstanskog tenisera, a četvrti trijumf Rubljova.
Rubljov će u četvrtfinalu igrati sa pobednikom meča između Srbina Novaka Đokovića i Poljaka Huberta Hurkača, koji je na programu kasnije večeras.
Plasman u četvrtfinale Vimbldona izborio je još jedan ruski teniser Roman Safiulin, koji je pobedio Kanađanina Denisa Šapovalova 3:6, 6:3, 6:1, 6:3. On će u četvrtfinalu igrati sa pobednikom meča između Italijana Janika Sinera i Danijela Elahija Galana iz Kolumbije.

Srebro za budućnost
Odbojkaška reprezentacija Srbije osvojila je srebrnu medalju na prvom Svetskom prvenstvu za mlađe seniore (do 23) godine, a i da se iz Brazila vraća sa zlatom ne bi bilo iznenađenje, jer finalni duel sa domaćinom šampionata bio je duel izjednačenih rivala u kojem je pomalo odlučivao i umor, jer Brazilci za sobom nisu imali dugo putovanje i njihovi najbolji igrači nisu igrali na jakom takmičenju kao naši (Evropsko prvenstvo).
U finalu je pomalo odlučivala i sreća, takođe i publika i Brazilci su posle 101 minuta igre uspeli da pobede sa 3:2 (29:27, 15:21, 21:17, 19:21, 15:13). Da je ishod finala mogao da bude i drugačiji svedoči i to što su i šampion i vicešampion sveta osvojili po 99 poena, kao i da je Srbija bila znatno ubedljivija od Brazila u duelima sa Rusijom (u grupi) i Bugarskom (u polufinalu) od Brazila koji je Bugare savladao u grupi, a Ruse u polufinalu.
Međutim, „šta bi bilo kad bi bilo” ne postoji u rečniku naših odbojkaša. To se videlo i na konferenciji za štampu posle finalne utakmice:
– Imali smo svoje šanse u finalnom meču, posebno u prvom setu. Srećni smo ipak, jer Brazil je veoma jaka ekipa. Oni su ovaj tim gradili više od pet godina, a mi smo imali da to uradimo samo dva meseca pre prvenstva. Pokazali smo da imamo veliko srce, uvek smo davali sve od sebe i nadam se da ćemo u budućnosti, možda u Riju 2016. pobediti u našem ponovnom susretu – rekao je Aleksandar Atanasijević.
Odgovarajući na izjavu trenera Brazila Roberleja Leonalda „da je finalna utakmica, kao što je i očekivao, bila veoma teška jer je Srbija veoma jaka ekipa” Igor Kolaković, selektor naše selekcije je rekao:
– Čestitam Brazilu, koji je u ključnim momentima utakmice igrao bolje od nas. Bili smo veoma blizu uspeha, ali u isto vreme i daleko jer su nas nadigrali. Ipak, možemo da budemo srećni danas, a sutra sigurno još srećniji. Ovaj tim već ima trojicu igrača u seniorskoj reprezentaciji i to je dobro, jer u Srbiji nemamo tako mnogo igrača kao što ima Brazil. Zbog tog razloga dobro je što smo imali priliku da odigramo sedam utakmica u osam dana. Ovo je bio jak turnir...
Zalog za to srećnije sutra, možda baš u Riju kako je poželeo Atanasijević, su i pojedinačne nagrade koje su osvojili naši igrači. Aleksandar Atanasijević je najbolji korektor Svetskog prvenstva, a Uroš Kovačević i Filip Stoilović najbolji primači. Uostalom, Atanasijević je bio i najbolji poenter Evropskog prvenstva za seniore, a Srećko Lisinac najbolji bloker...
----------------------------------------------
Niko kao Jovana Brakočević
Korektor naše ženske odbojkaške reprezentacije Jovana Brakočević marljivo skuplja priznanja sa najvećih takmičenja. U nedelju na Svetskom klupskom prvenstvu u Cirihu Vakifbank iz Istanbula, za koji igra sa Jelenom Nikolić, osvojio je šampionsku titulu, a Brakočevićeva je proglašena za najbolju igračicu (MVP) a trofej joj je uručio Aleksandar Boričić, izvršni poppredsednik FIVB i predsednik Osbojkaškog saveza Srbije. Našem korektoru to je četvrto priznanje u ovoj godini. Prvo je proglašena za najbolju igračicu Lige šampiona, zatim za najboljeg korektora Svetskog gran prija, pa za najboljeg smečera Evropskog prvenstva...

Karadžić otkrio koji klubovi su pretili sudijama
Čelnici Fudbalskog saveza Srbije, predsednik Tomislav Karadžić, potpredsednik Željko Kojić i generalni sekretar Zoran Laković, održali su sastanak sa članovima Sudijske komisije hitan sastanak u Staroj Pazovi. Tema razgovora, kome su prisustvovali i svi članovi Sudijske komisije – Bogoljub Stepanović, Zoran Petrović, Đorđe Žutić, Dragan Živanović i Srđan Jovanović – bila je aktuelna situacija vezana za suđenje u elitnom takmičenju i primedba koju su arbitri, kroz saopštenje uputili preko sredstava javnog informisanja, u kojem su između ostalog naveli da im se od početka novog šampionata stalno preti, da su izloženi vređanjima...
Karadžić je nakon sastanka dao podršku sudijama istakavši da će FSS učiniti sve da se zaštite fudbalske sudije.
– FSS će zaštititi svoje sudije, ali će ih oštro sankcionisati ukoliko budu činili greške. Mogu javno da kažem da znamo klubove koji su pretili sudijama, to su pojedinci iz Radničkog iz Niša, Donjeg Srema, Radničkog iz Kragujevca i Spartaka iz Subotice. Koliko znam sudije nisu imale nikakvu primedbu na Zvezdu i Partizan – istakao je Karadžić.
Nakon jučerašnjeg sastanka je između ostalog dogovoreno da sudije ukoliko budu imale primedbe na klubove, pretnje i ucene odmah izveštaje dostave Srđanu Jovanoviću, članu Sudijske komisije zaposlenom u MUP-u.
----------------------------------------------
Palma: Nudili su mi da budem predsednik FSS
Predsednik Skupštine grada Jagodine Dragan Marković Palma primio je juče članove A reprezentacije i stručni štab uoči večerašnjeg meča sa Makedonijom. Pored ostalog je kazao da treba dati podršku selektoru Siniši Mihajloviću da nastavi započeti posao i da političari ne treba da se mešaju u sport. On je takođe otkrio da mu je do sada dva puta nuđeno da bude predsednik FSS!
– Selektor je na dobrom putu. Siguran sam da ćemo za dve godine imati jednu od najboljih reprezentacija u Evropi. Političari treba da donose novac, da puste ljude da rade svoj posao. Mogu da kažem da mi je do sada dva puta nuđeno da budem predsednik FSS ali sam oba puta to odbio.
Marković je selektoru uručio bokserske rukavice i trenerku Kik boks kluba ,,Palmini tigrovi”, dok je domaćinu uručena plakete FSS kao i dres sa brojem 10 i lopta sa potpisima svih reprezentativaca.

Zvezdini fudbaleri priznali da su amateri
Fudbaleri Crvene zvezde su poslali pismo javnosti, u kojem objašnjavaju s kakvim se sve problemima susreću. Pismo je poslato s adrese kapitena tima Nenada Milijaša. Prenosimo ga u celini:
„Mi, fudbaleri Crvene zvezde, ne želimo da pojedinačnim izjavama u medijima bilo šta demantujemo ili objašnjavamo vezano za situaciju u klubu već smo odlučili da se javnosti, pre svega zvezdaškoj, obratimo otvorenim pismom u kojem ćemo objasniti sve probleme i teškoće u kojima se nalazimo duži vremenski period.
Pre svega, da odmah razjasnimo određene medijske špekulacije i neistine, štrajka u svlačionici Crvene zvezde sigurno NEĆE BITI. To je stav svih igrača i svih članova stručnog štaba. Tu vrstu protesta nikada nećemo primeniti bez obzira na situaciju jer smatramo da se time ništa ne rešava. Istina je da postoje uslovi za takav vid protesta ali on se neće desiti.
Nažalost, prvotimci Crvene zvezde su često bez osnovnih uslova za rad, počev od loših terena za trening, koji se ne održavaju jer nema para za servis mašina i nabavku goriva, pa do uslova u svlačionici kad često nema sredstava za kupovinu leda ili čak i šampona i sličnih potrepština. Dešava nam se da na gostovanjima manjim klubovima, nego što je Zvezda, uvidimo mnogo bolju organizaciju jer postoji sistem rada i funkcionisanja, što na Marakani nije slučaj.
O finansijskim dugovanjima nećemo mnogo ni da pričamo jer javnost zna već dosta. Mnogi od nas imaju velikih problema sa stanodavcima jer ne plaćaju kirije. Određena materijalna dobra koja su pojedini igrači kupovali na kredit im se oduzimaju jer ne plaćaju rate na vreme. Naravno, da ima igrača koji su u dosadašnjem delu karijere dovoljno zaradili pa nemaju egzistencijalnih problema ali velika većina živi od onoga što zarađuje u Zvezdi a tih sredstava nema. Na sve to, naslušali smo se neistinitih i neiskrenih obećanja u vezi sa izmirenjima dugova, nagledali prebacivanja „loptice” sa jednog na drugog člana razjedinjene uprave, jer upravo smo mi najveći svedoci koliko „klanovi” remete funkcionisanje Crvene zvezde i koliko je u našem klubu „struja” koje ne rade zajedno već razjedinjeno.
Verovali ili ne, postoje članovi uprave koji u slučaju lošeg rezultata napuštaju stadion usred utakmice odnosno postoje oni koji posle pobede ne dolaze da čestitaju odnosno nisu preterano srećni.
Važno je napomenuti da igrači Crvene zvezde nemaju socijalno osiguranje jer se duguje republičkim fondovima koji izdaju knjižice odnosno markice. Većina trenera u stručnom štabu je bez ugovora jer su im istekli u julu, obećan im je novi ali od toga ništa, pa je njihov status amaterski.
Uprkos svemu nabrojanom mi, prvotimci Crvene zvezde, trpimo najveći pritisak javnosti što bi u iole normalnim okolnostima bilo očekivano i logično, ali u FK Crvena zvezda okolnosti, nažalost, nisu normalne niti sportski zdrave. Zato želimo da javnost i od nas čuje makar delić problema u kojima se klub nalazi.
Teško je, gotovo nemoguće, biti ono što od tebe milionska armija navijača očekuje, kad iza sebe imaš nejedinstvo i dezorganizaciju uz puno nemaštine i lažnih obećanja. Ne mogu igrači biti krivi za urađeno u prelaznom roku, za nemaštinu i dezorganizaciju.
Želimo da istaknemo da između igrača i članova stručnog štaba odnosno šefa struke Slaviše Stojanovića ne postoji nikakav problem ili manjak autoriteta. Naprotiv, izuzetno poštujemo sve trenere i tako se ophodimo prema njima, posebno jer znamo da dele našu sudbinu i da nimalo nisu izuzeti iz svih problema koje smo nabrojali.
Uprkos svemu što smo rekli, titula šampiona za nas ostaje najveći i jedini cilj, želja, odnosno motiv. Zbog titule ćemo žrtvovati sve i zaista zanemariti sve probleme jer želimo da pokažemo sportski i ljudski karakter. Sigurno smo da ne postoji niko u klubu ko više od nas želi da postanemo šampioni i sigurni smo da ćemo to i uraditi. Ipak, važno je i da javnost zna u kakvim uslovima žive i rade oni koje najviše optužuju za loš početak sezone i koji su, logično, prvi na udaru. A, najmanje smo krivi za stanje u klubu i situaciju u koju smo dovedeni.
Za Zvezdu, za titulu, za šampionske dane...”
Prvotimci Crvene zvezde
----------------------------------------------
Zvezda najavljuje razgovor s igračima
Fudbalski klub Crvena zvezda želi da obavesti javnost da je rukovodstvo kluba u ponedeljak, 14. oktobra, u sredstvima javnog informisanja pročitalo šta misle prvotimci i kakvi su im stavovi. Ističemo da je pre samo nekoliko dana predsednik Dragan Džajić razgovarao sa Nenadom Milijašem, kao kapitenom i predstavnikom ekipe, i uputio ga u tešku situaciju u klubu tražeći strpljenje i mir. Od njega kao igrača koji je u klubu kapiten već više od godinu dana posebno je očekivano razumevanje jer najbolje zna koliko je situacija u kojoj se nalazimo zatečena iz prošlosti. Određeni dogovor je postignut i u vezi isplata zaostalih primanja i u vezi javne demonstracije nezadovoljstva. Očigledno je da dogovor nije ispoštovan.
Po povratku ekipe sa mini priprema biće obavljen sastanak sa igračima kako bi se popričalo o njihovom nezadovoljstvu i svemu što su izneli u javnost, a gde ima i istina i neistina.
FK Crvena zvezda želi da saopšti da su prvotimci uvek bili prioritet ove uprave kad je namirivanje duga u pitanju i da su ka njima najpre usmeravana sva sredstva koja stižu u klub, kao i da loša finansijska situacija nije od juče. FK Crvena zvezda smatra da nijedan nezadovoljan i rezigniran igrač ne treba na silu da nosi dres kluba i sa svima koji to jesu će biti obavljeni razgovori vrlo brzo na temu statusa.

Sudbina izbrisanih iz registra Slovenije
U predstavi „Izbrisani”, Oliver Frljić je za temu uzeo uznemirujuću pojavu nezakonitog brisanja 25.671 stanovnika iz registra novoosnovane države Slovenije 26. februara 1992. godine. Izbrisani ljudi su živeli u Sloveniji, kao građani bivše Jugoslavije, sa poreklom iz njenih drugih republika. Brisanjem iz registra izgubili su formalnu osnovu za život u Sloveniji, ostali su bez svih prava koja imaju osobe sa stalnim prebivalištem, postali su uljezi u sopstvenom domu. To je u praksi, između ostalog, označilo gubitak mogućnosti zaposlenja, zdravstvenog osiguranja, nemogućnost institucionalnog obrazovanja, mogućnost deportacije i odvajanja od porodice. U hronologiji događaja vezanim za raspetljavanje sudbina izbrisanih, posebno je obespokojavajući podatak da je na referendumu održanom 2004. godine povodom vraćanja njihovog statusa, gde je učestvovalo 31,54 procenata birača, samo 3,89 procenta glasalo za vraćanje njihovih prava! Slučaj izbrisanih je i dalje u procesu rešavanja.
Predstava „Izbrisani“ ima prepoznatljivi Frljićev rukopis, ubojito je  direktna, probojna, često pamfletska. U prvom delu je sačinjena od spoja dve grupe kontrastnih scena koje izvodi sedam izražajnih glumaca – Vesna Jevnikar, Darja Reichman, Miha Rodman, Vesna Slapar, Aljoša Ternovšek, Borut Veselko, Matjaž Višnar, Maja Frančeškin (dramaturškinja Marina Poštrak). Na jednoj strani su scene koje nosi grupa agresivnih aktera, obučenih u istrošene, izlizane vojne uniforme (kostimografkinja Sandra Dekanić). Oni su odlučni promotori nacionalnih vrednosti, zastupnici etnički čiste Slovenije, ponosni građani nezavisne zemlje, spremni na krvavu borbu za očuvanje čistoće jezika i tradicije. Ovim ofanzivnim prikazima kontrastiraju scene čiji su nosioci žrtve, izbrisani sa članovima porodica. Oni sede u jednom redu, obeleženi brojevima, pod prigušenim svetlima, i uz tihe klavirske, minimalističke tonove, koji jasno pojačavaju emotivnu recepciju gledalaca, otkrivaju svoje tragične priče (muzika Irena Popović). Vrlo potresno su predstavljeni njihovi životi, osuđenost na domove koji nisu domovi, odbačenost od zemlje u kojoj su odrasli, činjenica da su višak šutnut u podrum društva. 
Ovako gruba, takoreći crno-bela postavka radnje, jasna podela na krivce i žrtve, ima snažno opravdanje u društveno-političkom utemeljenju. Kao i u prethodnim Frljićevim delima, estetika uzmiče pred etikom, sklanja se sa puta bujici političkih razloga. Cilj opravdava sredstva, krik protiv društvene nepravde, izvučen iz petnih žila aktera, ovde je pred gledaoce izbačen u svom sirovom obličju.
Frljić se, naravno, ne zaustavlja na zatvorenom prikazu problema. U drugom delu ove primarno dokumentarističke predstave, pod simbolički upaljenim svetlima, izvođači na srpskom jeziku od naših gledalaca traže aktivnost i pomoć u rešavanju problema. U prvom činu ovog forumskog dela predstave, publika je zamoljena da da finansijski doprinos fondu za izbrisane, osnovanom pri Vladi Slovenije (beogradska publika je sakupila oko 13.000 dinara koji su spakovani u kovertu i biće poslati na adresu fonda). U drugom delu foruma su među gledaocima traženi i dobrovoljci spremni da u znak solidarnosti pristanu da im lične karte budu uništene (javilo se nekoliko gledalaca). Mišljenja smo da ovaj deo sa ličnim kartama u predstavi nije bio neophodan jer ponavlja već jasnu ideju, a i pomalo razvodnjava njen smisao – dovoljan je čin sakupljanja novca, i u simboličkom i konkretnom značenju podrške izbrisanima. 
Društveno-politički značaj predstave „Izbrisani” nesporno je izuzetan, ali smatramo da joj fali dopuna dramsko-dokumentarnog sadržaja. Šteta je što nije uvedeno više materijala o žrtvama i što nije produbljeno istraživanje odnosa marginalnih grupa prema dominantnim društvenim modelima.
Iako polaze od lokalnog problema, Frljićevi „Izbrisani“ imaju univerzalna značenja zato što se bave opšte bitnim odnosima između nacionalnih identiteta i nacionalizama i odnosom prema manjinskim grupama, statusom i pravima emigranata, često tretiranih kao da su đubre u zemljama Evropske unije. Ovde je najvažnije to što je teatar uzeo aktivnu ulogu u rešavanju užarenih društvenih problema, postajući političko pozorište in vivo, a ne samo uvenulo slovo na papiru. Ovo nije samo pozorište koje govori o politici, već pozorište koje jeste politika.

Sumoran dan
Velika tužna breza ispred naše zgrade na Limanu 3, tužni mama i tata na parkingu, klinci koji mašu baki i deki u kolima krcatim stvarima, diplome u hiljadu primeraka, sva ušteđevina koju imamo, i eto krenusmo u avanturu života.
Odjednom entuzijazam nije na zavidnom nivou, u očima suze sve negde do prve granice. Dan koji nikada neću zaboraviti.
I koliko god onaj pametni deo nas znao da idemo u neko bolje sutra, duboko u nama znamo koliko će nam nedostajanje teško pasti.
Naša avantura je u jedno slatkom malom gradiću na zapadu Norveške. I zbilja, živimo život po svom filmu.

Lepo nam je, suludo bi bilo reći da nije. Percepcija kojom posmatramo stvari radi u našu korist. Zavoleli smo i zimu i kišu i duge dane i duge noći i „drugačije” ljude...
Možda ne zavoleli, možda više navikli i možda se borimo svakog dana sa sobom kada vidimo da deca naših najbližih rastu i bez nas, da rođendani, venčanja, krštenja i sve te lepe stvari prolaze bez nas, da prijatelje viđamo dva puta godišnje, i da sa knedlom u grlu kažemo „i vi nama kada čujemo da im falimo.
Jer fali nam sve...i blejanje sa decom na klupici u parku i priče sa komšijama, i Štrand i kafa u kafiću ispred zgrade i ručak kod mame i tate nedeljom i toliko stvari koje su se činile tako obične i tako normalne i čovek nikada ne bi rekao da mogu da ti nedostaju, a nedostaju.
Uhvatila sam sebe da i pored putovanja, novca, akademskog napredovanja, kuće sa prozorima preko celog zida, plaže nadomak stana,  da pored svega toga, 3000 km daleko od kuće najviše me srećnom ove godine učinilo kada sam u jednoj robnoj kući čula novosadski naglasak...kao dete što se obraduje majci, tako sam se ja obradovala nepoznatim prijateljima.
I onda shvatiš kako se samo jedno mesto na svetu zove kuća, i kako je osećaj pripadnosti nemerljiv.
Borba je svaki dan. Ne kajanje, to je nešto drugo.
Suludo bi bilo kajati se, jer na kantaru života uvek pobede neke stvari zbog kojih te više ne boli glava ali počne da te boli onaj nevidljivi deo tebe, a njega je tako teško pobediti.
Kako bi bilo super izmestiti to osećanje i staviti ga na neku policu gde nam više neće smetati i gde nas više neće podsećati kako je teško biti daleko od svega što voliš. Izbori koje često donosimo tako lako i logično, posle mnogo vremena počnu da postavljaju pitanju na koja smo mislili da znamo odgovor ili je bar taj odgovor u jednom trenutku  bio ispravan a sada više nije, ili pak možda jeste...ali ko bi to znao.
Bojana
Egersund, Norveška

Predsedništvo SNS-a uskoro o Vladimiru Cvijanu
Prema izveštajima agencija
Pošto je, u subotu kasno uveče, poslanik Srpske napredne stranke Vladimir Cvijan napisao na svom tviter nalogu da je optužnica protiv funkcionera Demokratske stranke Borislava Novakovića i biznismena Petra Matijevića „besmislena”, juče se oglasio predsednik Izvršnog odbora SNS-a Radomir Nikolić, poručivši da je Cvijanova izjava na račun te stranke usamljen slučaj, da u SNS-u nema nesuglasica kako to neki žele da predstave, a da će se Predsedništvo stranke u narednom periodu sigurno pozabaviti ovom temom. Podsetimo, Novaković i Matijević, koji je vlasnik mesne industrije „Matijević”, i još šest osoba uhapšeni su 24. septembra. Oni se sumnjiče se da su oštetili budžet Novog Sada za oko 1,3 miliona evra, a Industriji mesa „Matijević” pribavili protivpravnu imovinsku korist od oko 1,8 miliona evra i „Aleksandar gradnji” korist od oko 500.000 evra.
„Ja kao pravnik podržavam stav da je optužnica protiv Novakovića i Matijevića besmislena. A sad, izbacite me iz stranke”, napisao je Cvijan na svom tviter nalogu. Na pitanje tviteraša ko će da ga izbaci, Cvijan je odgovorio: „Pa, predložili danas neki... Verovatno isti oni što dodeljuju titulu počasnog građanina...” Cvijan je prethodno na svom nalogu napisao i da u SNS-u ima ljudi koji drugačije misle i da je to „izgleda jeres”.
Takođe, Cvijan je juče na svom nalogu kritikovao funkcionera SNS-a Zorana Babića zbog izjave da je „ceo narod uz Vučića”, rekavši da će za nagradu dobiti mesto predsednika Saveza za umetničko plivanje jer „tako to ide u SNS-u”.
Poslednja Cvijanova objava na Tviteru samo je dodatno podgrejala priču o navodnom ozbiljnom sukobu u vrhu najveće stranke u Srbiji, koja je započela medijskim navodima da se Cvijan tajno sastao s vlasnikom „Delta holdinga” Miroslavom Miškovićem.
„Istupanje Cvijana je usamljeni slučaj i nije to onako kako to neki žele da predstave da u SNS-u postoje struje, da postoje frakcije, toga kod nas nema. Njegovo ponašanje nije u skladu sa onim kako smo navikli da se članovi ophode u stranci, čak i kad ima nekih nesuglasica i kad ima suprotnih stavova o tome se uvek razgovara na organima stranke”, istakao je juče Radomir Nikolić u izjavi Tanjugu.
Naglašavajući „da se nije raspravljalo o tome o čemu je Cvijan govorio”, Nikolić je rekao „da se od ljudi koji su članovi Predsedništva očekuje da pokrenu priču u tom telu i da tu usaglase stavove”. „Mislim da će Predsedništvo u nekom narednom periodu sigurno da se pozabavi tom temom”, rekao je Nikolić i dodao da o tome nije zakazana sednica po hitnom postupku. „Imaćemo do kraja meseca redovnu sednicu i verujem da će tada o tome da se raspravlja”, rekao je Nikolić i dodao „da je istupanje Cvijana nešto što se svim strankama redovno dešava”, te da ne treba „od komarca praviti magarca”. Prema Nikolićevim rečima, Cvijan je potvrdio da se sastao s biznismenom Miroslavom Miškovićem, dok u isto vreme javno kritikuje rad stranke, što je Nikolić ocenio „neprikladnim”. „U principu to se radi na sednici Predsedništva, čiji je on član, zatim u organima stranke. Ako se ne slažeš sa nečim, ne ideš prvo u medije s takvim stavom”, kazao je predsednik IO SNS-a, prenosi Beta.
------------------------------------------------------------------------
Vuk Stanković: Vučićeva struja će pobediti
Politički analitičar Dejan Vuk Stanković ocenio je da će struja Aleksandra Vučića sasvim sigurno brzo „ukloniti” one koji im smetaju.
„Retke su prilike kada neko ko ima toliku popularnost bude tolerantan prema onome ko ga podriva”, kazao je Stanković agenciji Beta. Dejan Vuk Stanković ukazuje da su naprednjaci zadržali „manir poznat iz vremena Srpske radikalne stranke, a to je zatvorenost”, te se zbog toga u javnosti ne zna mnogo o odnosima unutar stranke, zbog čega je teško utvrditi da li sukob uopšte postoji i koje su njegove razmere. „SNS nije baš otvoren za javnost kada je reč o unutarpartijskim odnosima i rivalitetima koji sigurno, kao i u svakoj stranci, postoje”, kazao je Stanković.
On ističe da je motiv za previranja želja za vlašću i rastuća popularnost naprednjaka u biračkom telu. „Sasvim je sigurno da se ove borbe unutar Srpske napredne stanke ne dešavaju zbog ideoloških razloga, već zbog kontrole moći i što većeg uticaja unutar stranke koja ide napred u biračkom telu”, kazao je Stanković.

Naprednjaci ubedljivi u Vrbasu, socijalisti ispred demokrata
Prema izveštajima agencija
Na lokalnim izborima u Vrbasu, na osnovu 50 odsto obrađenih glasova, Srpska napredna stranka osvojila je 40,41 odsto glasova, socijalisti 23,21 odsto, a Demokratska stranka 18,35 odsto glasova. Izlaznost je bila veća od 60 odsto, a čak pet od osam prijavljenih lista nije prešlo cenzus, pokazali su nezvanični rezultati.
Prema nepotpunim podacima kojima raspolažu stranački predstavnici u biračkim odborima, ispod crte ostali su koalicija LDP-LSV, grupa građana Svi zajedno – Socijaldemokratski savez – Branislav Petrović, lista DSS – Asocijacija mladih Vrbas, Srpska radikalna stranka i Grupa građana Dveri – Za život Vrbasa – Ivan Kostić.
„Građani su nagradili poštenje, istinu i odgovornost”, izjavio je sinoć lider SNS-a Aleksandar Vučić u Vrbasu. Kako je preneo Tanjug, Vučić je konstatovao da je SNS za četiri godine napravio neverovatan preokret jer je osvojio 40 odsto glasova birača na lokalnim izborima u Vrbasu, a 2009. godine – 13 odsto. Upitan ko su potencijalni partneri SNS-a u tom gradu, Vučić je rekao da je moguće da im niko neće biti potreban, ukazujući da je ta stranka osvojila 18 od 36 mandata. „Na granici smo, moguće je da nam niko neće ni trebati”, rekao je Vučić. On je rekao da je za naprednjake sada važno da ispune očekivanja građana Vrbasa i da pokažu odgovornosti. „Važno je da Vrbas više nema bahatu i osionu vlast kakvu je imao do sada”, kazao je on. „Naše je bilo samo da izađemo pred građe, pošteno, da predložimo teške mere... Ljudi veruju u poštenje, odgovornost i borbenost. Beskrajno sam zahvalan”, rekao je Vučić. „Ovo je naša peta u nizu ubedljiva pobeda u Vojvodini, a u Vrbasu je osvojena u najtežim uslovima, u mestu u kojem su i SPS i DS bili na vlasti i u vreme kada je pokrajina ovde ulagala kako bi podršku dobio DS”, konstatovao je Vučić.
On je poručio i da će se niz pobeda u vojvođanskim gradovima nastaviti jer, istakao je, ljudi prepoznaju odgovorne ljude koji rade u njihovom interesu, u odnosu na one koji, kako je rekao, samo kritikuju i podmeću. Vučić je takođe zapitao sve one koji su govorili o legitimitetu na republičkom nivou da li su razmišljali o promeni legitimiteta na pokrajinskom nivou.
Potpredsednik SPS-a Dušan Bajatović izjavio je sinoć da uspeh stranaka vladine koalicije na lokalnim izborima u Vrbasu pokazuje da Vlada Srbije uživa punu podršku građana. On je izrazio zadovoljstvo zbog boljeg rezultata socijalista u odnosu na prošle izbore.
„Ovi rezultati govore da bi bilo prirodno i logično da se buduća vlast formira po ugledu na vladinu koaliciju”, rekao je Bajatović, objasnivši da su izbori u Vrbasu realan pokazatelj političkog odnosa snaga u Srbiji.
Premijer Srbije i lider SPS-a Ivica Dačić sinoć je čestitao SPS-u u Vrbasu izvanredan rezultat, kao i građanima koji veruju u ispravnost politike koju vodi SPS.
„Naša koalicija je osvojila za trećinu bolji rezultat nego na prošlim izborima i još jednom potvrdila da je druga po snazi politička grupacija u Srbiji”, rekao je Dačić.
Prethodni vanredni izbori u opštini Vrbas održani su oktobra 2009. godine, kada je Koalicija Za evropski Vrbas (DS, SPO, SDP) osvojila 36 odsto glasova, SPS-PUPS 18,8 odsto, SNS 13,7 odsto, SRS 7,5 odsto, DSS-NS 6 odsto i LDP – LSV – Lista za sela 5,4 odsto.
Na tim izborima glasalo je 56,31 odsto glasača, održani su posle raspada koalicije SRS-SPS-DSS, blokade parlamenta i uvođenja privremenih mera.
------------------------------------------------------------------
Pajtić: Glas kupovan po ceni od 5.000 do 8.000 dinara
Zamenik predsednika Demokratske stranke Bojan Pajtić izjavio je sinoć da su na izborima u Vrbasu kupovani glasovi po ceni od pet do osam hiljada dinara. Kako je prenela Beta, Pajtić je novinarima rekao da će DS podneti prijavu protiv N. N. lica, dodao da DS ima svedoke i izrazio nadu da će državni organi to istražiti. „Izbori u Vrbasu protekli su u atmosferi nasilja i prebijanja naših aktivista, kao i ispitivanja Gorana Ješića od strane policije jer se usudio da kaže da u mleku postoji nedozvoljen procenat aflatoksina”, kazao je Pajtić.
Pokrajinski odbor DS-a saopštio je i da je policiju obavestio o identitetu jedne od osoba koja je, kako su naveli, u petak uveče u Zmajevu tukla aktivistu te stranke Danila Bobića.

Razmirice zbog ćirilice
Zagreb – Hrvatski premijer Zoran Milanović najavio je odlazak u Vukovar, gde će, u razgovoru sa grupom građana koji je inicirao, pokušati da smanji tenziju, pošto su po nalogu vlade u nedelju ujutru u gradu ponovo postavljene kontroverzne dvojezične latinično-ćirilične ploče, piše „Večernji list“.
„I dalje pozivam na razgovor, a sve one kojima smeta dvojezičnost u Vukovaru pozivam da pokažu velikodušnost“, izjavio je juče premijer.
„Moramo da živimo normalno i razgovaramo kao normalni ljudi. Ćirilica nije nikakav bauk.“
U međuvremenu je zbog ćirilice, drugi put za mesec dana, došlo do razmirica između premijera i predsednika Ive Josipovića koji nastupa s pozicije medijatora i nudi svoju inicijativu.
„Kakva je to inicijativa? Šta je to predsednik konkretno inicirao?“, pita zvaničnik iz vrha vlade.
Josipović je pozvao vladu, opoziciju i branitelje „da brane dostojanstvo Hrvatske kao evropske zemlje kako se priča o ćirilici ne bi pretvorila u priču o neuspehu Hrvatske”.
Naš sagovornik iz Banskih dvora kaže da u vladi sve vreme traže rešenje problema, to jest način da se ispoštuje i sprovede ustavni zakon o pravima nacionalnih manjina.
„Pozvali smo branitelje na razgovor, ali je taj poziv odbijen“, kaže i dodaje da inicijativu koju je pokrenuo Josipović u vladi ne smatraju korisnom.
Predsednik je istovremeno upozorio da očekuje probleme i u Srbiji, gde za nekoliko dana odlazi na susret sa srpskim predsednikom.
„Sviraće se hrvatska himna, vijoriće se hrvatska zastava i opet će me nakon svega toga strani državnici pitati kakva ste vi to država u kojoj se događa to što sada gledamo.“
Josipović je rekao da zakon o pravima manjina mora da se poštuje, ali se uvek može razgovarati o modalitetima. „To je prostor u kojem vidim mogućnost za razgovor. Ključnu ulogu u tome ima vlada i ja sam tu da pomognem svima koji to žele.“
U vladi, međutim, vrlo otvoreno žele da predsednik prestane da im pomaže. Njegova nastojanja ne prepoznaju kao konkretnu inicijativu, niti misle da su njegovi istupi korisni.
„Poslednji put kad je nudio pomoć i inicijativu, samo je raspirio proteste protiv dvojezičnih ploča, koji su u tom času već splašnjavali“, tvrde u vladi.
Dakle, vlada za potpirivanje problema u Vukovaru de fakto okrivljuje i Josipovića?
A situacija u Vukovaru kao da najavljuje novu eskalaciju. Građani kažu da ih psihoza podseća na 1991. Na prilazima gradu pojačane su policijske kontrole, koje, s manje ili više diskrecije, popisuju registarske oznake i legitimišu vozače.
U gradu su u nedelju ujutro osvanule metalne ograde koje štite ponovno postavljene ploče.
„To je nasilje na koje mi nećemo odgovoriti nasiljem jer ne želimo haos na ulicama“, kaže Željko Maršić iz Stožera, koji je sa sastanka u nedelju poslao poruku da metalne ograde ne pridonose dijalogu.
„Nama to više liči na ’zauzimanje pozicije’ za razgovor nego poziv na dijalog koji navodno zagovara premijer“, kaže Vlado Iljkić.

Josipović u sredu u Beogradu
BEOGRAD – Predsednik Srbije Tomislav Nikolić sastaće se u sredu sa predsednikom Hrvatske Ivom Josipovićem, saopštila je danas Pres služba predsednika Srbije.
Kako je navedeno u saopštenju, Josipoviću će u 10 sati ispred Palate Srbija biti priređen svečani doček, a nakon toga će početi tet-a-tet razgovori dvojice predsednika.
Predsednicima će se zatim pridružiti i državne delegacije, a posle tog sastanka uslediće potpisivanje Potpisivanje Sporazuma o saradnji Fakulteta političkih nauka u Beogradu i Fakulteta političkih znanosti u Zagrebu u prisustvu predsednika.
Nakon toga Nikolić i Josipović će se obratiti medijima.
Kako je navedeno u saoštenju, u 18 sati Nikolić i Josipović će se sastati sa predstavnicima udruženja Interno raseljenih lica u Narodnoj skupštini Srbije.
U delegaciji Srbije su, pored predsednika Nikolića, i ministar pravde Nikola Selaković, ministar spoljnih poslova Ivan Mrkić, ambasador Srbije u Hrvatskoj Stanimir Vukićević i savetnici predsednika: Marko Đurić, Oliver Antić, Predrag Mikić i Stanislava Pak Stanković.
U delegaciji Hrvatske će pored Josipovića biti ministar branitelja Predrag Matić, zamenik ministra spoljnih i evropskih poslova Joško Klisović, ambasador Hrvatske u Srbiji Gordan Markotić i savetnici: za spoljne poslove Romana Vlahutin, za evropske poslove Mirjana Mladineo, za unutrašnju politiku Siniša Tatalović, za privredu Tamara Obradović Mazal.
Josipović u Srbiju stiže u trenutku kada su u Hrvatskoj uzavrele strasti zbog postavljanja ćiriličnih tabli u Vukovaru, ali i kada mediji ponovo spekulišu da zvanični Zagreb, nasuprot ranijim najavama, ne namerava da povuče tužbu za genocid pred Međunarodnim sudom pravde.
U odnosima dve zemlje postoje nerešena pitanja ali predsednici ističu spremnost da o tim pitanjima razgovaraju i ukazuju na potrebu jačanja saradnje.
Predsednik Srbije je u nedavnom intervjuu za zagrebački „Jutarnji list” ocenio da je stanje međudržavnih odnosa Srbije i Hrvatske „bolje nego što je ikada bilo” zato što je, kako je rekao, „iskrenije nego što je ikada bilo”.
„Naravno da sve moramo popraviti, lečiti bolna mesta, moramo zatvoriti čelična vrata svoje prošlosti i to ostaviti istoriji, ostaviti sećanja i okrenuti se sadašnjosti i budućnosti”, poručio je Nikolić.
Nikolić i Josipović su se više puta do sada sastajali na marginama međunarodnih skupova, Nikolić je bio u Zagrebu na proslavi povodom ulaska Hrvatske u EU, ali susret u sredu biće prvi bilateralni sastanak dvojice predsednika otkako je Nikolić došao na čelo Srbije krajem maja prošle godine - a razlog za to su bile izjave Nikolića o Vukovaru i Srebrenici na početku mandata.
„Uveren sam da je do ovog susreta trebalo da dođe ranije. Što se mene tiče, poziv ili prihvatanje poziva bilo je potpuno otvoreno i to sam više puta javno rekao. Očekivao sam samo kada će predsednik Josipović da odluči da više ne bude ljut zato što su mediji i poneki ljudi u Srbiji pogrešno tumačili moje izjave i gospodin Josipović je tu pronalazio razloge da se ne susretnemo”, objašnjava Nikolić.
Kako je rekao, on i Josipović su spremni da otvore teme koje još uvek predstavljaju kamen spoticanja u odnosima Srbije i Hrvatske.
Nikolić je uveren da će prilikom predstojećeg susreta, do kojeg je smatra trebalo da dođe mnogo ranije, sa svojim gostom razgovarati o granici, o pitanju srpske imovine, nerešenim pravima, posebno penzijskim, i svim ostalim, kao i o nestalim osobama.
„Zaista sam otvoren za temu o nestalim osobama, jer se povremeno u javnosti spominje priča da i u Srbiji ima nekih grobnica, još uvek neotkrivenih, gde su pokopani hrvatski građani. Voleo bih da mi se ukaže na te lokacije i prekopaćemo svaki centimetar kako bi tu anatemu skinuli sa svojih leđa”, poručio je predsednik Srbije.
Kako je dodao, razgovaraće se i o pravima Hrvata u Srbiji i o pravima Srba u Hrvatskoj.
Predsednik kaže da mnogo očekuje od privreda dveju zemalja, imajući u vidu činjenicu da ni Srbija, ni Hrvatska, a ni Slovenija koja je u to uključena, nemaju proizvode za svetsko tržište.
Josipović s druge strane poručuje da su Srbija i Hrvatska i dalje usmerene na jačanje saradnje i da se, što se tiče rešavanja otvorenih pitanja, zvanični Zagreb sigurno neće služiti ucenama da bi došla do nekog cilja.
Međusobne tužbe Srbije i Hrvatske pred Međunarodnim sudom pravde u Hagu nisu odlučujuće za odnose dve zemlje, rekao je on u intervjuu „Politici”.
„Odluka o tome je na vladama. Za nju treba imati i motiva i hrabrosti. Vreme ide. Važan je faktor i strah politike kako će javnost reagovati na povlačenje tužbi ili na neke uslove koji bi se za to morali ostvariti. Ali ne mislim da su te tužbe odlučujuće za naše odnose. Postupak u Hagu završiće se ovako ili onako, a život i potreba saradnje ići će dalje. Zapravo, s velikom sigurnošću bih mogao reći kako će se završiti postupak u Hagu, ali mi funkcija ne dopušta da to javno kažem”, rekao je Josipović.
Govoreći dalje o sudbini tužbi Josipović je dodao da „ćemo po prirodi stvari ući u okolnosti koje nisu napovoljnije za dobrosusedstvo”, ali da je bilo i mnogo većih izazova.
„Ako budemo odgovorni, ako ono što se bude događalo u sudnici ne počnemo da zloupotrebljavamo, moguće je da tu epizodu pređemo bez većih posledica po odnose”, rekao je hrvatski predsednik.
Josipović je naveo da se ulaskom Hrvatske u EU u suštinskom smislu, u odnosima te zemlje sa Srbijom ništa nije promenilo, navodeći da su i Zagreb i Beograd i dalje usmereni na otvaranje stalno novih mogućnosti za saradnju.
Predsednik Hrvatske ističe i da je članstvo svih zemalja regiona u EU pre svega i interes Hrvatske.
U Zagrebu ne očekuju da će „slučaj ćirilica” opteretiti posetu Josipovića Beogradu.
Može se, kako kažu, očekivati da hrvatski predsednik i u Beogradu ponovi on što je višu puta izjavljivao u Hrvatskoj povodom skidanja dvojezičnih tabli - da je to neprihvatljivo i „sramota za sve” .

Etnički rat popisnim listićima
Od našeg dopisnika
Sarajevo – Popis stanovništva u Bosni i Hercegovini, koji je započeo 1. oktobra i trebalo bi da bude završen sutra, postao je prvoklasno političko pitanje koje predstavlja još jednu liniju podele u BiH, pre svega, po etničkoj pripadnosti. Dok iz Agencije za statistiku BiH saopštavaju da se popis sprovodi po zakonu a da se sve tvrdnje o navodnim nepravilnostima ispituju da bi se utvrdilo da li su utemeljene, javnost u BiH danima saznaje najrazličitije tvrdnje o zloupotrebama.
U Agenciji za statistiku od početka tvrde da „nema nekih većih problema” i da drže sve „konce u rukama”, ali informacije koje stižu sa terena govore da nije baš tako i da se opravdano postavlja pitanje tačnosti podataka koje će doneti ovaj popis na koji se čekalo 22 godine.
Zvanično je potvrđeno da su dve popisivačice u Srebrenici uhvaćene kako liste popunjavaju u jednom restoranu, a već su suspendovani popisivači koji su pokušali popisni materijal izneti iz BiH. Nešto slično dogodilo se na graničnom prelazu u Skelanima kod Srebrenice kada je sprečeno unošenje četiri kutije popisnog materijala iz Srbije u BiH.
U vehabijskoj zajednici u Gornjoj Maoči kod Srebrenika, u koju teško može da uđe i policija, popis obavlja jedan od pripadnika te zajednice. Uoči popisa spekulisalo se da su vođe vehabija u Gornjoj Maoči dobile instrukcije da pre popisa privremeno napuste selo, kako se ne bi znalo koliko ih ima.
Na području Republike Srpske, na primer u Kotor Varošu, u jednom bošnjačkoj kući popisano je čak 20 osoba koje nisu bile prisutne, dok je u jednom drugom mestu jedan Bošnjak prijavio da ima 27 dece, što su analitičari tumače kao „klasični pokušaji fingiranja rezultata popisa”.
Prema oceni pojedinih analitičara, masovno prijavljivanje velikog broja članova porodice rezultat je agresivne kampanje koju su vodili Bošnjaci sa namerom da falsifikuju rezultate popisa kako bi pokazali da su najbrojniji i najdominantniji narod u BiH, što čini prvi i najvažniji korak u njihovom pokušaju da dođe do unitarizacije BiH.
Predsednik RS Milorad Dodik smatra da je već sada očigledno da se popisom stanovništva u BiH ne može doći do tačnih podataka i da će njihova upotreba biti veoma problematična, te da će ti podaci biti predmet raznih osporavanja u narednoj deceniji i mnogo godina nakon toga.
„Tačni podaci najviše trebaju Bošnjacima. Nažalost, oni su se organizovali da daju nerealne podatke u naivnom uverenju da će doći do transformacije političkog sistema”, kaže Dodik i dodaje da je siguran da će se nakon popisa videti ko je davao lažne podatke i da će zbog toga morati da odgovaraju. „Upotreba tih podataka biće problematična i to pravi najveće zlo Bošnjacima, jer su zarobljeni u stereotipu koji im ne može pomoći i što ta politika neće moći da prođe, jer to nas neće obavezivati”.
Dok je u drugim zemljama popis značajan, pre svega, za istraživanja i planiranje razvoja zemlje, u BiH je to političko pitanje jer se očekuje da će podaci otkloniti dileme koliko se izbeglih ljudi vratilo u Republiku Srpsku a koliko u Federaciju BiH. Vlast u Banjaluci smatra da će popis u Banjaluci pokazati da su tačne njihove tvrdnje da se u RS vratilo znatno više izbeglih Bošnjaka i Hrvata nego što se vratilo Srba na teritoriju FBiH. S druge strane, pojedine stranke u BiH smatraju da će, zbog nesprovedenog povratka, rezultati novog popisa samo biti „legalizacija etničkog čišćenja”.
Na politički kontekst popisa minulih dana je ukazao i predsednik Narodnog demokratskog pokreta Dragan Čavić, koji je podsetio da zakonska rešenja definišu etničku strukturu zaposlenih u institucijama vlasti na osnovu podataka o popisu iz 1991. godine i da je, prema kompromisnim rešenjima, određeno da se struktura zaposlenih u organima vlasti vezuje sa podacima na osnovu poslednjeg popisa. 
„Zbog toga, ovakva manipulacija popisom može dovesti do situacije da će u FBiH Srbi biti popisani na osnovu realnog stanja, odnosno u vrlo malom broju, a u RS će se stvoriti fiktivan broj Bošnjaka koji nisu u RS kraće od godinu dana”, rekao je Čavić, dodajući da bi to stvorilo lažnu sliku o etničkoj strukturi po entitetima, ali i u celoj BiH.
S druge strane, udruženja Bošnjaka žalila su se da popisivači u RS „odbijaju da popišu veliki broj članova njihovih porodica”, koji nisu prisutni i da je to „organizovana kampanja instruisanih popisivača s ciljem smanjivanja broja Bošnjaka u RS na nivo koji je neko projektovao”.
Međutim, kako je objasnila savetnica Agencije za statistiku BiH Mirsada Adembegović, kada je reč o popisu državljana BiH na privremenom radu i boravku u inostranstvu, mogu da se popišu samo oni državljani koji dođu u zemlju u vreme popisa i da kao privremeno prisutna lica ne mogu davati podatke za druge, već isključivo za sebe, čime je osporila iznete zamerke.

Na prelazu Gradina, na izlazu iz Srbije, čeka se četiri sata
Prema informacijama uprave granične policije u 17.15 časova, putnička vozila čekaju četiri sata na graničnom prelazu Gradina, na izlazu iz Srbije a na Preševu, na izlazu iz zemlje, putnička vozila i autobusi š zadržavaju 35 minuta, navode iz Auto-moto saveza Srbije (AMSS).
Teretna vozila najduže čekaju na Batrovcima, na izlazu iz Srbije i to dva sata dok se na prelazu Horgoš i Šid, na izlazu iz Srbije, zadržavaju 90 minuta.
Na ostalim graničnim prelazima nema dužih zadržavanja za sve kategorije vozila, prenose iz AMSS-a.

Tesla i Karađorđevići
Dr Oliver Subotić*
Dok sam iščitavao primarne izvore za potrebe pisanja knjige „Tesla: Duhovni lik”, imao sam prilike da se lično uverim u ono što su gotovo svi Teslini biografi u manjoj ili većoj meri uočili u njegovoj ličnosti, a to su izrazite „oscilacije” (neretko i protivrečnosti) u raznim temama. Ipak, primetio sam da postoji nekoliko tema u kojima, slikovito rečeno, ne postoje „sinusoide” i izražene „amplitude”, već isključivo „linearna funkcija”. Jedna od tih retkih tema gde Tesla pokazuje jasnu konstantu u stavovima je odnos prema srpstvu, Kraljevini Jugoslaviji i Kraljevskom domu Karađorđevića.
Nikola Tesla je tokom američkog perioda svog života postao izrazit kosmopolita, ostavši istovremeno srpski patriota. Tokom američkog perioda se formirao i kao ubeđeni srpsko-jugoslovenski monarhista, te je poput većine srpskih intelektualaca tog vremena vatreno podržavao koncept Kraljevine Jugoslavije i bio veliki poštovalac kraljevske loze Karađorđević. To poštovanje se već može uočiti u dostupnim dokumentima iz perioda Prvog svetskog rata, kada on izražava divljenje podvizima srpske vojske predvođene svojim nezaboravnim voždom, kraljem Petrom Prvim Oslobodiocem. Tako, povodom inicijative jeromonaha Nikolaja Velimirovića iz 1915. godine, da zajedno sa Mihajlom Pupinom i Pajom Radosavljevićem potpiše „Vidovdanski proglas” i pozove Srbe u SAD da pomognu svojim sunarodnicima na Balkanu, Tesla iznosi stav da bi taj apel američki Srbi najpre poslušali ako bi ga potpisala dva srpska kralja: Petar Karađorđević i Nikola Petrović.
Ličnost u kraljevskoj lozi Karađorđević, koju je Tesla posebno izdvajao, bio je kralj Aleksandar, koji ga je odlikovao Ordenom Jugoslovenske krune prvog stepena 1931. godine. Kralja Aleksandra je doživljavao kao vladara koji je uspeo da napravi snažnu državu (Kraljevinu Jugoslaviju) i ujedini tri balkanska naroda (Srbe, Hrvate i Slovence). U svom posmrtnom slovu Kralju Mučeniku, objavljenom 1934. godine u „Njujork tajmsu”, Tesla ovako zbori: „Poput Vašingtona, bio je sposoban i neustrašiv general koji je oslobodio svoju zemlju od ugnjetavanja; poput Linkolna bio je mudar i patriotski vođa koji je pretrpeo mučeništvo.” Tesla je, pritom, verovao da će mučenička krv kralja Aleksandra definitivno ujediniti narode Kraljevine Jugoslavije (što se, kao što je dobro poznato, nije desilo). Sa druge strane, strahovao je za jedinstvo mlade države, zbog čega je javno podsetio sve Hrvate i Slovence na činjenicu da je njihova sloboda kupljena cenom srpske krvi u Prvom svetskom ratu. Kralj Aleksandar je za Teslu bio i ostao ličnost koja zaslužuje da bude na „pijedestalu srpskih velikana” – pišući pozdravno pismo Srbima u Geriju (Indijana, SAD) uoči Drugog svetskog rata, on za kralja Aleksandra koristi epitete „Veliki” i „Mučenik”.
Kada je reč o kralju Petru Drugom Karađorđeviću, Tesla i prema njemu pokazuje odnos dubokog poštovanja i izrazite odanosti, približan onome koji je ukazivao kralju Aleksandru. U jednom pismu iz 1938. godine upućenom inženjeru Slavku Bokšanu, Tesla kralja Petra Drugog naziva „mladim orlićem iz gnezda velikog orla”, a Srbe u SAD javno poziva da budu odani mladom monarhu, koga naziva „zenicom u oku naroda”. On kralja Petra Drugog veliča u nekoliko javnih objava u SAD želeći mu mnoga leta. Na koncu, poslednji Teslin izlazak u javnost – tačno pola godine pred smrt – bio je osmog jula 1942. godine u hotelu „Njujorker”. On tada, već prilično ugroženog zdravlja, izlazi u pratnji svog sestrića, diplomate Save Kosanovića, da pozdravi kralja Petra Drugog. Mladi kralj je u to vreme bio u poseti SAD, sa ciljem da od predsednika Ruzvelta izmoli vojnu pomoć za generala Dragoljuba Mihailovića (koga je Tesla, po rečima čuvenog američkog istraživača Lelanda Andersona, smatrao za „simbol drevne srpske borbe za krst časni i slobodu zlatnu”). „Hrvatski glas” izveštava o susretu mladog monarha i Tesle, navodeći kako je genijalni pronalazač rekao da mu je kralj svojom posetom učinio najveću čast i da će mu to biti „najmilija uspomena”. Svoj uvodni govor kralju Petru Drugom Tesla je završio rečima: „Veličanstvo, Bog Vas blagoslovio!”. Prema Kraljevim memoarima, obojica su tokom rastanka plakala, a Tesla ga je otpratio podsećanjem na zaveštanje kralja Aleksandra: da čuva jedinstvo naroda Kraljevine.
Važno je ovom prilikom istaći da je Tesli bila apsolutna strana bilo kakva ideja Jugoslavije bez srpske krune na njenom čelu – ostao je odan kralju Petru Drugom Karađorđeviću i pored stalnih ubeđivanja okoline da pređe na stranu Tita i njegovih komunista, koji su se od samog početka rata spremali za revolucionarni prevrat i nasilno preuzimanje vlasti. O čvrstom Teslinom stavu prilično argumentovano piše Margaret Čejni, pozivajući se na hrvatskog profesora Bogdana Radicu, diplomatu Kraljevine Jugoslavije u SAD, koji je tokom rata prešao na Titovu stranu. Iz njene studije saznajemo da je Sava Kosanović bezuspešno pokušavao da privoli svog genijalnog ujaka da se od kralja okrene ka Titu. O svemu navedenom u svojim memoarima svedoči i Konstantin Fotić, ambasador Kraljevine Jugoslavije u SAD, koji navodi da je svaki pokušaj da se od Nikole Tesle izvuče bilo kakva poruka protiv Kralja Petra Drugog bila bezuspešna. Teslina odanost srpskoj kruni bila je do kraja života održana besprekorno.
Da li bi Tesla, da je danas među nama, od „linearne funkcije” skrenuo kao „sinusoidi” u navedenim temama? To je već domen pretpostavki. A ono što možemo pretpostaviti jeste da bi zbog gorkog iskustva Jasenovca, Jadovna i, na kraju, „Oluje” imao krajnje rezervisan stav prema nekoj novoj jugoslovenskoj ideji. Možemo slobodno pretpostaviti i to da bi se i danas zalagao za što bolje odnose Srba sa Hrvatima i Slovencima, koje je smatrao bratskim narodima. A ako ćemo suditi po ogromnom poštovanju koje je decenijama ukazivao Karađorđevićima – kao i ništa manjem poštovanju koje oni do dan danas ukazuju njemu – verovatno bi u naše vreme bio i počasni član Krunskog saveta.
*Osnivač Zadužbine „Petar Mandić”, dobročine ustanove koja neguje uspomenu na Tesline pretke

Rustem Mustafa svedoči na suđenju Tačiju
Suđenje Hašimu Tačiju i njegovim saučesnicima optuženima za ratne zločine na KiM nastavlja se sutra, a kako saznaju mediji u Prištini, sudsko veće saslušaće Rustema Mustafu, bivšeg komandanta oslobodilačke vojske Kosova (OVK) u Operativnoj zoni Lap, inače poznatog kriminalca i osuđivanog ratnog zločinca. Mustafa je jedan od retkih pripadnika OVK i jedini komandant te terorističke jedinice koji su u Prištini osuđeni za ratne zločine na KiM. On je potvrdio da je dobio poziv od Specijalizovanog tužilaštva u Hagu da se iduće sedmice pojavi kao svedok.
Mustafa će, kako se očekuje, svedočiti o funkcionisanju OVK, a u izjavama za medije kazao je da namerava da „brani istinu o ratu OVK”.
Rustem Mustafa poznat je kao komandant Remi, a tokom rata 1998–1999. bio je komandant regionalne zone Lap i član takozvane lapske grupe OVK. Posle rata, postao je poslanik i potpredsednik Demokratske partije Kosova. Uhapšen je u avgustu 2002. i izveden pred Okružni sud u Prištini u kojem su sudile međunarodne sudije Unmika. Osuđen je prvostepeno na 17 godina zatvora jer je utvrđeno da je sa još trojicom pripadnika OVK ubio petoro nelojalnih kosovskih Albanaca. Vrhovni sud Kosova preinačio je presudu 2005. i naložio novo suđenje pa je 2013. osuđen na četiri godine zatvora.
Bio je optužen da je zajedno sa drugim pripadnicima OVK držao zarobljenike u nehumanim uslovima, uskraćujući im adekvatnu zdravstvenu negu, hranu i vodu. Zatočenici su podvrgavani stalnom premlaćivanju, mučenju i pretnjama smrću od avgusta 1998. do juna 1999. godine.
Sumnja se da je tokom rata na KiM učestvovao u teškim zločinima nad Srbima kao i da je u zoni Lap osnivao logore u kojima su civili saslušavani, zlostavljani i ubijani. Grupe pod kontrolom Mustafe, prema podacima dostupnim medijima, posle rata proterivale su preostale Srbe i preprodavale napuštene stanove i drugu imovinu. Mustafa je pored terorističke grupe BIA formirao i „Skiftere” i „Crvenu ruku”, čiji su pripadnici progonili, kidnapovali i ubijali Srbe na području Prištine i Podujeva.
Prema podacima srpskih bezbednosnih službi, Mustafa je još od osamdesetih godina prošlog veka privođen zbog trgovine narkoticima, krijumčarenja oružja, ucena, napada na policiju i drugih teških krivičnih dela. Američke obaveštajne službe smatraju ga jednom od osoba od kojih preti opasnost po mir na Balkanu.
Prema obaveštajnim podacima, Mustafa u svojim kriminalnim aktivnostima, pre svega u trgovini drogom, sarađuje sa Ramušom Haradinajem, dok je do 2015, kada je pravosnažno osuđen, bio poslanik i potpredsednik stranke Hašima Tačija.
Rustem Mustafa jedan je od prvih pripadnika OVK koje je još krajem 2018. u predistražnom postupku saslušalo tužilaštvo u Hagu, pa se tada nagađalo da će on biti i jedan od prvih čije će se ime naći na nekoj od optužnica. Iako je Mustafa zbog svoje pozicije u komandi OVK pominjan odmah uz Tačija, Kadrija Veselija, Adema Čekua, Fatmira Limaja i ostalih, haški tužilac će ga saslušati kao svedoka, a ne kao okrivljenog.

Kaciga glavu čuva
Biciklisti su često prinuđeni da se kreću kolovozom gde ih vozači motornih vozila tretiraju kao „ometače”, a ne kao sastavni deo saobraćajnog sistema
Na teritoriji Srbije od početka godine poginule su 23 bicikliste, a povređeno je više od 400. MUP Srbije skrenuo je pažnju da su oni najugroženija kategorija učesnika u saobraćaju.
„Apelujemo na vozače putničkih i teretnih vozila i autobusa da posebnu pažnju usmere na bicikliste, kako bi sačuvali njihovu bezbednost. Sa druge strane, apelujemo i na bicikliste da upotrebnom svetala i reflektujućih elemenata učine sebe vidljivijim, a samim tim i bezbednijim u saobraćaju”, saopšteno je iz MUP-a i objavljen apel i na društvenim mrežama.
Ključni problem, kada je reč o bezbednosti biciklista u saobraćaju, jeste njihova ranjivost, jer i pri relativno malim brzinama često zadobijaju teške povrede, uglavnom zbog toga što im je jedina zaštita njihova odeća, ukazali su stručnjaci Agencije za bezbednost saobraćaja (ABS).
Važnu ulogu ima i brzina vozila koja učestvuju u sudaru sa biciklistima, naročito kada je reč o težim posledicama. Biciklisti su često slabo uočljivi za druge učesnike u saobraćaju, pre svega jer su dimenzije vozila manje u poređenju sa automobilima, autobusima ili teretnim vozilima.
To je poseban problem u noćnim uslovima vidljivosti, pogotovo u slučajevima kada bicikl nije opremljen odgovarajućim svetlima, a to su belo na prednjoj i crveno svetlo na zadnjoj strani bicikla, kao i ako vozač i putnik na biciklu ne nose svetlu odeću.
Stručnjaci naglašavaju i činjenicu da biciklisti različite starosne dobi i pola imaju različite psihofizičke sposobnosti. Deca uglavnom nemaju dovoljno iskustva i znanja, a stariji imaju smanjenu moć zapažanja, smanjene fizičke sposobnosti i pokretljivost.
Bezbednost dvotočkaša u velikoj meri zavisi i od saobraćajnog okruženja, koje je najčešće dizajnirano i prilagođeno za kretanje motornih vozila i nije predviđeno za bicikliste.
„Oni su često prinuđeni da se kreću kolovozom gde ih vozači motornih vozila tretiraju kao ’ometače’ saobraćaja, a ne kao sastavni deo saobraćajnog sistema, pri čemu često i sami ne poštuju pravila – ne postupaju u skladu sa signalizacijom, zabranom korišćenja mobilnih telefona, audio i video uređaja, upotrebom svetala na biciklu. Saobraćajne nesreće sa učešćem biciklista, zbog njihove velike ranjivosti, češće za posledicu imaju poginule osobe, nego što je to slučaj kod udesa sa učešćem samo motornih vozila sa zatvorenom karoserijom”, navodi se u rezultatima istraživanja ABS-a.
Kada se uporedo posmatraju podaci o nastradalim biciklistima i nastradalim vozačima i putnicima u automobilima, dolazi se do podataka da biciklisti kada učestvuju u saobraćajnoj nesreći imaju skoro šest puta veći rizik da smrtno stradaju nego što je to slučaj sa putnicima i vozačima u automobilima.
U proseku, godišnje u udesima u Srbiji pogine oko 50 i bude povređeno oko 1.486 biciklista. Svaka jedanaesta poginula i svaka četrnaesta povređena osoba u saobraćajnim nesrećama je – biciklista. Oni čine oko devet odsto od ukupnog broja poginulih i oko sedam procenata od svih povređenih osoba u udesima, pokazuju podaci ABS-a.
Saobraćajne nesreće sa učešćem biciklista se najčešće događaju u leto i jesen, odnosno u periodu godine od jula do oktobra, a najviše u avgustu.
Stručnjaci savetuju biciklistima da imaju zakopčanu zaštitnu kacigu, koja će im spasiti život u slučaju pada sa bicikla i sprečiti povrede glave.
„Koristite štitnike za kolena i laktove kako biste ublažili udarce od pada. Nosite odgovarajuće cipele i proverite da li su pertle pravilno vezane. Obucite adekvatnu odeću – pantalone sa užim nogavicama, majice i jakne koje su uz telo, kako ne bi došlo do zakačinjanja delova garderobe o pedale i druge delove bicikla”, savetuju iz ABS-a.
Bicikl treba da bude ispravan, ručice na upravljaču čvrste i pravilno podešene, a sedište na odgovarajućoj visini – tako da stopala obe noge budu u stanju da dodirnu zemlju. Kočnice moraju da budu ispravne, a pneumatici na točkovima napumpani pod odgovarajućim pritiskom.
Belo svetlo na prednjoj i crveno na zadnjoj strani bicikla moraju biti ispravni i postavljeni na odgovarajuće položaje. Zvonce ili sirena takođe moraju biti ispravni.
„Kada prelazite preko kolovoza, trudite se da se ponašate kao da ste pešak. Pogledajte pažljivo levo, desno, levo. Kada procenite da je bezbedno započnite prelazak, gurajući bicikl pored sebe. Koristite ručne signale da upozorite druge učesnike u saobraćaju ili im date obaveštenje o skretanju i promeni položaja na kolovozu”, savetuju stručnjaci.
U noćnim uslovima i kada je smanjena vidljivost, osim što bicikl mora da bude osvetljen, biciklista treba da ima svetlu i odeću sa retroreflektujućim materijalima. Ako voze bicikl kolovozom, treba da se kreću u širini od najviše jedan metar od desne ivice kolovoza, ali ne uz sam ivičnjak.

Svi bi u menadžere, niko neće u prosvetu
Poražavajuće mali broj studenata koji nameravaju da postanu prosvetni radnici ponavlja se iz godine u godinu. Avetinjski pusti ostaju smerovi fakulteta koji obrazuju nastavnike. Stručnih profesora za fundamentalne opšteobrazovne predmete u preduniverzitetskom školstvu već nema dovoljno, i neće ih ni biti dok na pragu fakulteta ima najmanje budućih brucoša koji žude da steknu visoko obrazovanje da bi se vratili u učionice kako bi neke nove đake opismenili.
Zvuči optimistično kad se kaže da je na Matematičkom fakultetu u Beogradu na smeru nastavnik matematike ove godine konkurisalo duplo više studenata nego lane. Ali u brojkama, realnost izgleda ovako: prošle godine je u ovo doba bilo svega osam kandidata, sada ih je 16, a planirano je 70 brucoša.
Na svim srbističkim katedrama na republičkom nivou očekuje se da će biti popunjeno oko 40 odsto ponuđenih mesta za buduće studente.
– U Novom Sadu, Nišu, Kragujevcu, Beogradu, Kosovskoj Mitrovici, kada se sve sabere, planirano je 441 mesto na budžetu, a ima 186 kandidata. Samo u Beogradu za grupu za srpski jezik i književnost bilo je prijavljeno 34 kandidata na 100 mesta, a za srpsku književnost i jezik 63 na predviđenih 150 mesta. Slično je bilo i prošle godine. Slikovito, ako bismo gledali po poslovičnoj slici čaše vode koja je do pola puna ili prazna, zavisi da li ste optimista ili pesimista, ta čaša je svakako – šuplja – dočarava za „Politiku” prof. dr Slavko Petaković, šef katedre za srpsku književnost s južnoslovenskim književnostima na Filološkom fakultetu Univerziteta u Beogradu.
Jagme za indeks nema ni na Opštoj fizici, smeru Fizičkog fakulteta koji u glavnom gradu upisuju budući nastavnici ovog predmeta. Tu je prijavljen samo – jedan kandidat. Pad broja zainteresovanih se beleži već osam godina, ali do sada nije bila ovako alarmantna situacija. Kako je izjavio dekan, prof. dr Ivan Belča, ovaj brucoš će imati sve predmete, ništa neće biti izbačeno, a sledeći potez je na državi jer ne sme da se dozvoli da se ugasi Opšta fizika, pošto bi u tom slučaju buduće generacije ostale bez nastavnika.
Oskudicu interesovanja za prosvetni poziv potvrđuju i preliminarne rang-liste za upis na Prirodno-matematičkom fakultetu u Novom Sadu. Studije za profesora hemije tu će upisati samo jedan kandidat, a planirano je 20 brucoša. Za buduće nastavnike fizike bilo je ukupno tri kandidata, jedan je pao prijemni, jedan „upao” na samofinansiranje i jedan zavredeo indeks na budžetu, mada je ukupno studenata na ovom smeru moglo biti 25. Za ostala nastavnička zvanja na novosadskom PMF-u zainteresovanost je za mrvicu bolja. Na smeru za profesore matematike ima osam kandidata za 51 budžetsko mesto, dok je za profesore geografije 11 rangiranih, a 40 raspoloživih mesta.
– Mi smo sada u prvom planu kao nacionalna disciplina, a kada smo pokušali da srpski jezik i književnost dobije natpredmetni status, da se uvede na sve fakultete, ta inicijativa ostavljena je da istrune u lavirintima birokratije. Dobili smo deklarativnu podršku i van toga se ništa nije učinilo – ukazuje Petaković.
Njegove reči „prosveta je trenutno na mrtvom vezu, ostavljena je da odumre” i više puta isticane stipendije za studente koji se obrazuju za nedostajuća zanimanja u školama teško da će biti od pomoći. Za ovu godinu dodeljeno ih je samo pet, a novi konkurs uskoro treba da bude raspisan.
– Ne verujem da će to dati velikog efekta, budući da je student potpuno svestan da kad se završi studiranje on ulazi u prosvetu gde su plate takve kakve jesu i, što je veći problem, gde položaj prosvetnog radnika nije dobar – konstatuje ovaj profesor.
Nastavnici tvrde da su nemoćni. Ugled im je srozan. Plate su im ispod republičkog proseka. Učenici to vide i neće da postanu nastavnici. Nastavi li se tako, ne bi čudilo da u dogledno vreme u mnogim školama table budu najpametnije, nastavnici uglavnom nedovoljno stručni, a đaci posledično funkcionalno nepismeni. Hoće li s takvim predznanjem upisivati fakultete?
Da ironija bude veća, najodgovorniji donosioci odluka istrajno tvrde da je obrazovanje prioritet, a unapređivanje kvaliteta obrazovanja strateški cilj. U prvom planu je digitalizacija, a vraćanje dostojanstva prosvetnom esnafu ostaje na marginama. Šta uraditi da se pomak nabolje vidi ubrzo, da se ne čeka deset godina?
– Prvi korak mogu biti stipendije, ali to nije rešenje. Drugi je povećanje plata. Treći, rešavanje statusa prosvetnog radnika, zaštita od pritisaka i sprečavanje nasilja kojima je izložen, kao i prevencija nasilja u bilo kom obliku u školama. To se mora sistemski rešiti vrlo rigidnim kažnjavanjem. Nastavnik mora imati ugled u društvu, a primer i uzor za to treba da budu oni koji istupaju u javnom prostoru. Kada okruženje bude podsticajno tako da đaci u velikom broju upisuju nastavničke smerove i konkurencija će biti veća i najbolji će ulaziti u učionice. Svi ovi koraci su povezani, ne može da se ispuni samo jedan – smatra Petaković.
Medijski prostor, portali naročito, obiluju svakojakim jezičkim pogreškama, lektori su desetkovani, zvanična saopštenja državnog vrha, pa i Ministarstva prosvete, neretko su ugledni primeri grešaka, počevši od pravopisnih. Ako bi, recimo, bar državne institucije koje već imaju službe za odnose s javnošću obavezno morale da uposle profesore srpskog jezika kao lektore, da li bi i to doprinelo pravilnijoj upotrebi srpskog jezika, podsticajnom okruženju i većem interesovanju za studije srpskog jezika?
– To bi bio kulturni uticaj iznutra koji je najbitniji i koji bi menjao ovo društvo. Kad učenik vidi da uopšte nije važno kako govorite, kako pišete, on prihvata taj model. Kada bi u institucije koje se obraćaju javnosti ušli profesori srpskog jezika i književnosti to bi oblikovalo javni izraz, onda bi i đaci i svi građani imali orijentir šta je poželjno, društveno prihvatljivo i važno. Deca nemaju signal iz okruženja koji im kaže da je bitan način izražavanja, poznavanje svog jezika. Ne čitaju kao pre, a uticaj elektronskih medija je ogroman. Navikli su na kratke poruke koje su ekspresivno svedene. Bogatim jezikom možete da izrazite svoju psihološku slojevitost, tanane emocije, nijanse u raspoloženjima, bogatstvo svoga bića. Što vam je jezik siromašniji, teže možete da komunicirate s drugima. Pitanje je da li siromašenje jezika korespondira s osiromašenjem potrebe da se razgovara s drugim čovekom, jer se komunicira kratkim porukama, emotikonima, sažetim mejlovima, frazama, rečeničnim sklopovima koji su klišei. Nisam siguran da problem u komunikaciji dece nije povezan sa siromaštvom jezika, a ono sa iščezavanjem potrebe da se zaista komunicira s drugom osobom – zaključuje šef katedre za srpsku književnost.

Rubljov izborio četvrtfinale Vimbldona, protivnik Đoković ako pobedi Hurkača
Ruski teniser Andrej Rubljov plasirao se u četvrtfinale Vimbldona, pošto je danas u osmini finala savladao Aleksandra Bublika iz Kazahstana rezultatom 7:5, 6:3, 6:7 (6:8), 6:7 (5:7), 6:4.
Meč je trajao tri sata i 20 minuta. Ovo je bio šesti međusobni duel ruskog i kazahstanskog tenisera, a četvrti trijumf Rubljova.
Rubljov će u četvrtfinalu igrati sa pobednikom meča između Srbina Novaka Đokovića i Poljaka Huberta Hurkača, koji je na programu kasnije večeras.
Plasman u četvrtfinale Vimbldona izborio je još jedan ruski teniser Roman Safiulin, koji je pobedio Kanađanina Denisa Šapovalova 3:6, 6:3, 6:1, 6:3. On će u četvrtfinalu igrati sa pobednikom meča između Italijana Janika Sinera i Danijela Elahija Galana iz Kolumbije.

Nemoj da zovem Vučića!
Teško je poverovati da je uopšte moguće da, recimo, Uli Henes (Bajern) preti Angelom Merkel fudbalskom sudiji Volfgangu Štarku, ili, na primer, da Florentino Perez (Real) i Sandro Roselj (Barselona) zastrašuju Fernanda Tešeiru imenom Marijana Rahoja! Ili, zamislite, kako porodica Glejzer (Mančester junajted) grmi na arbitra Krisa Foja: „Videćeš ti svoga boga ako ne sudiš kako ti kažemo. Nemoj sad da zovnemo Dejvida Kamerona!”
Sve ovo, složićete se, deluje i nezamislivo i smešno. A kod nas, eto, pojedini klubovi prete fudbalskim deliocima pravde premijerom Ivicom Dačićem i prvim potpredsednikom vlade Aleksandrom Vučićem. I to, kako tvrdi predsednik Fudbalskog saveza Srbije Tomislav Karadžić, čine manji klubovi a ne (kako se možda očekivalo) Crvena zvezda i Partizan, koje je javno pohvalio.
Kako god bilo, ovo je novi dokaz da se u Srbiji uspostavilo mišljenje da ovde sve zavisi od jednog (Vučić) ili, eventualno, dvojice ljudi (Vučić, Dačić). A posebno od Vučića, za koga neki kažu da je postao „novi veznik u srpskom jeziku”, jer teško je i u najobičnijem, svakodnevnom razgovoru sastaviti rečenicu bez njegovog prezimena. Sudeći po sve većem rejtingu, ljudi mu veruju, a to se vidi i po izjavama mnogih javnih ličnosti, pa tako i Novaka Đokovića i Siniše Mihajlovića koji čak smatra da između vicepremijera i njega ima mnogo sličnosti!
Ako ostavimo po strani Vučića i Dačića, ostaje da kažemo i nešto o onima koji su, u raznim prilikama, spremni da zloupotrebe njihova imena ili bilo čija druga da bi postigli neki svoj cilj.
Kakav je to soj ljudi? Konkretno, u ovoj situaciji, neki fudbalski „radnici” u obračunu s fudbalskim sudijama potežu ime dvojice trenutno najpopularnijih političara. To su izgleda neki sitni ljudi (ne rastom) odgajani u poltronskom duhu, verovatno isti oni koji kada ih policajac zaustavi zbog saobraćajnog prekršaja ne kažu ni dobar dan već odmah ispale ime načelnika policije na toj opštini.
Ni fudbal kod nas, očigledno, nije ono što je bio. Sad čujemo i to da su Crvena zvezda i Partizan za primer, da nisu među klubovima koji prete. A nekad su baš oni bili autoriteti kao Vučić i Dačić. Kad pomeneš Zvezdu i Partizan svi stoje mirno, a danas ih niko ne zarezuje. Ne tako davno nisu ni morali da pritiskaju sudije, na dresovima njihovih timova pisalo je ogromnim slovima, jače od reklama svih sponzora i pokliča vođa nacije: „Čik sudite a da ne pobedimo”! I bila je javna tajna da neki fudbalski arbitri lagodno žive u tom zagrljaju. Međutim, u nedostatku čvrstih dokaza vapaji manjih klubova delovali su neozbiljno. Sada, u želji da čitavu stvar „uozbilje”, pribegavaju novim „metodama” u borbi za fudbalsku pravdu.

Ideologija zdravog razuma
Ratovi su ovde odavno završeni, ali borbe se vode na sve više frontova. Minijaturne armije namrgođenih boraca za mnogobrojna prava i velike istine obično nemaju mnogo saveznika, ali imaju zajedničkog neprijatelja – ideologiju.
Podmladak jedne stranke tako je saopštio da nema ništa protiv homosekcualnosti, ali se protivi da mladima ideologija homoseksualizmabude „servirana kao nešto dobro i pozitivno”. U drugom političkom rovu ukopali su se oni koji tvrde da je svetosavlje „ideologija izgrađena na fuziji crkve, države i nacije” i da predstavlja „najjači izvor netolerancije u srpskom društvu”.
Ideologija je postala ružna reč, etiketa koja se lako lepi na neistomišljenike. Mnogi pokušavaju da se oslobode te stigme. Mirnes Kovač, politički analitičar iz Sarajeva, piše tako da se islamu „nameće ludačka košulja radikalne i militantne ideologije”. Ipak, ima i onih koji veruju da još uvek postoje dobre ideologije. „Jedina i glavna ideologija danas jestekako ljudima obezbediti posao i da normalno žive”, izjavio je Mlađan Dinkić.
Ali bivši ministar je samo jedan od ovdašnjih dobrih „đaka” slavne britanske političke učiteljice. Margaret Tačer je dala najzavodljiviju definiciju ideologije ne samo svih naših postpetoktobarskih vlada već i skoro svih vlada u današnjem svetu – „ne postoji alternativa”. Njeni neprijatelji su to nazvali „zombi ideologijom”. Nikada ranije jedna vizija nije toliko umrtvila ljudsku imaginaciju kao tržišni fundamentalizam koji je Gvozdena Ledi inaugurisala kao i dalje obavezni deo programa svih partija koje u Evropi imaju šansu da dođu na vlast.
Rat protiv ideologije se ove jeseni razbuktao širom sveta. Barak Obama tvrdi da se bori protiv „ideoloških zahteva” republikanaca. Vladimir Putin je digao glas protiv ideologije „američke izuzetnosti”, imperijalističkog kreda koje u SAD postoji u dve, naravno ideološke, verzije. Desničari smatraju da je Bog izabrao Ameriku, dok levičari veruje da su nosači aviona i bespilotne letilice liberalne supersile zamenili dobrog,ali nekako malaksalog Boga.
Najgore ipak prolaze ideologije kojima je dodat prefiks „neo”. Čak i mnogi liberali koji veruju da konzervatizam i nije toliko loš smatraju da je neokonzervatizam strašan. Sve je više i idolopoklonika liberalizma koji se zgražavaju na sam pomen neoliberalizma.
Predmetak „neo” je i kod nas zamenio negativne superlative. Prošle nedelje je jedna beogradska ekspertkinja porast nasilja u školama dovela u vezu spojavom „neonacionalizma”. Mnogi urbani puritanci veruju da je folk, ipak, u redu, ali da neofolk predstavlja vrhunsko zlo.
Dok je dodatak „neo” ostao crvena marama koja privlači odijum intelektualnih preduzetnika, prefiks „post” je postao svojevrsni idejni teflon – čak se i argumentovane, zaslužne kritike na njega teško lepe. Zato se ta etiketa često kači na sumnjive projekte i vizije koje nam se sugerišu kao dobre ili neutralne, navodno postideološke.
Mnogima je teško da prihvate da u govoruo ideologiji danas nema nevinih. Kako reče Luj Altiser, veliki francuski (post)marksista, „ideologija nema spoljašnjost”. Iz nje se više ne može izaći. Čak i stvari koji nam deluju sasvim zdravorazumske ili kao izraz normalnosti često imaju moćnu – i potencijalno opasnu – ideološku dimenziju.
Da ideologija ništa ne ostavlja po strani može se ilustrovati i na primeru gej prava. U Nemačkoj i Holandiji odnedavno se pojavio „homonacionalizam”, kako je Džasbir Puar, profesorka rodnih studija na Ratdžers univerzitetu, nazvala pojavu da veću inkluziju prati povećavanje broja pripadnika gej populacije koji izražavaju ekstremističke i šovinističke stavove prema zajednicama koje smatraju netolerantnim. Nažalost, i kod nas rečnik nekih boraca za LGBT prava sve češće podseća na ružan govor mržnjom nabijenih homofoba.
Verovanje da je po mnogim važnim političkim pitanjima moguće zauzeti objektivan ili naučni stav predstavlja opasnu zabludu. Nije reč samo o tome da naše shvatanje racionalizujemo kao istinu, promišljenu i sofisticiranu misao, a tuđe kao bezumlje plaćenika ili loših ljudi hipnotisanih (zlim) ideologijama.Ideologija zdravog razuma omogućava i da pokušaji razumevanja suprotnih stavova budu olako diskvalifikovani kao opravdavanje nasilja, što ukida čak i samu mogućnost dijaloga o mnogim važnim pitanjima. Zato naš „zdrav razum”lako postane opasna ideologija, podmukli neprijatelj pokušaja da okončamo bar neke od iscrpljujućih političkih ratova.
Fakultet za medije i komunikacije

Sporan samo vršilac dužnosti direktora GSP-a
Sednica Skupštine grada, verovatno poslednja u ovom sazivu, zakazana je za danas u 10 časova. Na dnevnom redu su tačke o kojima je trebalo da se raspravlja na prošloj sednici 24. septembra kada je smenjen gradonačelnik Dragan Đilas.
Zamenik predsednika Skupštine grada Zoran Alimpić sednicu je zakazao na zahtev gradonačelnika Beograda u tehničkom mandatu. O tačkama o kojima će se danas odlučivati Alimpić se konsultovao prošle nedelje sa predsednicima odborničkih grupa.
U SNS-u najavljuju dolazak na sednicu i da će glasati za sve tačke kojima će se poboljšati položaj sugrađana. Aleksandar Jovičić, predsednik odborničke grupe SNS-a, kaže da se nada da će te odluke na sednici Skupštine grada podržati sve odborničke grupe jer, kako je naglasio, treba zaboraviti na stranačke boje kad je reč o životu Beograđana. „Ne želimo da se neko služi demagogijom da će grad stati ili da će bilo šta biti uništeno, to nije tačno. Mi ćemo unaprediti rad javnih preduzeća, ali i socijalna davanja najugroženijim građanima“, rekao je Jovičić.
Stav SNS-a je da se direktorima kojima za desetak dana ističe mandat, još na mesec dana produži upravljanje javnim preduzećima. To se ne odnosi na Nebojšu Ćerana, generalnog direktora GSP-a koji se nalazi u pritvoru zbog sumnje da je oštetio „Kolubaru“ za oko 120 miliona dinara.
– Umesto njega, imenovaćemo jednog od nekoliko izvršnih direktora GSP-a. On će dobiti ovlašćenje da potpiše dokument na osnovu koga će u novobeogradsku garažu GSP-a stići još 55 autobusa, koji se sada nalaze na carini, a koji su kupljeni od poljskog Solarisa – kažu u SNS-u.
U Socijalističkoj partiji Srbije tvrde da će njihovi odbornici doći danas na sednicu i da će glasati za predložena rešenja.
– Na sednici će se odlučivati o temama o kojima nema političkih nesuglasica. Sledećeg ponedeljka, recimo, ističe mandat Zoranu Prediću, generalnom direktoru „Beogradskih elektrana“ i ukoliko hoćemo da imamo normalnu grejnu sezonu, njemu bi trebalo da bude produžen mandat. Ne bi smelo da zbog mogućeg problema sa imenovanjem novog vršioca dužnosti direktora GSP-a ova tačka ne bude usvojena – ističe naš sagovornik iz vrha SPS-a.
Odbornici Demokratske stranke Srbije prisustvovaće današnjoj sednici Skupštine grada, jer smatraju da grad mora sa nastavi da funkcioniše i posle smene gradonačelnika.
Portparol DSS-a Petar Petković, na jučerašnjoj konferenciji za novinare rekao je da „grad mora da funkcioniše i oko toga se sve stranke slažu”.
----------------------------------------------
Privremene mere najduže dva meseca
Nova sednica gradskog parlamenta neće produžiti rok za izbor novog gradonačelnika i Gradskog veća. Prvi čovek prestonice po Zakonu o lokalnoj samoupravi mora da bude izabran u roku od 30 dana od smenjivanja starog gradonačelnika i on ističe 24. oktobra. U protivnom, republička vlada raspušta Skupštinu Beograda i uvodi privremene mere koje mogu trajati najduže dva meseca. Privremeni organ, koji čini predsednik i četiri člana, raspisuje izbore koji se mogu održati za 45 do 60 dana.

Ljižani protiv „otmice” male Ree
Ljig – Pred zgradom sudske jedinice u Ljigu juče se okupilo nekoliko stotina građana ove varoši na Ibarskoj magistrali nezadovoljnih sudskim rešenjem kojim je naloženo da Nataša Matijević, profesorka fiskulture iz ovog mesta, sutra preda svoju troipogodišnju kćerkicu Reu Centru za socijalni rad. Praktično, to bi značio prvi korak do vraćanja deteta ocu Robertu Matijeviću u Zagreb, kojeg je pre tri godine zbog nasilničkog ponašanja Nataša napustila.
Nataša se sa šestomesečnom bebom sklonila u sigurnu kuću, a sud u Zagrebu je dete dodelio njoj na staranje. Ocu je dozvoljeno da ga nedeljno viđa. Međutim, kako Nataša nije imala sredstava za život u u tom gradu, došla je kod roditelja u Ljig što je njen suprug iskoristio da je optuži za otmicu deteta pri tom se pozivajući na Hašku konvenciju. Ceo slučaj je potom dospeo pred sudove u Valjevu i Ljigu, u kojima je posle više ročišta i većanja potvrđeno prvostepeno rešenje o vraćanju deteta ocu. U obrazloženju rešenja je navedeno da majka ničim nije mogla da potvrdi da su u ovoj nedobitnoj bračnoj kombinaciji narušeni interesi deteta i da je isto bilo izloženo fizičkoj opasnosti.
Sa jučerašnjeg protestnog skupa, više govornika je upitalo nadležne sudove o kakvoj otmici se radi kada je majka svoj odlazak prijavila ocu deteta a policiji i Centru za socijalni rad u Ljigu novo prebivalište. Najveća primedba upućena je na račun sudova zbog toga što tokom maratonske parnice nisu tražili pismeno mišljenje Centra za socijalni rad, kao jedine relevantne ustanove, da kaže šta je u navedenom slučaju u interesu deteta. Na kraju protestnog skupa koji je nastavljen šetnjom glavnom ulicom Ljiga, poručeno je predsednicima države i vlade, provom potpredsedniku i svim nadležnim institucijama da pomognu i spreče odvajanje deteta od majke. Traženo je da „Vlada Srbije ne dozvoli da u srcu Šumadije jedno dete, naš državljanin, bude oduzeto i odvedeno u drugu zemlju”.
U izjavi za naš list Nataša Matijević kaže da i pored neuspelog pokušaja da se obnovi postupak, veruje, da nije sve izgubljeno.
 – Neko je u ovom slučaju zamenio suštinu i umesto deteta u centar pažnje stavio čoveka, tj. njegovog oca koji se naprosto inati sa nama. Njemu očito nije previše stalo do male Ree koliko da istera nekakvu svoju pravdu. Nijednog momenta nisam onemogućavala, već sam ga naprotiv podsticala da viđa dete, što je za tri godine učinio samo četiri puta, dok je svakog meseca uredno dolazio u ljiški sud. Nisam ja incidentna ličnost, već fakultetski obrazovana i zaposlena i maksimalno posvećena detetu. Iz braka sa Robertom sam pobegla zbog njegovog nasilničkog ponašanja i nepoznavanja „druge” strane njegovog karaktera. Očajna sam što sud o ovom slučaju nije konsultovao Centar za socijalni rad, izuzev što je u rešenju doneo odluku da sutra u tu ustanovu dovedem i ostavim dete. Kao lavica braniću svoju Reu. Računam na veliku pomoć sugrađana, razum sudova da koriguju doneto rešenje, ali i na glas države čiji sam državljanin – kaže Nataša koju su okupljeni sugrađani među kojima je najviše bilo ljiških majki, kao i predstavnika lokalne vlasti na čelu sa predsednikom opštine Miodragom Starčevićem, najavili da će protest biti nastavljen i u sredu pred zgradom Centra socijalni rad gde je, kako neko reče, predviđena „primopredaja” male Ree.

Subotica se odrekla Kiša
Subotica – Na zgradi, br. 16, u ulici Grosije otkrivena je spomen-tabla kojom je grad Pariz obeležio nekadašnji dom književnika Danila Kiša. U prisustvu stotinak prijatelja, iz Pariza i Srbije, kako je izvestio Miroslav Karaulac za „Našu borbu”, odata je počast piscu 15. oktobra 1996. godine, sedam godina nakon smrti.
Ovaj novinski tekst podstakao je tada subotičkog stvaraoca Boška Krstića da se zapita zbog čega nikada nije ni pronađeno ni obeleženo mesto gde je veliki pisac rođen u Subotici, 22. februara 1935. godine. Poduhvatio se traganja, ukrštajući autobiografske zapise i književnu fikciju Kiša sa racionalnošću zemljišno-knjižnih izvoda. Zahvaljujući Krstićevom istraživanju i traganju za kućom gde je Kišova majka na proputovanju za Mađarsku bila smeštena i gde se on rodio, danas se pouzdano zna gde se kuća nalazila. Ona više ne postoji, porušena je tokom savezničkog bombardovanja Subotice 1944. godine, i na njenom mestu podignuta je nova četvorospratnica, čiji jedan deo na mestu bivše Kišove rodne kuće. Krstić je o tom otkriću napisao i knjigu „Potraga za Ulicom divljih kestenova” misleći da je to dovoljno, ali od tada uzalud pokušava da se Kišu i u rodnom gradu oda počast i postavi spomen-obeležje.
– Na zahtev Ministarstva kulture tokom poslednjih desetak godina četiri ili pet puta sam slao odgovore na njihov upit gde da postave postave spomen-tablu i tako obeleže mesto Kišovog rođenja, ali ta ideja nikada nije ostvarena – priča nam Krstić.
U obeležavanju Kišovog prisustva u Subotici najdalje se otišlo pre nekoliko godina kada je predat zahtev opštinskoj komisiji za dodelu imena ulica da jedna ponese i njegovo ime. Komisija je to odbila uz obrazloženje jednog od njenih članova da Kiš nije autentični stvaralac. U znak protesta, subotički pisci i intelektualci su kraj njegove biste u parku ispred Gradske kuće formirali špalir, ulicu Danila Kiša. Grupa entuzijasta jednoj od dugovečnih i omiljenih gradskih knjižara nadenula je ime po književniku, a od pre dve godine ovde radi i omladinska fondacija pod Kišovim imenom. Sedam godina u Gradskoj biblioteci takođe organizuje se književni „Kišobran”, susreti posvećeni delu velikog autora.
I nedavno je skrenuta pažnja na mesto gde je književnik rođen, nakon što je urbanističkim planom predviđeno da se park oko zgrade pretvori u parking. Iako je i tada pomenuto da taj ugao zavređuje drugačije uređenje, a ne pretvaranje u betonski plato, ništa se nije promenilo. U Gradskoj komisiji za davanje imena ulica i dalje nema predloga da neka ponese ime Danila Kiša, niti postoji novi zvaničan predlog da se obeleži kuća njegovog rođenja.
– Kiš nije imao jasnu viziju svog rodnog grada, vezivao ju je za Sinagogu, Gradsku kuću, pesnika Dežea Kostolanjija i višejezičnost. Iako je njegovo prisustvo u rodnom gradu ostalo zvanično neobeleženo, priroda se na neki način potrudila da to ispravi. U „Ranim jadima” Kiš u Novom Sadu traži ulicu divljih kestenova, to je nekadašnja Bemova ili danas Ćirpanova, gde je taj drvored postojao. U Novom Sadu ga više nema, ali dvostruki drvored kestenova postoji upravo ovde, ispred mesta gde je bila njegova rodna kuća. Možda je to i najlepši spomen na Kiša, mada je poneko od ovih stabala počelo da se suši, a ne vidim da neko o tome brine – kaže Krstić.

Senjski rudnik vraćaju u život
Kragujevac – Nakon dugogodišnjeg mukotrpnog rada, Zavod za zaštitu spomenika kulture Kragujevac predstavio je krajem prošle sedmice menadžment-plan prostorne kulturnoistorijske celine Senjski rudnik, industrijskog kompleksa iz sredine 19. veka, koji je nakratko „oživeo“ u filmu „Petrijin venac“ 1980, da bi posle toga opet pao u zaborav.
Ovaj projekat kragujevačkih zaštitara prvi je sveobuhvatan zahvat na zaštiti i revitalizaciji Senjskog rudnika, kulturnog dobra od međunarodnog značaja, čija vrednost kao spomenika kulture još nije utvrđena na nacionalnom nivou, mada je procedura pokrenuta pre pet godina. Bez takvog vrednovanja teško je očekivati da Senjski rudnik bude stavljen na Uneskovu listu svetskog industrijskog nasleđa, iako je u prethodnom periodu dosta toga urađeno na identifikaciji i promociji ovog lokaliteta. – Bilo je krajnje vreme da kompleks Senjskog rudnika dobije jedan ovakav plan. Reč je o lokalitetu koji sadrži istorijsko-arheološke, kulturne, estetske i socioantropološke vrednosti bitne za sagledavanje razvoja naše zemlje. Malo je takvih celina u Evropi, što samo govori da značaj ovog industrijskog kompleksa prevazilazi nacionalne okvire – naglasio je Đorđe Milovanović, istoričar umetnosti u ovdašnjem zavodu za zaštitu spomenika kulture.
Kako se srpska vojna industrija nije mogla razvijati bez pogonskih sirovina, proizvodnja topova u Kragujevcu i eksploatacija uglja u Senjskom rudniku, praktično, počinju u isto vreme, 1853. godine. Formiranje Senjskog rudnika završeno je 1860, za vreme vladavine kneza Aleksandra Karađorđevića, a 1892. izgrađena je pruga uskog koloseka. Time je ovaj industrijski kompleks spojen sa prugom Beograd–Niš, a samim tim se otvara i ka svim evropskim saobraćajnim koridorima koji su vodili na istok.
Vremenom je ovaj rudnik uglja postao izuzetno važan centar i stecište brojnih rudarskih porodica iz raznih krajeva Balkana, koje su na ovaj uzani prostor prenosile sve odlike svojih entiteta. Značaj ove celine ogleda se, između ostalog, i u postojanju brojnih individualnih objekata, kao i u jedinstvenom rudarskom pejzažu koji govori ne samo o genezi industrijskog razvoja, već i o društvenim procesima unutar urbane enklave, kao kontrapunkta nerazvijenom ruralnom okruženju.
U ovom trenutku pod zaštitom su četiri objekta unutar kompleksa: Aleksandrov potkop, Muzej ugljarstva, Mašinska radionica i Zgrada izvozne mašine sa tornjem i parnim postrojenjem. Kako bi se sprečilo dalje ruiniranje konzervatorska zaštita je potrebna i drugim objektima u Senjskom rudniku, kao što su Zgrada direktora rudnika – „Hofmanova vila“, Crkva Sv. Prokopija, restoran „Proleće“, zgrada železničke stanice, osnovne škole i Bratinske blagajne. Inače, ceo kompleks rudnika, koji i danas radi u okviru basena „Rembas“, prostire se na površini većoj od 50 hektara.
Planom u čijoj izradi je učestvovala brojna ekipa stručnjaka iz različitih oblasti potcrtane su sve autentične vrednosti jednog od najznačajnijih čvorišta u istoriji industrijskog razvoja Srbije, ali su nagovešteni i ekonomski potencijali koji bi u budućnosti mogli da doprinesu razvoju, i to ne samo Despotovca, na čijoj se teritoriji nalazi rudnik.
Zajedno sa starom topolivnicom u Kragujevcu, čija se revitalizacija takođe priprema, Senjski rudnik, kako je rečeno na predstavljanju plana, može postati značajan privredni resurs celog područja ka kojem gravitiraju još Paraćin, Ćuprija, Jagodina i Svilajnac.
– Za većinu gradova sa ovog područja se procenjuje da imaju veliki potencijal za urbanu regeneraciju i razvoj turizma, što u budućnosti pruža mogućnost za funkcionalnije povezivanje Senjskog rudnika sa ostalim lokalitetima industrijskog nasleđa – istakla je Hristina Mikić, ekonomista i predavač na Visokoj poslovnoj školi strukovnih studija u Novom Sadu.
Pravnu regulativu zaštite prostorne celine Senjskog rudnika obradili su beogradski advokat Predrag Dikić i pravnik u kragujevačkoj upravi Miloš Milošević, a plan revitalizacije ove kulturnoistorijske celine, čiju su izradu pomogli Ministarstvo kulture, Republički zavod za zaštitu spomenika kulture i Ekonomski fakultet u Beogradu, finansirala je EU u okviru „Ljubljanskog procesa 2 – Rehabilitacija zajedničkog nasleđa“.

Čvarci ne znaju za krizu
Valjevo – Više nema dileme, Valjevo je uz Džez festival, Tešnjarske večeri, Zlatani opanak dobilo još jednu manifestaciju sa žigom originalnosti i visokog kvaliteta. Reč je o festivalu duvan čvaraka koji je minulog vikenda organizovan po osmi put. Ovo je bitno naglasiti jer je u proteklih nekoliko godina njegovo održavanje bilo dovedeno u pitanje kako zbog novčane podrške tako i povika lokalnih puritanaca da ovakvu vrstu počasti duvan čvarcima treba naprosto zabraniti.
Tačno 25 ovdašnjih mesara, iako se za učešće na festivalu prijavilo duplo više, juče je na najbolji način demonstriralo kako se pravi jedinstveni delikates od svinjskog mesa čija receptura je upravo u valjevskom kraju nastala pre skoro dva veka. Uz punu podršku gradske uprave i Turističke organizacije festival je potvrdio svoju privlačnost o čemu najbolje svedoči prisustvo preko 3.000 Valjevaca i njihovih gostiju iz cele Srbije.
– Kakva štednja i kučine, narod mora da jede i proba ono što najkvalitetnije znamo da proizvedemo. Zbog besparice smo snizili cene pa danas čvarci umesto 1.200 koštaju 1.000 a na veću količinu i 800 dinara za kilogram. Ovo je mesto gde ne bi smeo niko da se stiska i bude gladan. Čvarci, da se razumemo, ne znaju za krizu – kaže Nenad Spasojević, vlasnik mesare „Korida”, koja redovno učestvuje na festivalu i smatra ga prvorazrednim događajem ne samo u valjevskom kraju, već celoj zemlji pa i okruženju.
Mesar Vladan Simić, kojeg smo zatekli u stvaralačkom zanosu, kaže da je oraniju podložio u cik zore i da na laganoj vatri treba da kuva meso za čvarke najmanje 10 sati. A potom da ih u pravom momentu skine s vatre i počne ceđenje. To je, kaže, preduslov da se dobije pravi čvarak. Da će ova manifestacija imati budućnost uverili smo se dolaskom kod oranije za kojoj je bilo pet budućih mesara, inače učenika Poljoprivredne škole iz Valjeva. Sve su radili po recepturi i uz asistenciju profesora praktične nastave.
Dušan Živković, profesor za tehnologiju mesa s Poljoprivrednog fakulteta iz Beograda, koji je na čelu ocenjivačke komisije ko će imati najbolje duvan čvarke, u razgovoru za naš list potvrdio nam je da ova manifestacija ima puno opravdanje i značaj. Pre sve, objasnio je, što duvan čvarke niko na ovakav način ne priprema ne samo u Srbiji, već i okruženju, kao i da su oni zaista istinski delikates. Kvalitet im daje veliko prisustvo mesa jer se oni sastoje od mišićnih niti koje izgledom podsećaju na duvan. Ceni da ovo može da bude i vrlo ozbiljan posao jer za ovakve proizvode postoji tržište kako u zemlji tako i inostranstvu.
Da su zaista duvan čvarci dobra prilika za zaradu, ali i podsticanje razvoja svinjarstva, govori podatak, koji smo čuli od Slavana Batočanina, pokretača festivala, da mesare iz Valjeva i okoline svakog dana beogradskim ugostiteljima isporuče oko dve tome ovog delikatesa.
Stručni žiri i ovom prilikom obavio je ocenjivanje najukusnijih i najkvalitetnijih duvan čvaraka učenika osmog festivala. Za šampiona je proglašena mesara „Obelisk”, drugo mesto pripalo je „Koridi” a treće mesari „Cvetković”.

Poništen konkurs za upravnika nacionalnog teatra
Zamešateljstvo oko konkursa za mesto upravnika Narodnog pozorišta u Beogradu dobija na intenzitetu. Juče je u nacionalnom teatru održana elektronska sednica Upravnog odbora sa samo jednom tačkom dnevnog reda – donošenje odluke o poništenju javnog konkursa za izbor upravnika Narodnog pozorišta u Beogradu koji je objavljen 1. oktobra.
– Budući da sam 11. oktobra dobio mišljenje Ministarstva kulture i informisanja Republike Srbije u kojem se navodi da je prilikom objavljivanja konkursa za izbor upravnika Narodnog pozorišta u Beogradu Upravni odbor učinio propust odnosno da je u delu pomenutog konkursa koji se odnosi na uslove za izbor kandidata ispuštena tačka statuta koja podrazumeva da ima najmanje osam godina radnog iskustva u oblasti kulture, predlažem da se elektronskim putem u najkraćem mogućem roku izjasnite o ovom predlogu, navodi se u pismu koje je juče svim članovima UO uputio Radoslav Pavlović, predsednik UO. On je dodao: „Sektor za pravne i opšte poslove Narodnog pozorišta nije pravovremeno sagledao uslove konkursa i o postojećem propustu blagovremeno obavestio UO”.
Tim povodom reagovala je juče i uprava Narodnog pozorišta u Beogradu podsećajući Radoslava Pavlovića da je reč o savesnoj i odgovornoj Službi za pravne i kadrovske poslove, kako glasi njen tačan naziv.
– Reč je o službi koju ste vi bez oslonca na statut i poslovnik o radu UO nacionalnog pozorišta isključili iz rada tela kojim predsedavate. Oglas koji nije u skladu sa zakonom i statutom Narodnog pozorišta sastavljali ste bez ikakvih konsultacija sa nadležnom službom. Imajući sve to u vidu, molimo da svoje propuste ne prebacujete na druge službenike Narodnog pozorišta – navodi se u pismu koje je Dejan Savić, vršilac dužnosti upravnika Narodnog pozorišta u Beogradu uputio Radoslavu Pavloviću, predsedniku UO ove kuće.
Prvi konkurs za imenovanje upravnika Narodnog pozorišta UO je raspisao 5. avgusta, tačno 60 dana pre isteka v. d. stanja upravnika i trajao je do 25. avgusta. Prema zakonskoj obavezi UO je bio dužan da u roku od 30 dana od zaključenja konkursa imenuje novog čelnika nacionalnog teatra. Međutim, to se nije dogodilo, već je 1. oktobra raspisan novi konkurs.
Naredna sednica UO Narodnog pozorišta zakazana je za ponedeljak 21. oktobar kada će, kako nam je rekao Živorad Ajdačić biti razrešeno ko je odgovoran za ove propuste.
B. G. T.

Francuska ambasada, remek-delo art dekoa
Sav elitni svet jugoslovenske prestonice okupio se 21. decembra 1935. godine na otvaranju novog francuskog poslanstva, a tom sjajnom prijemu prisustvovali su i knez namesnik Pavle Karađorđević i kneginja Olga u društvu Milana Stojadinovića i svih članova vlade. Posle gotovo osam decenija, stil zdanja francuske ambasade u Beogradu je i dalje elegantan i rafiniran, o čemu detaljno svedoči i knjiga „Ambasada Francuske u Beogradu”, Emanuela Breona i Stanislava Sretenovića, koju je objavila izdavačka kuća „Editions internationals du patrimoine” iz Pariza.
Ova luksuzna dvojezična monografija, koja će večeras biti predstavljena u maloj sali Kolarčeve zadužbine u 18 sati (učestvuju koautor Sretenović, istoričar umetnosti Aleksandar Kadijević i ambasador Francuske u Beogradu Fransoa-Gzavije Denio) govori o arhitektonskim, umetničkim i istorijskim vrednostima ovog remek-dela iz perioda art dekoa, smeštenog preko puta Kalemegdana, sa pogledom na ušće Save u Dunav.
Bila je to jedna od prvih građevina koju je Francuska podigla namenski, kao diplomatsko predstavništvo, podstaknuta političkom voljom da i na taj način izrazi važnost svojih veza sa mladom Kraljevinom SHS kako se ova zemlja zvala u vreme (1923) kada je kupljen plac i imenovan arhitekta (Rože-Anri Eksper), za izgradnju poslanstva. Bilo je, međutim, potrebno 12 godina da se zdanje podigne, jer je zbog budžetskih prilika izrada idejnog rešenja odlagana. Tek godinu dana posle ugovora o francusko-srpskom prijateljstvu, potpisanog 11. novembra 1927. godine, parlament je odobrio kredit od 4 miliona franaka za izgradnju poslanstva, a maršal Franše d’Epere saopštio je vest kralju Aleksandru, koji je insistirao na tome da se zgrada podigne u istinski francuskom stilu.
Ambasada Francuske u noćnom ambijentu
Zdanje francuske ambasade u Beogradu podseća na vile na obalama Sene, koje su karakteristične za Pariz 18. veka. Autori knjige kažu da arhitekta Eksper i jeste imao nameru da oda priznanje tom najlepšem periodu francuske arhitekture i da je bez sumnje bio i izabran zato što je zagovarao „povratak stilu”. Želeći da oplemeni glatku lepotu fasade koju je zamislio, Eksper se obratio svom prijatelju sa studija, vajaru Karlu Sarabezolu, koji je okuluse na rotondi ukrasio alegorijskim figurama, a bočna krila fasade plitkim reljefima koji ilustruju skraćen prikaz istorije Francuske kroz likove Vercingetoriksa, Svete Jovanke Orleanke, Luja 16, i republike. U sredini krovnog venca na vrhu fasade su tri ženske figure u antičkoj odeći koje predstavljaju Slobodu, Jednakost i Bratstvo, savršeno zaokružujući celinu.
Bogato ilustrovana, knjiga otkriva zanimljiv istorijat srednje figure (Jednakost), koja je prvobitno bila potpuno naga, ali je u krajnjoj verziji ogrnuta plaštom preko donjeg dela tela dok su joj grudi i dalje ostale nepokrivene. Skulpture su izlivene u umetničkoj livnici u Barbedijeu i poslate u Beograd 18. januara 1932. godine. Zašto je figura Jednakosti na kraju ipak odevena? Autori knjige kažu da je zbog nekih primedaba iznetih na račun „pristojnosti” središnje figure, ona izdvojena iz grupe i vraćena vajaru na reviziju, koji je onda obukao u tuniku i tako joj pokrio celo telo.
Monografija donosi i fotografije na kojima se vidi „naga Jednakost”, kao i brojne druge iz perioda izgradnje ovog zdanja, faksimile, arhitektonske crteže i planove. Brojne ilustracije odnose se i na unutrašnju dekoraciju zdanja ambasade, što je takođe delo Ekspera i Sarabezola. Knjiga nas provodi kroz sve njene prostorije, počev od monumentalnog stepeništa od belog mermera na ulazu iz Gračaničke, preko ambasadorove kancelarije, velike dvorane za prijem, pa do velikog kružnog salona u rotondi, malog salona, salona-parobroda (prostorije koja zahvaljujući Eksperovoj domišljatosti ima prirodno zenitalno osvetljenje), male trpezarije (u kojoj se u posebno formalnim prilikama na sto iznose skupoceni pozlaćeni servisi iz manufakture u Sevru), velike trpezarije...
Mada su se za vreme Drugog svetskog rata u ovo zdanje uselili Nemci, ono nije mnogo stradalo, a 1945. godine je vraćeno Francuskoj, ali se u posleratnom periodu nije mnogo marilo za dekor i enterijer pošto je art deko postao demodiran. Međutim, posle njegovog povratka na scenu, osamdesetih godina prošlog veka, obnovljeno je interesovanje i za ovu zgradu, te je nekoliko stručnih delegacija iz Francuske u više navrata boravilo u Beogradu, pokrenuta je kampanja za restauraciju i zdanju je vraćen njegov sjaj. Danas ono ostaje svedok jednog vremena u kome su francusko-srpski odnosi, oslonjeni na nasleđe Prvog svetskog rata, odražavali svu kompleksnost političkih, ekonomskih i kulturnih odnosa u Evropi između dva rata.

Bajatović: Nedostaje 200 miliona evra za grejnu sezonu
KRUŠEVAC – Gasa za ovu grejnu sezonu će sigurno biti dovoljno, ali ono sa čime se u ovom momentu suočavamo jeste nedostatak novca, izjavio je danas direktor Srbijagasa, Dušan Bajatović, precizirajući da je reč o 200 miliona evra koje će to preduzeće pokušati da potraži na bankarskom tržištu.
On je najavio u Kruševcu, gde je prisustvovao nastavku gasifikacije tog grada, da će plan reorganizacije Srbijagasa, koji će biti prezentovan i javnosti, uputiti Vladi sutra ili prekosutra, onako kako je to dogovoreno.
„Nedostaje nam oko 200 miliona evra i verovatno ćemo ih tražiti na bankarskom tržištu iz prostog razloga što će se gas uglavnom isporučivati toplanama... i one po uredbi Ministarstva energetike ne bi trebalo da rade sa gubicima, pa nam treba jedna godina da uhvatimo ritam da se gas plaća onako kako se isporučuje”, rekao je Bajatović novinarima.
Ono što će sigurno biti teret u narednoj godini za budžet jesu dugovi Srbijagasa koji su nastali u prethodnih pet godina, kazao je on i podsetio da je u tom periodu svake godine postojao zakon o zaduženju Srbijagasa, koji je primenjivan svaki put za tekuću likvidnost.
„To znači da se znalo da će jednog dana to biti javni dug”, istakao je generalni direktor Srbijagasa, i ocenio da se u tom periodu vodila neefikasna socijalna politika.
„Ova Vlada je čvrsto na stanovištu da, ne samo u Srbijagasu, nego u javnom sektoru uvede potpuno novu politiku i mi koji rukovodimo tim preduzećima nema šta da razmišljamo, mora se postupati onako kako to Vlada bude zahtevala, ali je teško to preko noći uraditi”, naveo je Bajatović.
On kaže da bi to javno preduzeće moglo da posluje profitabilno do polovine sledeće godine pod uslovom da se gas koji se isporučuje i plaća, kao i da njegova cena bude ekonomski realna.
Suština je da je potrebno vreme da se stvari dovedu na svoje mesto i mi ćemo to i uraditi, naglasio je Bajatović.

Na prelazu Gradina, na izlazu iz Srbije, čeka se četiri sata
Prema informacijama uprave granične policije u 17.15 časova, putnička vozila čekaju četiri sata na graničnom prelazu Gradina, na izlazu iz Srbije a na Preševu, na izlazu iz zemlje, putnička vozila i autobusi š zadržavaju 35 minuta, navode iz Auto-moto saveza Srbije (AMSS).
Teretna vozila najduže čekaju na Batrovcima, na izlazu iz Srbije i to dva sata dok se na prelazu Horgoš i Šid, na izlazu iz Srbije, zadržavaju 90 minuta.
Na ostalim graničnim prelazima nema dužih zadržavanja za sve kategorije vozila, prenose iz AMSS-a.

Tesla i Karađorđevići
Dr Oliver Subotić*
Dok sam iščitavao primarne izvore za potrebe pisanja knjige „Tesla: Duhovni lik”, imao sam prilike da se lično uverim u ono što su gotovo svi Teslini biografi u manjoj ili većoj meri uočili u njegovoj ličnosti, a to su izrazite „oscilacije” (neretko i protivrečnosti) u raznim temama. Ipak, primetio sam da postoji nekoliko tema u kojima, slikovito rečeno, ne postoje „sinusoide” i izražene „amplitude”, već isključivo „linearna funkcija”. Jedna od tih retkih tema gde Tesla pokazuje jasnu konstantu u stavovima je odnos prema srpstvu, Kraljevini Jugoslaviji i Kraljevskom domu Karađorđevića.
Nikola Tesla je tokom američkog perioda svog života postao izrazit kosmopolita, ostavši istovremeno srpski patriota. Tokom američkog perioda se formirao i kao ubeđeni srpsko-jugoslovenski monarhista, te je poput većine srpskih intelektualaca tog vremena vatreno podržavao koncept Kraljevine Jugoslavije i bio veliki poštovalac kraljevske loze Karađorđević. To poštovanje se već može uočiti u dostupnim dokumentima iz perioda Prvog svetskog rata, kada on izražava divljenje podvizima srpske vojske predvođene svojim nezaboravnim voždom, kraljem Petrom Prvim Oslobodiocem. Tako, povodom inicijative jeromonaha Nikolaja Velimirovića iz 1915. godine, da zajedno sa Mihajlom Pupinom i Pajom Radosavljevićem potpiše „Vidovdanski proglas” i pozove Srbe u SAD da pomognu svojim sunarodnicima na Balkanu, Tesla iznosi stav da bi taj apel američki Srbi najpre poslušali ako bi ga potpisala dva srpska kralja: Petar Karađorđević i Nikola Petrović.
Ličnost u kraljevskoj lozi Karađorđević, koju je Tesla posebno izdvajao, bio je kralj Aleksandar, koji ga je odlikovao Ordenom Jugoslovenske krune prvog stepena 1931. godine. Kralja Aleksandra je doživljavao kao vladara koji je uspeo da napravi snažnu državu (Kraljevinu Jugoslaviju) i ujedini tri balkanska naroda (Srbe, Hrvate i Slovence). U svom posmrtnom slovu Kralju Mučeniku, objavljenom 1934. godine u „Njujork tajmsu”, Tesla ovako zbori: „Poput Vašingtona, bio je sposoban i neustrašiv general koji je oslobodio svoju zemlju od ugnjetavanja; poput Linkolna bio je mudar i patriotski vođa koji je pretrpeo mučeništvo.” Tesla je, pritom, verovao da će mučenička krv kralja Aleksandra definitivno ujediniti narode Kraljevine Jugoslavije (što se, kao što je dobro poznato, nije desilo). Sa druge strane, strahovao je za jedinstvo mlade države, zbog čega je javno podsetio sve Hrvate i Slovence na činjenicu da je njihova sloboda kupljena cenom srpske krvi u Prvom svetskom ratu. Kralj Aleksandar je za Teslu bio i ostao ličnost koja zaslužuje da bude na „pijedestalu srpskih velikana” – pišući pozdravno pismo Srbima u Geriju (Indijana, SAD) uoči Drugog svetskog rata, on za kralja Aleksandra koristi epitete „Veliki” i „Mučenik”.
Kada je reč o kralju Petru Drugom Karađorđeviću, Tesla i prema njemu pokazuje odnos dubokog poštovanja i izrazite odanosti, približan onome koji je ukazivao kralju Aleksandru. U jednom pismu iz 1938. godine upućenom inženjeru Slavku Bokšanu, Tesla kralja Petra Drugog naziva „mladim orlićem iz gnezda velikog orla”, a Srbe u SAD javno poziva da budu odani mladom monarhu, koga naziva „zenicom u oku naroda”. On kralja Petra Drugog veliča u nekoliko javnih objava u SAD želeći mu mnoga leta. Na koncu, poslednji Teslin izlazak u javnost – tačno pola godine pred smrt – bio je osmog jula 1942. godine u hotelu „Njujorker”. On tada, već prilično ugroženog zdravlja, izlazi u pratnji svog sestrića, diplomate Save Kosanovića, da pozdravi kralja Petra Drugog. Mladi kralj je u to vreme bio u poseti SAD, sa ciljem da od predsednika Ruzvelta izmoli vojnu pomoć za generala Dragoljuba Mihailovića (koga je Tesla, po rečima čuvenog američkog istraživača Lelanda Andersona, smatrao za „simbol drevne srpske borbe za krst časni i slobodu zlatnu”). „Hrvatski glas” izveštava o susretu mladog monarha i Tesle, navodeći kako je genijalni pronalazač rekao da mu je kralj svojom posetom učinio najveću čast i da će mu to biti „najmilija uspomena”. Svoj uvodni govor kralju Petru Drugom Tesla je završio rečima: „Veličanstvo, Bog Vas blagoslovio!”. Prema Kraljevim memoarima, obojica su tokom rastanka plakala, a Tesla ga je otpratio podsećanjem na zaveštanje kralja Aleksandra: da čuva jedinstvo naroda Kraljevine.
Važno je ovom prilikom istaći da je Tesli bila apsolutna strana bilo kakva ideja Jugoslavije bez srpske krune na njenom čelu – ostao je odan kralju Petru Drugom Karađorđeviću i pored stalnih ubeđivanja okoline da pređe na stranu Tita i njegovih komunista, koji su se od samog početka rata spremali za revolucionarni prevrat i nasilno preuzimanje vlasti. O čvrstom Teslinom stavu prilično argumentovano piše Margaret Čejni, pozivajući se na hrvatskog profesora Bogdana Radicu, diplomatu Kraljevine Jugoslavije u SAD, koji je tokom rata prešao na Titovu stranu. Iz njene studije saznajemo da je Sava Kosanović bezuspešno pokušavao da privoli svog genijalnog ujaka da se od kralja okrene ka Titu. O svemu navedenom u svojim memoarima svedoči i Konstantin Fotić, ambasador Kraljevine Jugoslavije u SAD, koji navodi da je svaki pokušaj da se od Nikole Tesle izvuče bilo kakva poruka protiv Kralja Petra Drugog bila bezuspešna. Teslina odanost srpskoj kruni bila je do kraja života održana besprekorno.
Da li bi Tesla, da je danas među nama, od „linearne funkcije” skrenuo kao „sinusoidi” u navedenim temama? To je već domen pretpostavki. A ono što možemo pretpostaviti jeste da bi zbog gorkog iskustva Jasenovca, Jadovna i, na kraju, „Oluje” imao krajnje rezervisan stav prema nekoj novoj jugoslovenskoj ideji. Možemo slobodno pretpostaviti i to da bi se i danas zalagao za što bolje odnose Srba sa Hrvatima i Slovencima, koje je smatrao bratskim narodima. A ako ćemo suditi po ogromnom poštovanju koje je decenijama ukazivao Karađorđevićima – kao i ništa manjem poštovanju koje oni do dan danas ukazuju njemu – verovatno bi u naše vreme bio i počasni član Krunskog saveta.
*Osnivač Zadužbine „Petar Mandić”, dobročine ustanove koja neguje uspomenu na Tesline pretke

Rustem Mustafa svedoči na suđenju Tačiju
Suđenje Hašimu Tačiju i njegovim saučesnicima optuženima za ratne zločine na KiM nastavlja se sutra, a kako saznaju mediji u Prištini, sudsko veće saslušaće Rustema Mustafu, bivšeg komandanta oslobodilačke vojske Kosova (OVK) u Operativnoj zoni Lap, inače poznatog kriminalca i osuđivanog ratnog zločinca. Mustafa je jedan od retkih pripadnika OVK i jedini komandant te terorističke jedinice koji su u Prištini osuđeni za ratne zločine na KiM. On je potvrdio da je dobio poziv od Specijalizovanog tužilaštva u Hagu da se iduće sedmice pojavi kao svedok.
Mustafa će, kako se očekuje, svedočiti o funkcionisanju OVK, a u izjavama za medije kazao je da namerava da „brani istinu o ratu OVK”.
Rustem Mustafa poznat je kao komandant Remi, a tokom rata 1998–1999. bio je komandant regionalne zone Lap i član takozvane lapske grupe OVK. Posle rata, postao je poslanik i potpredsednik Demokratske partije Kosova. Uhapšen je u avgustu 2002. i izveden pred Okružni sud u Prištini u kojem su sudile međunarodne sudije Unmika. Osuđen je prvostepeno na 17 godina zatvora jer je utvrđeno da je sa još trojicom pripadnika OVK ubio petoro nelojalnih kosovskih Albanaca. Vrhovni sud Kosova preinačio je presudu 2005. i naložio novo suđenje pa je 2013. osuđen na četiri godine zatvora.
Bio je optužen da je zajedno sa drugim pripadnicima OVK držao zarobljenike u nehumanim uslovima, uskraćujući im adekvatnu zdravstvenu negu, hranu i vodu. Zatočenici su podvrgavani stalnom premlaćivanju, mučenju i pretnjama smrću od avgusta 1998. do juna 1999. godine.
Sumnja se da je tokom rata na KiM učestvovao u teškim zločinima nad Srbima kao i da je u zoni Lap osnivao logore u kojima su civili saslušavani, zlostavljani i ubijani. Grupe pod kontrolom Mustafe, prema podacima dostupnim medijima, posle rata proterivale su preostale Srbe i preprodavale napuštene stanove i drugu imovinu. Mustafa je pored terorističke grupe BIA formirao i „Skiftere” i „Crvenu ruku”, čiji su pripadnici progonili, kidnapovali i ubijali Srbe na području Prištine i Podujeva.
Prema podacima srpskih bezbednosnih službi, Mustafa je još od osamdesetih godina prošlog veka privođen zbog trgovine narkoticima, krijumčarenja oružja, ucena, napada na policiju i drugih teških krivičnih dela. Američke obaveštajne službe smatraju ga jednom od osoba od kojih preti opasnost po mir na Balkanu.
Prema obaveštajnim podacima, Mustafa u svojim kriminalnim aktivnostima, pre svega u trgovini drogom, sarađuje sa Ramušom Haradinajem, dok je do 2015, kada je pravosnažno osuđen, bio poslanik i potpredsednik stranke Hašima Tačija.
Rustem Mustafa jedan je od prvih pripadnika OVK koje je još krajem 2018. u predistražnom postupku saslušalo tužilaštvo u Hagu, pa se tada nagađalo da će on biti i jedan od prvih čije će se ime naći na nekoj od optužnica. Iako je Mustafa zbog svoje pozicije u komandi OVK pominjan odmah uz Tačija, Kadrija Veselija, Adema Čekua, Fatmira Limaja i ostalih, haški tužilac će ga saslušati kao svedoka, a ne kao okrivljenog.

Kaciga glavu čuva
Biciklisti su često prinuđeni da se kreću kolovozom gde ih vozači motornih vozila tretiraju kao „ometače”, a ne kao sastavni deo saobraćajnog sistema
Na teritoriji Srbije od početka godine poginule su 23 bicikliste, a povređeno je više od 400. MUP Srbije skrenuo je pažnju da su oni najugroženija kategorija učesnika u saobraćaju.
„Apelujemo na vozače putničkih i teretnih vozila i autobusa da posebnu pažnju usmere na bicikliste, kako bi sačuvali njihovu bezbednost. Sa druge strane, apelujemo i na bicikliste da upotrebnom svetala i reflektujućih elemenata učine sebe vidljivijim, a samim tim i bezbednijim u saobraćaju”, saopšteno je iz MUP-a i objavljen apel i na društvenim mrežama.
Ključni problem, kada je reč o bezbednosti biciklista u saobraćaju, jeste njihova ranjivost, jer i pri relativno malim brzinama često zadobijaju teške povrede, uglavnom zbog toga što im je jedina zaštita njihova odeća, ukazali su stručnjaci Agencije za bezbednost saobraćaja (ABS).
Važnu ulogu ima i brzina vozila koja učestvuju u sudaru sa biciklistima, naročito kada je reč o težim posledicama. Biciklisti su često slabo uočljivi za druge učesnike u saobraćaju, pre svega jer su dimenzije vozila manje u poređenju sa automobilima, autobusima ili teretnim vozilima.
To je poseban problem u noćnim uslovima vidljivosti, pogotovo u slučajevima kada bicikl nije opremljen odgovarajućim svetlima, a to su belo na prednjoj i crveno svetlo na zadnjoj strani bicikla, kao i ako vozač i putnik na biciklu ne nose svetlu odeću.
Stručnjaci naglašavaju i činjenicu da biciklisti različite starosne dobi i pola imaju različite psihofizičke sposobnosti. Deca uglavnom nemaju dovoljno iskustva i znanja, a stariji imaju smanjenu moć zapažanja, smanjene fizičke sposobnosti i pokretljivost.
Bezbednost dvotočkaša u velikoj meri zavisi i od saobraćajnog okruženja, koje je najčešće dizajnirano i prilagođeno za kretanje motornih vozila i nije predviđeno za bicikliste.
„Oni su često prinuđeni da se kreću kolovozom gde ih vozači motornih vozila tretiraju kao ’ometače’ saobraćaja, a ne kao sastavni deo saobraćajnog sistema, pri čemu često i sami ne poštuju pravila – ne postupaju u skladu sa signalizacijom, zabranom korišćenja mobilnih telefona, audio i video uređaja, upotrebom svetala na biciklu. Saobraćajne nesreće sa učešćem biciklista, zbog njihove velike ranjivosti, češće za posledicu imaju poginule osobe, nego što je to slučaj kod udesa sa učešćem samo motornih vozila sa zatvorenom karoserijom”, navodi se u rezultatima istraživanja ABS-a.
Kada se uporedo posmatraju podaci o nastradalim biciklistima i nastradalim vozačima i putnicima u automobilima, dolazi se do podataka da biciklisti kada učestvuju u saobraćajnoj nesreći imaju skoro šest puta veći rizik da smrtno stradaju nego što je to slučaj sa putnicima i vozačima u automobilima.
U proseku, godišnje u udesima u Srbiji pogine oko 50 i bude povređeno oko 1.486 biciklista. Svaka jedanaesta poginula i svaka četrnaesta povređena osoba u saobraćajnim nesrećama je – biciklista. Oni čine oko devet odsto od ukupnog broja poginulih i oko sedam procenata od svih povređenih osoba u udesima, pokazuju podaci ABS-a.
Saobraćajne nesreće sa učešćem biciklista se najčešće događaju u leto i jesen, odnosno u periodu godine od jula do oktobra, a najviše u avgustu.
Stručnjaci savetuju biciklistima da imaju zakopčanu zaštitnu kacigu, koja će im spasiti život u slučaju pada sa bicikla i sprečiti povrede glave.
„Koristite štitnike za kolena i laktove kako biste ublažili udarce od pada. Nosite odgovarajuće cipele i proverite da li su pertle pravilno vezane. Obucite adekvatnu odeću – pantalone sa užim nogavicama, majice i jakne koje su uz telo, kako ne bi došlo do zakačinjanja delova garderobe o pedale i druge delove bicikla”, savetuju iz ABS-a.
Bicikl treba da bude ispravan, ručice na upravljaču čvrste i pravilno podešene, a sedište na odgovarajućoj visini – tako da stopala obe noge budu u stanju da dodirnu zemlju. Kočnice moraju da budu ispravne, a pneumatici na točkovima napumpani pod odgovarajućim pritiskom.
Belo svetlo na prednjoj i crveno na zadnjoj strani bicikla moraju biti ispravni i postavljeni na odgovarajuće položaje. Zvonce ili sirena takođe moraju biti ispravni.
„Kada prelazite preko kolovoza, trudite se da se ponašate kao da ste pešak. Pogledajte pažljivo levo, desno, levo. Kada procenite da je bezbedno započnite prelazak, gurajući bicikl pored sebe. Koristite ručne signale da upozorite druge učesnike u saobraćaju ili im date obaveštenje o skretanju i promeni položaja na kolovozu”, savetuju stručnjaci.
U noćnim uslovima i kada je smanjena vidljivost, osim što bicikl mora da bude osvetljen, biciklista treba da ima svetlu i odeću sa retroreflektujućim materijalima. Ako voze bicikl kolovozom, treba da se kreću u širini od najviše jedan metar od desne ivice kolovoza, ali ne uz sam ivičnjak.

Svi bi u menadžere, niko neće u prosvetu
Poražavajuće mali broj studenata koji nameravaju da postanu prosvetni radnici ponavlja se iz godine u godinu. Avetinjski pusti ostaju smerovi fakulteta koji obrazuju nastavnike. Stručnih profesora za fundamentalne opšteobrazovne predmete u preduniverzitetskom školstvu već nema dovoljno, i neće ih ni biti dok na pragu fakulteta ima najmanje budućih brucoša koji žude da steknu visoko obrazovanje da bi se vratili u učionice kako bi neke nove đake opismenili.
Zvuči optimistično kad se kaže da je na Matematičkom fakultetu u Beogradu na smeru nastavnik matematike ove godine konkurisalo duplo više studenata nego lane. Ali u brojkama, realnost izgleda ovako: prošle godine je u ovo doba bilo svega osam kandidata, sada ih je 16, a planirano je 70 brucoša.
Na svim srbističkim katedrama na republičkom nivou očekuje se da će biti popunjeno oko 40 odsto ponuđenih mesta za buduće studente.
– U Novom Sadu, Nišu, Kragujevcu, Beogradu, Kosovskoj Mitrovici, kada se sve sabere, planirano je 441 mesto na budžetu, a ima 186 kandidata. Samo u Beogradu za grupu za srpski jezik i književnost bilo je prijavljeno 34 kandidata na 100 mesta, a za srpsku književnost i jezik 63 na predviđenih 150 mesta. Slično je bilo i prošle godine. Slikovito, ako bismo gledali po poslovičnoj slici čaše vode koja je do pola puna ili prazna, zavisi da li ste optimista ili pesimista, ta čaša je svakako – šuplja – dočarava za „Politiku” prof. dr Slavko Petaković, šef katedre za srpsku književnost s južnoslovenskim književnostima na Filološkom fakultetu Univerziteta u Beogradu.
Jagme za indeks nema ni na Opštoj fizici, smeru Fizičkog fakulteta koji u glavnom gradu upisuju budući nastavnici ovog predmeta. Tu je prijavljen samo – jedan kandidat. Pad broja zainteresovanih se beleži već osam godina, ali do sada nije bila ovako alarmantna situacija. Kako je izjavio dekan, prof. dr Ivan Belča, ovaj brucoš će imati sve predmete, ništa neće biti izbačeno, a sledeći potez je na državi jer ne sme da se dozvoli da se ugasi Opšta fizika, pošto bi u tom slučaju buduće generacije ostale bez nastavnika.
Oskudicu interesovanja za prosvetni poziv potvrđuju i preliminarne rang-liste za upis na Prirodno-matematičkom fakultetu u Novom Sadu. Studije za profesora hemije tu će upisati samo jedan kandidat, a planirano je 20 brucoša. Za buduće nastavnike fizike bilo je ukupno tri kandidata, jedan je pao prijemni, jedan „upao” na samofinansiranje i jedan zavredeo indeks na budžetu, mada je ukupno studenata na ovom smeru moglo biti 25. Za ostala nastavnička zvanja na novosadskom PMF-u zainteresovanost je za mrvicu bolja. Na smeru za profesore matematike ima osam kandidata za 51 budžetsko mesto, dok je za profesore geografije 11 rangiranih, a 40 raspoloživih mesta.
– Mi smo sada u prvom planu kao nacionalna disciplina, a kada smo pokušali da srpski jezik i književnost dobije natpredmetni status, da se uvede na sve fakultete, ta inicijativa ostavljena je da istrune u lavirintima birokratije. Dobili smo deklarativnu podršku i van toga se ništa nije učinilo – ukazuje Petaković.
Njegove reči „prosveta je trenutno na mrtvom vezu, ostavljena je da odumre” i više puta isticane stipendije za studente koji se obrazuju za nedostajuća zanimanja u školama teško da će biti od pomoći. Za ovu godinu dodeljeno ih je samo pet, a novi konkurs uskoro treba da bude raspisan.
– Ne verujem da će to dati velikog efekta, budući da je student potpuno svestan da kad se završi studiranje on ulazi u prosvetu gde su plate takve kakve jesu i, što je veći problem, gde položaj prosvetnog radnika nije dobar – konstatuje ovaj profesor.
Nastavnici tvrde da su nemoćni. Ugled im je srozan. Plate su im ispod republičkog proseka. Učenici to vide i neće da postanu nastavnici. Nastavi li se tako, ne bi čudilo da u dogledno vreme u mnogim školama table budu najpametnije, nastavnici uglavnom nedovoljno stručni, a đaci posledično funkcionalno nepismeni. Hoće li s takvim predznanjem upisivati fakultete?
Da ironija bude veća, najodgovorniji donosioci odluka istrajno tvrde da je obrazovanje prioritet, a unapređivanje kvaliteta obrazovanja strateški cilj. U prvom planu je digitalizacija, a vraćanje dostojanstva prosvetnom esnafu ostaje na marginama. Šta uraditi da se pomak nabolje vidi ubrzo, da se ne čeka deset godina?
– Prvi korak mogu biti stipendije, ali to nije rešenje. Drugi je povećanje plata. Treći, rešavanje statusa prosvetnog radnika, zaštita od pritisaka i sprečavanje nasilja kojima je izložen, kao i prevencija nasilja u bilo kom obliku u školama. To se mora sistemski rešiti vrlo rigidnim kažnjavanjem. Nastavnik mora imati ugled u društvu, a primer i uzor za to treba da budu oni koji istupaju u javnom prostoru. Kada okruženje bude podsticajno tako da đaci u velikom broju upisuju nastavničke smerove i konkurencija će biti veća i najbolji će ulaziti u učionice. Svi ovi koraci su povezani, ne može da se ispuni samo jedan – smatra Petaković.
Medijski prostor, portali naročito, obiluju svakojakim jezičkim pogreškama, lektori su desetkovani, zvanična saopštenja državnog vrha, pa i Ministarstva prosvete, neretko su ugledni primeri grešaka, počevši od pravopisnih. Ako bi, recimo, bar državne institucije koje već imaju službe za odnose s javnošću obavezno morale da uposle profesore srpskog jezika kao lektore, da li bi i to doprinelo pravilnijoj upotrebi srpskog jezika, podsticajnom okruženju i većem interesovanju za studije srpskog jezika?
– To bi bio kulturni uticaj iznutra koji je najbitniji i koji bi menjao ovo društvo. Kad učenik vidi da uopšte nije važno kako govorite, kako pišete, on prihvata taj model. Kada bi u institucije koje se obraćaju javnosti ušli profesori srpskog jezika i književnosti to bi oblikovalo javni izraz, onda bi i đaci i svi građani imali orijentir šta je poželjno, društveno prihvatljivo i važno. Deca nemaju signal iz okruženja koji im kaže da je bitan način izražavanja, poznavanje svog jezika. Ne čitaju kao pre, a uticaj elektronskih medija je ogroman. Navikli su na kratke poruke koje su ekspresivno svedene. Bogatim jezikom možete da izrazite svoju psihološku slojevitost, tanane emocije, nijanse u raspoloženjima, bogatstvo svoga bića. Što vam je jezik siromašniji, teže možete da komunicirate s drugima. Pitanje je da li siromašenje jezika korespondira s osiromašenjem potrebe da se razgovara s drugim čovekom, jer se komunicira kratkim porukama, emotikonima, sažetim mejlovima, frazama, rečeničnim sklopovima koji su klišei. Nisam siguran da problem u komunikaciji dece nije povezan sa siromaštvom jezika, a ono sa iščezavanjem potrebe da se zaista komunicira s drugom osobom – zaključuje šef katedre za srpsku književnost.

Rubljov izborio četvrtfinale Vimbldona, protivnik Đoković ako pobedi Hurkača
Ruski teniser Andrej Rubljov plasirao se u četvrtfinale Vimbldona, pošto je danas u osmini finala savladao Aleksandra Bublika iz Kazahstana rezultatom 7:5, 6:3, 6:7 (6:8), 6:7 (5:7), 6:4.
Meč je trajao tri sata i 20 minuta. Ovo je bio šesti međusobni duel ruskog i kazahstanskog tenisera, a četvrti trijumf Rubljova.
Rubljov će u četvrtfinalu igrati sa pobednikom meča između Srbina Novaka Đokovića i Poljaka Huberta Hurkača, koji je na programu kasnije večeras.
Plasman u četvrtfinale Vimbldona izborio je još jedan ruski teniser Roman Safiulin, koji je pobedio Kanađanina Denisa Šapovalova 3:6, 6:3, 6:1, 6:3. On će u četvrtfinalu igrati sa pobednikom meča između Italijana Janika Sinera i Danijela Elahija Galana iz Kolumbije.

Ugroženima osim struje i gasa, manji i računi za grejanje
BEOGRAD – Vlada Srbije usvojila je danas izmene Uredbe o energetski zaštićenom kupcu, na osnovu koje će tim potrošačima, osim za struju i gas, biti umanjeni i računi za grejanje.
Domaćinstvo sa jednim članom i stambenom površinom do 25 metara kvadratnih (m2), koji stekne status energetski zaštićenog kupca, imaće pravo na umanjenje mesečnog računa za grejanje.
Pravo na umanjenje računa za toplotnu energiju imaće i energetski zaštićeni kupci, odnosno domaćinstva sa dva i tri člana i stambenom površinom od 35 m2, kao i domaćinstva sa četiri i pet članova i stanom od 45 m2 i ona sa šest i više članova i stambenom površinom od 55 m2.
Tim potrošačima će, kako se navodi u uredbi, biti umanjeni računi za grejanje za oktobar, novembar, decembar, januar, februar i mart.
Energetski zaštićeni potrošači imaju pravo i da dobiju između 120 i 250 kilovat sati besplatne struje mesečno, u zavisnosti od broja članova domaćinstva, kao i od 35 do 75 kubnih metara gasa mesečno tokom grejne sezone.
Na umanjenje računa za struju tokom cele godine imaće domaćinstva sa jednim članom i sa potrošnjom struje od 120 kilovat časova (kWh) mesečno, kao i domaćinstva sa dva i tri člana i potrošnjom od 160 kWh, domaćinstva sa četiri i pet članova i potrošnjom od 200 kWh i domaćinstva sa šest i više članova i potrošnjom struje od 250 kWh mesečno.
Umanjenje računa za prirodni gas imaće domaćinstva sa jednim članom i potrošnjom gasa od 35 metara kubnih (m3) mesečno, zatim ona sa dva i tri člana i potrošnjom od 45 m3, domaćinstva sa četiri i pet članova i potrošnjom od 60 m3 i domaćinstva sa šest i više članova i potrošnjom gasa od 75 m3 mesečno.
Izmenom uredbe pomerena je naviše osnovica zarada po osnovu koje potrošač ima pravo da stekne status energetski zaštićenog kupca, tako da za domaćinstva sa jednim članom novi limit je mesečni prihod do 13.222 dinara, za domaćinstva sa dva i tri člana do 19.251 dinara, za domaćinstva sa četiri i pet članova do 25.276 dinara i do 31.786 dinara za domaćinstva sa šest i više članova.
Uredba stupa na snagu danom objavljivanja u Službenom glasniku, a odredbe koje se odnose na zaštitu ugroženog kupca toplotne energije primenjivaće se od sutra do 15. aprila 2014. godine.
Energetski zaštićen, odnosno ugroženi kupac, prema toj uredbi je domaćinstvo (pojedinac, porodica) koje živi u jednoj stambenoj jedinici, sa jednim mernim mestom na kome se meri potrošnja električne energije, odnosno prirodnog gasa i toplotne energije.
Uverenja o statusu energetski zaštićenog kupca izdaje nadležni organ jedinice lokalne samouprave i važi do kraja kalendarske godine. Novi zahtev za narednu kalendarsku godinu može se podneti najranije 30 dana pre isteka roka postojećeg.
Osim prihoda, uslov za sticanje statusa energetski zaštićenog kupca je neposedovanje drugog stambenog prostora, osim stambenog prostora koji odgovara potrebama domaćinstva u skladu sa zakonom kojim se uređuje socijalna zaštita.
Energetski zaštićeni kupac može steći pravo na umanjenje mesečne obaveze samo za navedene količine električne energije, prirodnog gasa i toplotne energije za broj m2 stambenog prostora, a ne kumulativno.
Zaštićeni status domaćinstva mogu da izgube ako im je mesečna potrošnja struje i gasa dva i po puta veća od limita predviđenog uredbom o energetski zaštićenom potrošaču.

Berza deli sudbinu srpske privrede
Na Beogradskoj berzi trguje se gotovo osam puta manje nego pre početka krize. Posle rekordne 2007, kada je prosečan dnevni promet prelazio osam miliona evra, usledio je dramatičan pad i prošle godine vrednost dnevnog trgovanja bila je manja od milion.
– Ove godine situacija je tek neznatno bolja i dnevni prosek u prvih devet meseci iznosio je oko 1,1 milion evra, što je u velikoj meri posledica transakcija među povezanim firmama. Recimo, gotovo polovinu ukupnog prometa od početka godine čini transakcija „Frikoma” vredna skoro 100 miliona evra, ali unutar zajedničke „Agrokor grupe” – objašnjava Nenad Gujaničić iz brokerske kuće „Vajzbroker”.
Zašto je Beogradska berza doživela ovako strmoglav pad i koliko je daleko od najpoznatijih svetskih čiju užurbanost, graju i adrenalin gledamou holivudskimfilmovima?
Odgovor je jednostavan. Svetska kriza najpre je udarila na finansijske institucije, oborila vrednost akcija na svim svetskim berzama i smanjila interes za berzansku trgovinu. Ubrzo potom je usledilo i povlačenje velike količine stranog kapitala sa mladih i slabo razvijenih tržišta, a mi smo u toj grupi. Osim ovih globalnih dešavanja, u kojima smo nebitni i na koja nikako nismo mogli da utičemo, tu su i naše osobenosti koji su doprinele padu prometa na berzi.
– Veliki pad investicione aktivnosti posledica je i lokalne korporativne prevare, poput „Agrobanke”, koja je smanjila interes investitora i demotivisala ulagače, a slaba regulativa i gotovo nikakav državni interes za razvoj tržišta doveli su do njegovog „pražnjenja”, pa većina kompanija želi da napusti Beogradsku berzu – objašnjava Gujaničić, dodajući da se slično desilo i na drugim berzama i regionu.
Logično je sada, pet godina nakon početka svetske krize, pitanje – može li se oživeti Beogradska berza, i što je još važnije, kako to uraditi?
Jedno je jasno – preko noći ne može nikako, kao što nije moguće ekspresno popraviti ni ekonomiju jedne zemlje. Ali, najpre, potrebno je i moguće da država promeni odnos prema ovom tržištu kako bi vratila poverenje ulagača.
– U ovom trenutku država je indirektan vlasnik berze. Donosi zakone, i faktički kreira tržišni materijal. Zato je potrebno da ona promeni odnos prema ovom tržištu kako bi postepeno vratila poverenje ulagača. Zatim je neophodno na berzi listirati velike kompanije poput „Telekoma” i EPS-a i dugoročne državne dužničke hartije – kaže naš sagovornik, dodajući da je neophodna i reforma penzionog sistema koja bi ojačala dobrovoljne penzione fondove koji bi onda, takođe, bili igrači na Beogradskoj berzi.
Da je „pad aktivnosti na domaćem tržištu kapitala u poslednjih nekoliko godina očigledan”, za „Politiku” potvrđuju i na samoj Beogradskoj berzi.
– Od snažnog rasta tržišta, 2007, kada su beleženirekordni prometi, došlo je do povlačenja stranih i domaćih ulagača, tako da su danas nekoliko puta manji. Iako su trendovi donekle stabilizovani, domaće tržište kapitala još se bori s problemima (ne)likvidnosti koja karakteriše i druge berze jugoistočne Evrope – navodi Natalija Nedeljković sa Beogradske berze.
Na naše pitanje – kako oživeti ovu berzu, ona odgovara da bi uključivanje akcija javnih preduzeća, njihova potpuna ili delimična privatizacija, ali i uključenje državnih dužničkih hartija od vrednosti na tržišta berze doprineli rastu likvidnosti, formiranju domaće investicione tražnje i privlačenju velikih investitora.
– Takođe, stabilna ekonomija u pogledu kretanja kursa i inflacije pozitivno bi delovali na građane i privredu koji bi ulaganje na berzi mogli da koriste kao alternativu štednji i mogućnost da deo svojih sredstava ulože u poslovanje uspešnih domaćih kompanija – objasnila je ona.
Ipak, važno je i to da ovdašnje kompanije ubuduće budu otvorenije prema javnosti i da objavljuju sve informacije koje su važne za cenu njihovih hartija od vrednosti. Sada su one prilično zatvorene uz, kako kažu na berzi, svega nekoliko dobrih primera.
--------------------------------------------------------------
Čime se sve trguje
Najveći deo prometa na našoj berzi potiče iz trgovanja akcijama, kako kompanija koje su se same opredelile da izađu na berzu, tako i onih čije su akcije nedavno podeljene građanima, poput NIS-a i Aerodroma „Nikola Tesla”.
– Investitorima su osim akcija domaćih banaka, najinteresantniji vlasnički papiri proizvodnih preduzeća, pre svega onih iz prehrambene industrije, ali i pojedinih građevinskih kompanija. Sa druge strane, domaće tržište ne obiluje dužničkim hartijama od vrednosti ni kompanija, ni države i njenih institucija. Postoji velika šansa za razvoj na tržištu duga, kako državnog tako i korporativnog – zaključak je stručnjaka Beogradske berze.

Mere Vlade Srbije naišle na podršku MMF-a i Svetske banke
VAŠINGTON –Mere koje je najavila Vlada Srbije, sa ciljem da se zemlja prilagodi svetskom trendu da se troši onoliko koliko se zaradi, naišle su na podršku tokom redovnog godišnjeg zasedanja Svetske banke i Međunarodnog monetarnog fonda u Vašingtonu, izjavila je guvernerka Narodne banke Srbije Jorgovanka Tabaković.
Tabaković je istakla da su svi svesni da te mere nisu popularne i da su teške, ali da se odnose na budućnost same države i građana.
„Primetila sam podršku i dobrodošlicu hrabrim, nepopularnim, ali neophodnim merama da se Srbija prilagodi onome što je svetski trend, a to je da troši onoliko koliko zarađuje. Mi radimo na tome da uštedimo gde se može, a ne da neko 'jede sa dve kašike, a da drugi da nema ni za hleb'“, rekla je guvernerka Tabaković ya Tanjug u Vašingtonu.
Ona je objasnila da postoje dve pogrešne percepcije javnosti kada su u pitanju zasedanja MMF-a i SB.
„Kod dela građana se to smatra kao odlazak kod bogatog rođaka koji spremi torbu sa parama, dok drugi deo javnosti misli da ste ovde došli da vas neko brifinguje i da vam ispostavi spisak zahteva. Mi smo, međutim, ovde da predstavimo mere kojima želimo da povećamo zaposlenost i životni standard građana a ne da od nekog dobijemo saglasnost za mere koje preduzimamo ili da se nekome dopadnemo”, naglasila je guvernerka.
Ona je rekla da se Srbija sada nalazi u ovakvoj situaciji zato što „površni političari nisu na vreme preduzimali neophodne mere”. 
„Mi smo do donošenja ovih mera bili taoci te politike zavaravanja da će se stvari rešiti same od sebe. Novac se od 2008. trošio na način 'niko nije sklonio na vreme piće sa stola', a da su sredstva dobijena iz privatizacije bukvalno gotovo netragom nestala”, navela je Tabaković.
Guvernerka je istakla da Srbija danas ima relativno stabilan kurs, i da je mesečna inflacija u septembru iznosila nula odsto, dok je na nivou od prošlog do ovog septembra bila 4,9 odsto. 
„Samo niska i stabilna inflacija može da omogući sprovođenje planova i privrede i građana. Niskoj inflaciji su pomogle mere monetarne politike, ali i uspešna poljoprivredna sezona, i izvoz odnosno ono što je produkcija Fijata”, dodala je ona.
Govoreći o vladinim merama, guvernerka je istakla da je važno da MMF ne određuje prebrzu dinamiku u postizanju tih rezultata jer se te mere tiču ljudi i svaka država mora da bude svesna da treba da ih sprovodi u socijalno održivoj atmosferi. 
„Vlada je pokazala da je mere prvo spremna da sprovede na sebi predlaganjem mera koje se tiču javnog sektora i smanjivanja troškova u svojoj nadležnosti, kao i podsticanjem investicija u privatnom sektoru, što je jedino održivo i vodi održivom privrednom rastu”, kazala je Tabaković.
Ona je naglasila da ubuduće ne sme da se dozvoli da „penzioner prima penziju a da istovremeno kroz neku komisiju ili organ prima punu platu zauzimajući radno mesto nekom mladom čoveku”.
Tabaković je navela da je svesna da vlada svojim merama dovodi sebe u opasnost da one sa kojima sarađuje gubi kao glasače, ali je dodala da „ako je neko spreman da vidi samo svoju platu, a da ne vidi budućnost svoje dece i države, takva podrška ne treba nikome”.
Ona je pohvalila ministra finansija Lazara Krstića, rekavši da je zadobio njeno poverenje kada je rekao da će mu se sve što ne uradi kako treba u domenu fiskalne politike vratiti kao bumerang preko monetarne politike. 
„On zna i razume taj sistem spojenih sudova, i to je za mene garancija i zalog za budućnost”, zaključila je guvernerka.

Suđenje Miškoviću bez odlaganja
Posebno odeljenje za organizovani kriminal Višeg suda u Beogradu juče je započelo pripremno ročište za suđenje Miroslavu Miškoviću, koje će biti nastavljeno danas. Miškovićevi advokati tražili su odlaganje pripremnog ročišta, ali je sud taj predlog odbio.
Branilac Zdenko Tomanović tražio je odlaganje rekavši da nisu ispunjeni uslovi za fer i pravično suđenje jer predstavnici državne vlasti u izjavama od početka procesa krše pretpostavku nevinosti Miškovića. On je te izjave nazvao "kampanjom" koja je "kulminirala" nakon odluke Ustavnog suda da je produžavanje pritvora Miškoviću bilo neustavno.
Advokat Krsto Bobot tražio je da se suđenje Miškoviću spoji sa suđenjem Milu Đuraškoviću, ali je sudija nakon pauze od pola sata odbacio zahtev za odlaganje ročišta, kao i za spajanje postupaka.
Sudija je apelovao na državne organe i medije da ne povređuju pretpostavku nevinosti i da se svi optuženi moraju smatrati nevinima dok se suprotno ne dokaže. Sudija je zatim doneo rešenje o početku pripremnog ročišta, koje je zatvoreno za javnost, u skladu sa članom 345. novog Zakonika o krivičnom postupku (ZKP).
Pripremno ročište je nova procesna radnja koja je uvedena novim zakonikom i već godinu dana se primenjuje u postupcima protiv okrivljenih za organizovani kriminal. Uvedeno je kao neka vrsta dogovora između suda i stranaka (tužioca i odbrane) o budućem toku suđenja. Kada suđenje počne, ono će biti otvoreno za javnost: na početku glavnog pretresa čitaće se optužnica i tek tada će se okrivljeni izjašnjavati o krivici.
Početak suđenja može se očekivati najranije za mesec dana. Advokat Tomanović je novinarima ispred suda rekao da će odbrana tražiti od posmatrača iz EU, UN i domaćih strukovnih organizacija da prate suđenje. On je posle u izjavi za Betu pojasnio da je prisustvo domaćih i stranih posmatrača neophodno u postupku u kojem je potvrđena optužnica kojom se finansijski investitor izjednačava sa strateškim, u kojoj se kao protivpravna korist proglašava stopa euribora i u kojoj se davanje kredita proglašava sticanjem vlasništva.
Bez namere da komentariše konkretan slučaj, profesor krivičnog procesnog prava dr Milan Škulić kaže da pripremno ročište ne doprinosi efikasnosti postupka.
– Da nema pripremnog ročišta, suđenje bi danas počelo, u prisustvu javnosti i okrivljeni bi već imali priliku da se izjasne o krivici i da iznesu odbranu. U praksi se već pokazalo da pripremno ročište samo komplikuje postupak. Dok se radilo na izmenama ZKP-a, predstavnici Tužilaštva za organizovani kriminal tražili su da se briše odredba o održavanju pripremnog ročišta. Tvrdili su da ono ničemu ne koristi – kaže dr Škulić.
Pripremno ročište je obavezno za krivična dela zaprećena kaznom većom od 12 godina zatvora.
Pitamo zbog čega je ZKP propisao da javnost ne prisustvuje pripremnom ročištu.
– Ideja pisaca zakona je da to bude stvar stranaka i suda, kako bi sud mogao da organizuje tok budućeg suđenja. Zato se smatra da javnost tu nije potrebna. Međutim, treba imati u vidu da sud može, pomoću portparola, obaveštavati javnost o toku postupka – objašnjava Škulić.
Zakonik čak predviđa mogućnost da se sa pripremnog ročišta direktno pređe na početak glavnog pretresa, dakle istog dana, ako sudija smatra da je to potrebno i da su za to ispunjeni uslovi. Međutim, to se do sada u praksi nije dešavalo, jer bi u takvim slučajevima suđenje započelo bez prisustva javnosti, uprkos pravilu da je glavni pretres javan.
Da podsetimo, vlasnik Delta holdinga” optužen je za malverzacije sa putarskim preduzećima, a među optuženima su i Miškovićev sin Marko i vlasnik Nibens grupe” Milo Đurašković. Tužilaštvo tereti optužene da su izvlačenjem i prisvajanjem finansijskih sredstava i imovine iz više preduzeća za puteve od 2005. do 2010. godine oštetili ta preduzeća za 16,95 milijardi dinara, a budžet Srbije za 472 dinara.
Mišković je 23. jula pušten iz pritvora uz jemstvo od 12 miliona evra, a njegovom sinu Marku je 7. oktobra ukinut kućni pritvor pošto je kao garanciju dao lokal vredan 3,3 miliona evra.

Dinamitom na Nebojšu Marića
Kosovska Mitrovica – Zdravstveno stanje Nebojše Marića (49), radnika Uprave prihoda u Kosovskoj Mitrovici koji je ujutru povređen nakon jake eksplozije koja se dogodila u njegovom stanu je stabilno. Nalazi se na odeljenju ortopedije Kosovskomitrovačkog zdravstvenog centra gde je prevezan kolima kosovske policije. Kako za „Politiku” kaže dr Aleksandar Božović, ortoped u Kosovskomitrovačkoj bolnici, Marić je zadobio povrede donjih ekstremiteta.
U jakoj eksploziji koja se dogodila ujutru u 3.45 u strogom centru Kosovske Mitrovice, u Ulici Lole Ribara, srećom nije bilo više povređenih, s obzirom na to da je u trenutku napada u stanu pored Nebojše bila i njegova supruga. Pričinjena je veća materijalna šteta u stanu koji se nalazi u prizemlju zgrade, kao i na obližnjem hotelu, a oštećeno je i jedno vozilo parkirano u neposrednoj blizini.
Željko Bojić, šef operative Regionalne policije za sever Kosova, kazao je za „Politiku” da je na lice mesta izašla istražna jedinica kosovske policije potpomognuta Euleksom i Kforom. Još ne može da saopšti o kojoj je vrsti eksploziva reč, dok uviđajne ekipe, pripadnici kosovske policije ne sačine izveštaj.
„Politika” nezvanično saznaje da je reč o eksplozivu a ne o bombi, kao i da dejstvo ove eksplozivne naprave doseže u prečniku i do 11 kilometara.
Nebojša Marić rekao je da je napad na njega i njegovu suprugu klasičan pokušaj ubistva i da su samo pukom srećom preživeli, jer je u momentu eksplozije bio u sobi, i gledao TV, što je verovatno i bio znak počiniocima ovog akta da nekoga ima u stanu.
– Zaspao sam, a televizor je ostao upaljen. Jaka eksplozija me je bacila s kreveta i u momentu sam video kako štokovi od prozora i sa vrata lete na sve strane. Verujem da je motiv mog pokušaja ubistva taj, što sam javno rekao da se ne izađe na predstojeće izbore – kazao je za „Politiku” Marić. On je naveo da je nedavno istupio iz Samostalne liberalne stranke, jedne od partija koja se kandiduje na predstojećim lokalnim izborima 3. novembra, gde je bio na listi kandidata za odbornike, jer je uvideo da se to kosi sa onim za šta se zalagao punih 14 godina.
Ovaj incident najoštrije je osudila Kancelarija za Kosovo i Metohiju. Povodom napada u severnoj Mitrovici oglasio se Farid Zarif, šef Unmika, ocenivši da je reč o kukavičkom aktu nasilja koji opasno ugrožava bezbednost i stabilnost u regionu.

Profesor dr Snežana Rakić – vršilac dužnosti direktor GAK „Narodni front”
Profesor dr Snežana Rakić je odlukom Vlade Srbije imenovana za vršioca dužnosti direktora Ginekološko-akušerske klinike „Narodni front” u Beogradu umesto profesora dr Dušana Stanojevića, dosadašnjeg direktora koji je istom odlukom razrešen te dužnosti. 
Time je konačno stavljena tačka na nemila dešavanja poslednjih nekoliko meseci u ovoj ustanovi, koja su počela krajem jula, kada su lekari osumnjičeni za smrt jedne od beba iz blizanačke trudnoće. Zbog toga je Ministarstvo zdravlja, posle obavljenog spoljašnjeg stručnog nadzora, protiv jedne od doktorki podnelo krivičnu prijavu. Međutim, prošle nedelje, članovi sindikata i Stručnog saveta su protestovali protiv promena na čelu kuće, odbijajući objašnjenja koja su stizala iz Ministarstva zdravlja da u ovoj ustanovi vlada haos i loš ambijent za rad.
– Ja sam odrasla u GAK „Narodnom frontu” i zbog ljudi koji ovde rade prihvatiću mesto vršioca dužnosti direktora. Kao načelnik porodilišta više od 10 godina, sa jednom pauzom, sa svim kolegama sam bila u svakodnevnoj komunikaciji i nikada nisam imala problema. Zaista mislim da nisu svi protiv mene – izjavila je za „Politiku” dr Rakić.
Ona kaže da na čelo GAK „Narodni front” dolazi kao vanredni profesor Medicinskog fakulteta, ali priznaje uz političku podršku, jer danas ne možete bez podrške političara postanete direktor. Član je SNS-a. Takođe, dodaje da ne može da definiše prve poteze koje će preduzimati kao direktor, na primer, da li će ukinuti naplatu epiduralne anestezije, zbog koje je ova klinika često prozivana.
– Moram da uđem u problematiku rukovođenja, ali ovo nije ustanova koja ima problema i gubitke. Želela bih da na mesto osobe koja će se baviti menadžmentom dovedem školovanog, mladog stručnjaka, ono što se na zapadu zove medicinski administrator – otkriva dr Rakić.
Profesor dr Dušan Stanojević za „Politiku” je kazao: „Odlazim kao pobednik, jer je iza mene stao ceo kolektiv, ceo Upravni odbor i to je najbolji momenat da se ode sa vlasti.” Novoj direktorki je poželeo sve najbolje u radu, dodajući da kliniku ostavlja u dobrom materijalnom stanju, sa čak 150.000 evra u zalihama.
– Nikome kao klinika ništa ne dugujemo. Neka vlada objašnjava zašto me neće, ali ne smatram se političkom žrtvom. Za smrt jedne od beba iz blizanačke trudnoće lekari apsolutno nisu krivi, što će istraga, uveren sam dokazati. Ta priča je iskorišćena da se klinika diskredituje i pripremi teren za ovu smenu, kazao je za naš list dr Stanojević, koji kaže da nije član nijedne političke stranke.

Natašu Marković zaboravili i Beograd i Priština
Ko­sov­ska Mi­tro­vi­ca – Je­di­na pre­o­sta­la Srp­ki­nja Na­ta­ša Mar­ko­vić, u se­lu Bre­ža­nik na­do­mak Pe­ći, ne­da­le­ko od jed­ne od ve­ćih srp­skih en­kla­va Go­ra­žde­vac, pre­pu­šte­na je pu­nih 14 go­di­na na mi­lost i ne­mi­lost do­ju­če­ra­šnjih kom­ši­ja Al­ba­na­ca. Iako se nje­na si­tu­a­ci­ja ne­što ma­te­ri­jal­no po­pra­vi­la po­sle tek­sta u „Po­li­ti­ci”, ka­da je Be­o­grad re­šio da joj is­pla­ću­je mi­ni­mal­nu so­ci­jal­nu po­moć, ona i da­lje ži­vi u ku­ći kom­ši­je Sr­bi­na, jer je nje­na do ze­mlje srav­nje­na.
Na­vod­no, sti­zao je gra­đe­vin­ski ma­te­ri­jal iz Go­ra­ždev­ca, ko­ji je po­sla­la dr­ža­va Sr­bi­ja, ali je to bi­lo do­volj­no da se sa­gra­di tek jed­na šu­pa ili „ko­ko­ši­njac”, ko­ji joj i ne tre­ba, jer su joj ’99. svu sto­ku ote­ra­li – go­ve­da, svi­nje, ko­ko­ške... Je­dva je, s te­ško bo­le­snom se­strom, us­pe­la da iz­beg­ne linč. Me­se­ci­ma su ži­ve­le u šu­mi, je­le tra­vu, li­šće, na­da­ju­ći se da će se po­sle ra­ta sve ne­ka­ko smi­ri­ti. Ali, ni­je.
I sa­da pre­ži­vlja­va gol­go­tu sa­ma, jer joj je se­stra umr­la u mar­tu pro­šle go­di­ne zbog ne­bri­ge i ne­ha­ta onih ko­ji su mo­gli da po­mog­nu.
Do­ju­če­ra­šnje kom­ši­je Al­ban­ci ha­ra­ju Na­ta­ši­ne nji­ve, no­ću joj ku­ca­ju na im­pro­vi­zo­va­na vra­ta, raz­va­lju­ju pro­zo­re, ko­je i ni­je te­ško raz­va­li­ti, jer su ume­sto sta­kla naj­lo­ni i kr­pe.
U te­le­fon­skom raz­go­vo­ru še­zde­set­tro­go­di­šnja Na­ta­ša Mar­ko­vić, i da­lje otre­si­ta, hra­bra že­na ko­ja go­vo­ri ne­ko­li­ko stra­nih je­zi­ka, pri­ča:
„Ob­ra­li su mi Al­ban­ci iz se­la Oraš­ja vi­še od 30 ora­ha. Po­zi­va­la sam po­li­ci­ju, al’ oni se še­ga­če. Zo­vem ih uju­tru, oni do­đu su­tra­dan. Pre ne­ki dan do­šao po­li­ca­jac iz ko­sov­ske po­li­ci­je iz Pe­ći, ne iz­la­zi iz auta, ka­že ne mo­že on da ju­ri lo­po­va, jer ima sla­bo sr­ce. Zvi­ždu­kom je po­zi­vao mla­đe Al­ban­ce, u stva­ri da­vao im znak da po­beg­nu. A mo­gla sam da po­ku­pim te ora­he i pro­dam, i ne­što pa­ra uzmem. A da ne pri­čam da mi pred sva­ku mr­klu noć pred vra­ta do­la­ze ne­po­zna­ti lju­di, na­vod­no ču­li da pro­da­jem ze­mlju. Ja odav­de ne­ću. Ni mr­tva. Do­la­ze, pred­sta­vlja­ju se kao advo­ka­ti, kao Bo­šnja­ci, a ja u raz­go­vo­ru sa nji­ma vi­dim da ni­ti su advo­ka­ti, ni­ti Bo­šnja­ci, ov­de sam ro­đe­na, po­ra­sla sam, znam ka­ko pri­ča­ju Al­ban­ci, a ka­ko Bo­šnja­ci.”
Na­ta­ša Mar­ko­vić ne­ma zdrav­stve­nu knji­ži­cu. Raz­bo­le­la se, a po­sled­njih me­sec da­na je­dva da pe­ši­ce ode do Pe­ći, da ku­pi neo­p­hod­ne le­ko­ve, jer je „pot­pu­no do­tu­kao her­pes”, po­sle­di­ca sva­ko­dnev­nog stre­sa, ši­ka­ni­ra­nja i ne­bri­ge onih ko­je je dr­ža­va Sr­bi­ja u Go­ra­ždev­cu po­sta­vi­la da po­ma­žu ne sa­mo Sr­be već i one ko­ji­ma je po­moć i te ka­ko po­treb­na.
Obra­ća­la se pred­stav­ni­ci­ma op­šti­ne u Go­ra­ždev­cu, ko­ji su od­bi­li da joj iz­da­ju taj do­ku­ment, po­ru­čiv­ši da pr­vo ode u Kra­gu­je­vac da iz­va­di lič­nu kar­tu.
Ži­vi sa dva­de­se­tak ko­za, se­na ima i na­da se da će ne­ka­ko pre­zi­mi­ti. Dr­va, ka­ko nam ka­že u te­le­fon­skom raz­go­vo­ru, još ni­je spre­mi­la, a me­to­hij­ske zi­me su du­ge i hlad­ne, po­seb­no kad s Pro­kle­ti­ja ve­tar na­ne­se sne­žnu me­ća­vu.
„Ne­mam te­ste­ru, iz­lo­mi­la sam onu ruč­nu ko­jom sam svih ovih go­di­na re­za­la. Zva­la sam lju­de iz Go­ra­ždev­ca da mi ise­ku ono dr­va što sam us­pe­la u svom ata­ru da sa­ku­pim. Te­ško mi je, jer ne­ma po­mo­ći od vla­sti u Go­ra­ždev­cu, ni­ti od ko­sov­ske po­li­ci­je, pa ni od Sr­ba ko­ji ta­mo ra­de. 
Išla sam u al­ban­sku op­šti­nu, kod pred­sed­ni­ka op­šti­ne Peć, a on mi je na­vod­no za­ka­zao raz­go­vor sa ko­man­di­rom ko­sov­ske po­li­ci­je. Oti­šla sam u za­ka­za­no vre­me, me­đu­tim, Ša­ban Ša­lja ni­je bio u kan­ce­la­ri­ji. Ta­ko obi­jam vra­ta, če­kam ka­da će mi upa­sti u ne­ko glu­vo do­ba da me ubi­ju, da ču­da sa mnom či­ne.”
– Naj­vi­še me bo­li, jer me za­bo­ra­vio i Be­o­grad – po­tre­se­no pri­ča Na­ta­ša. – Pri­mam so­ci­jal­nu po­moć od da­na ka­da ste vi do­la­zi­li kod me­ne, u ok­to­bru pro­šle go­di­ne, ali i da­lje tvr­dim da ni­je tač­no da sam svih ovih go­di­na po­moć do­bi­ja­la. Po­moć je sti­za­la ne­ko vre­me, ali od 2008, ko­li­ko se se­ćam, pa do 2012, ne­ko je u mo­je ime pot­pi­si­vao če­ko­ve. Znam da ste zva­li Be­o­grad i da su vam ta­ko re­kli. Ali ni­je isti­na da je taj no­vac do me­ne do­la­zio.
Pot­pred­sed­nik op­šti­ne Peć Dren­ko To­do­ro­vić za „Po­li­ti­ku” ka­že da je po­ku­šao na sve na­či­ne da po­mog­ne Na­ta­ši: „Čak sam in­ter­ve­ni­sao u ko­sov­skoj vla­di da joj se na­pra­vi ku­ća, ali Sa­ša Ra­šić, ne­ka­da­šnji mi­ni­star za za­jed­ni­ce i po­vra­tak, ni pr­stom ni­je mrd­nuo.”
– No­sio sam joj hra­nu, ode­ću, hi­gi­jen­ska sred­stva, ali to je ne­do­volj­no, njoj sva­ko­dnev­no tre­ba po­moć. Naj­te­že je što ži­vi sa­ma, ne­za­šti­će­na, a svo­je­vre­me­no je od­re­đe­no da je pa­tro­la Un­mi­ka ili ko­sov­ske po­li­ci­je to­kom 24 sa­ta obi­la­zi – pri­ča za „Po­li­ti­ku” Dren­ko To­do­ro­vić.
U ko­man­di po­li­ci­je u Go­ra­ždev­cu, ko­man­dir Mi­le Sr­bljak tvr­di:
– Da ni­je bi­lo nas iz po­li­ci­je sa­da ni Na­ta­še Mar­ko­vić ne bi bi­lo. Ne­ma­mo do­volj­no ljud­stva ka­ko bi je re­dov­no obi­la­zi­li i na sva­ki njen po­ziv od­la­zi­li.
Na naš ko­men­tar da Na­ta­ša tvr­di ka­ko je oni ig­no­ri­šu, po­ni­ža­va­ju i da je upu­ću­ju na po­li­ci­ju u Pe­ći, iako je po­zna­to da je go­ra­žde­vač­ka po­li­ci­ja nad­le­žna za Bre­ža­nik, Sr­bljak od­go­va­ra:
– Ima­mo sa­mo dva po­li­caj­ca. Na du­žno­sti smo moj ko­le­ga i ja. Osta­la če­tvo­ri­ca su ras­po­re­đe­na u Peć­ku pa­tri­jar­ši­ju, pa je za­to s raz­lo­gom upu­ću­jem na Peć.
I dok se i Be­o­grad i Pri­šti­na ne smi­lu­ju da po­mog­nu ovoj sa­moj i Bo­gu pre­pu­šte­noj že­ni, ipak osta­je ve­ra u lju­de ko­ji su se po­sle na­šeg tek­sta u ok­to­bru ja­vlja­li i sla­li po­moć, me­đu nji­ma i ta­da­šnji pred­se­da­va­ju­ći Ge­ne­ral­nom skup­šti­nom Uje­di­nje­nih na­ci­ja Vuk Je­re­mić. Sti­za­la je po­moć Na­ta­ši i od Cr­ve­nog kr­sta Ko­so­va i Me­to­hi­je, ali ovoj že­ni i da­lje tre­ba, ako ni­šta dru­go, a on­da to­pla zim­ska jak­na i „zdra­ve” či­zme, jer ova Srp­ki­nja i zi­mi i le­ti svo­je me­to­hij­ske da­ne pro­vo­di u be­di i si­ro­ti­nji.

Kinezi na rukama nosili fabriku
Divčibare – Sve ono što bi Srbija volela da postane, postao je Radojko. Čovek ima para, sam ih je zaradio, baveći se građevinarstvom i investiranjem, što po Srbiji, što po Iraku i Kuvajtu. I, umesto da se baškari u Beogradu, rešio Radojko Milinković u šezdeset petoj godini da investira novac u zemlju Nedođiju. Nestvarno izgleda ta Radojkova bestragija i ti nepregledni pašnjaci na padinama Divčibara, koji su povezani s planinskim vencima Suvobora, Maljena i Povlena, pa u podne te linije brežuljaka, koje povezuju planine na horizontu, izgledaju kao reklamni turistički poster, osvetljen bleštavim suncem.
Takva vrsta prirodnog sklada ipak nije dovoljna da zadrži meštane sela Tometino Polje. Osim savršenog pogleda, oni nemaju neke naročite koristi, pa većina beži iz te klasične srpske bajke o starim kućama, makadamskom putu i beloj kugi. I, zašto bi ostajali, kada na kraju kraju svake takve bajke ljudi žive nesrećno, do kraja života?
Ali, Radojko se vratio. I podigao na samoj granici između nekadašnje partizanske i četničke vatrene linije, pet kilometara od Ravne Gore – fabriku vode. Opasana betonskom ogradom, zgrada od prirodnog kamena i stakla predstavlja arhitektonski sklad modernizma i tradicionalizma. Kao poslovna zgrada na Menhetnu pored koje šetaju ovce.
Radojko nas mobilnim telefonom navodi kako da dođemo do Tometinog Polja, jer su i sateliti i dži-pi-es ćoravi nad ovom pustarom. Prelazimo tri ćuprije bezbrižni, a četvrtu, kao ukleti putnici u filmu „Ko to tamo peva”. Izlazimo na most od dasaka, gazimo najpre po njemu, pa se molimo da ne propadnemo u potok. Nije neka visina, ali bi bolelo.
Ali, nas je trojica, vozimo se bez tereta i mašemo čobanima. Nedavno su kineski inženjeri, uz pomoć jeftine srpske radne snage, imali nešto teži zadatak: šleperi su se zaustavili na pet kilometara do fabrike, a potom je kinesko-srpski lanac na rukama čitavih pet kilometara prebacivao do fabrike modernu opremu za proizvodnju vode, tešku oko šest i po tona.
Nije to jedina muka koja je zadesila investitora i divčibarskog faraona Radojka. Kao da je, usred Srbije, gradio piramidu!
– Imam očevinu od 43 hektara, stekao sam novac jer sam privatnik više od 23 godine, pošto sam shvatio da od rada za druge nema vajde. Zato sam odlučio da podignem fabriku vode i zadržim mlade u selu – priča Radojko, pošto smo se nekako pronašli.
Tometino Polje je selo poznato po tri stvari: svaki seljak plaća porez, a kada se glasa izlaznost je 100 odsto. I,pod tri – kada su mobilizacije, odziv je, opet, 100 odsto.
Radojko je nasuo šljunkom blatnjavi put, iskopao je bunare kako bi stvorio sopstveni sistem navodnjavanja… I, igrom slučaja, shvatio je da njegovo imanje leži na blagu. Kopajući bunare, Radojko nije našao naftu, ali jeste – vodu. I, javiše mu iz laboratorije iz Beograda, da voda nema natrijuma, da ima mnogo magnezijuma i idealan suvi ostatak.
Radojko je pred penziju saznao, a bila je 2011. godina, iz tadašnjeg Ministarstva za zaštitu životne sredine, rudarstva i prostornog planiranja, da je takva mineralna voda svetskog kvaliteta, pa se u njemu probudio instinkt biznismena.
Ali, Radojko je previše vremena proveo u inostranstvu, potom se isuviše dugo družio sa zapadnim investitorima. Čak je bio angažovan da premerava zemlju za izgradnju američke supertvrđave, ambasade na Dedinju, pa je nespreman ušao u investitorsku avanturu u rodnom kraju. Preživeo je on i minska polja Iraka i Kuvajta, ali zasede srpske birokratije nisu ništa manji izazov.
– Počeo sam da zidam fabriku i shvatio sam da je domaća tehnologija za proizvodnju vode preskupa. Počeo sam da pretražujem internet i shvatio da je kineska tehnologija, s francuskom, japanskom i nemačkom elektronikom, devet puta jeftinija od naše! I tu nije kraj čudima jer sam otputovao odmah u dva kineska grada koja nude takvu tehnologiju. Tamo sam shvatio da su njihove radničke plate veće od naših! Kupio sam tehnologiju u gradu Taidžou, a onda natrčao na drugu zapreku. Kineski inženjeri su trebali da doputuju na Divčibare i montiraju tehnologiju. Međutim, nisam znao da im trebaju naše vize. I, tri meseca, preko našeg konzulata u Šangaju, molio sam da im se vize izdaju. Na kraju, na jedvite jade, Kinezi nekako dobiše vize na dve nedelje. Stigoše kineski inženjeri i ja se tek tad prekrstih od čuda. Njihova montaža opreme, sa avionskim kartama i boravkom od dve nedelje u Srbiji, 12 puta je jeftinija od angažovanja naših stručnjaka – nastavlja svoju sagu crni Radojko. I sve vreme mu se čini da je ušao, nepozvan, u investitorski rijaliti-šou.
Selo je, doduše, živnulo. Dvojica momaka se se oženila, dobila dvoje dece. Živnuo je i Radojko. Ali, živnula i birokratija. Namirisali žrtvu, bogato jagnje, s blagom na Divčibarama.
Izgradio je Radojko, sam samcijat, dalekovod dug dva kilometara i trafo-stanicu. Ali, kao nekad partizani i četnici, sada su tu ušančeni službenici opština Požega i Gornji Milanovac. Ili je to, ipak problem Elektrodistribucije? Tek, 19 bandera koje dovode struju do fabrike pripadaju Požegi, a jedna pripada – Gornjem Milanovcu.
– Da se čovek upuca dok istražuje dozvole i proverava čija bandera kome carstvu pripada. Ali, mukama mojim tu nije kraj jer, za naplatu struje, svi putevi vode u Kraljevo – priča divčibarski povratnik. I Tesla bi se verovatno upetljao u te silne bandere na pašnjaku. Muka živa za 19 bandera, muka živa i za onu jednu.
Nego, kada će voda da poteče u flašice? Sve je gotovo, ali se čeka regulacioni plan. Nadležna komisija iz Gornjeg Milanovca, iako selo pripada Požegi, još ne zakazuje sednicu. Rekli Radojku u opštini G. Milanovac da sačeka. Rekli i „Politici” da će u petak – 11. oktobra, godina tekuća – poslati imejlom pojašnjenje. Čeka Radojko, čekamo i mi. Ali odgovora nema.
Izvadio budući „kralj vode” i energetski pasoš, kako zakon nalaže. Dao je 1.000 evra, pa je, valjda, sada stekao status energetskog diplomate, mada on pojma nema ni šta će mu taj pasoš, ni kuda će s tom „diplomatskom ispravom”.
I pokazuje sedamdesetak dokumenata, izvoda, dozvola, koje je morao da iskopava po različitim šalterima različitih institucija.
Ali, uporan čovek, taj Radojko Milinković. Zarekao se da će voda da poteče, pa najavljuje sledeću investiciju, banju po ugledu na slovenačke terme. Jer, zaboravio je Radojko da kaže koja je četvrta osobina meštana Tometinog Polja.

Kosmet je Jerusalim za Srbe
Čačak – Patrijarh srpski Irinej osvetio je juče novopodignutu crkvu na brdu Ljubiću iznad Čačka, posvećenu Svetom knezu Lazaru. U bogosluženju su učestvovali episkopi Jovan i Teodosije i klirici iz ovog dela Srbije a svečanosti je, među nekoliko hiljada vernika i meštana, prisustvovao i Nebojša Stefanović, predsednik Skupštine Republike Srbije.
Posle osvećenja usledili su sveta arhijerejska liturgija i podušje ustanicima koji su poginuli u Boju na Ljubiću, vojujući protiv Turaka tokom Drugog srpskog ustanka, u proleće 1815. godine.
– Ovde gde stojimo jeste sveta zemlja srpska, nalivena krvlju ustanika. Tu negde, blizu, bio je šanac Tanaska Rajića iz kojeg je tukao neprijatelje i branio grad i narod svoj. Tu je i završio život, ne htevši da ostavi top kojim je rukovao. I ne samo on, stotine su ovde stradale, prolivajući krv u vreme oslobođenja našeg naroda od Turaka. Ako je igde priličilo da se podigne hram, onda je to ovo mesto – kazao je patrijarh Irinej u obraćanju vernicima, posle liturgije.
Poglavar Srpske pravoslavne crkve rekao je da će novi hram zameniti Tanaskove topove i „postati duhovno oružje kojim ćemo se boriti protiv svakog zla, pre svega protiv zla u nama jer je najveće, a zatim, pobedivši to zlo, i protiv zla oko nas”.
– Ovaj hram jeste ukras naše zemlje, svete zemlje nemanjićke i njihovih potonjih. Podignut je u slavu božiju i u slavu Svetog velikomučenika kneza Lazara koji je, uzor Tanaskov, uložio krv svoju za najsvetije parče naše zemlje, koje danas Kosovom i Metohijom zovemo. Hiljade naših svetih ratnika, braneći slobodu kao najveći dar božji, braneći zemlju i svetinje svoje, položili su živote na slavnom Kosovu i Metohiji, gde je sva zemlja okićena svetim hramovima i manastirima.
Patrijarh je zatim naglasio da se stranci pitaju zbog čega smo mi toliko vezani za Kosovo i Metohiju.
– Oni ne razumeju šta je to svetinja jednoga naroda. Ono što su Jerusalim, sveti grad, i Palestina kao sveta zemlja za nekada izabrani sveti narod jevrejski, to je za nas Kosovo i Metohija. Zato smo dužni i pozvani da se borimo svim sredstvima da je sačuvamo i odbranimo i da, ako treba, živote svoje položimo. Ne bi bili prvi, samo bi se ugledali na prethodnike naše koji su bez rezerve i sa radošću polagali živote svoje. I mi smo dužni braniti Kosovo i Metohiju svim raspoloživim sredstvima, a pre svega nadajući se u pomoć božiju – rekao je njegova svetost Irinej.
Zamisao za podizanje ove crkve nastala je na Skupštini MZ Ljubić Selo i 2003. godine izglasana odluka o izgradnji. Radovi su početi u jesen 2006. prema idejnom projektu arhitekte dr Peđe Ristića iz Beograda. Posle osvećenja temelja u martu 2007, nastavljeno je zidanje da bi 2008. godine crkva bila pokrivena. Već je oslikano dve trećine prostora namenjenog freskama a freskopisac je Goran Jović, čiji je doktorski rad upravo oslikavanje hrama na Ljubiću.
Bogomolja je podignuta uz pomoć 2.200 priložnika i 4.000 priloga i od danas u crkvi će početi bogosluženja.

Nikolić Kirbiju: Srbija ima hrabro rukovodstvo
BEOGRAD – Predsednik Republike Srbije Tomislav Nikolić istakao je danas u razgovoru sa ambasadorom SAD Majklom Kirbijem da Srbija ima hrabro i odvažno rukovodstvo koje se otvoreno hvata u koštac sa problemima što građani prepoznaju.
„Kroz borbu protiv korupcije, preduzimanje mera za stabilizaciju ekonomije, rešavanje problema Kosova i Metohije, unapređenje imidža Srbije, uspostavljanje iskrenih odnosa u regionu, država je za kratko vreme ostvarila zavidne rezultate, „ocenio je Nikolić.
Protiv te borbe su ekstremni pojedinci, ili oni koji nemaju hrabrosti da se upuste u rešavanje tih problema, rekao je predsednik, i dodao da čak i pojedini činioci u vladi ne mogu da prate aktuelnu dinamiku koja vodi boljitku Srbije, saopštila je Služba predsednika za saradnju s medijima.
Ambasador Kirbi je istakao hrabrost predsednika Nikolića da ide „glavnim, umesto sporednim putem” sa vizijom napretka Srbije.
„Srbija je važna država regiona i mi cenimo napredak na unapređenju odnosa Srbije sa susedima”, istakao je ambasador Kirbi.
On je izrazio očekivanje da pregovori sa EU otpočnu u januaru, s obzirom na to da su, kako je rekao, timovi za pregovore izvanredno otpočeli razgovore o poglavljima 23 i 24, i da je Srbija, uprkos problemima, odlučila da učestvuje na lokalnim izborima na Kosovu i Metohiji.
Ambasador Kirbi je izrazio rekao da zna koliko je Srbija izložena pritiscima sa svih strana, ali je izrazio uverenje da u SAD ima nekoga ko razume te probleme.
Za Srbiju je veoma važan evropski put i ima podršku za sve što čini na tom putu, istakao je Kirbi, dodaje se u saopštenju.
Nikolić žali što neće biti konkretnog dogovora 
Predsednik Republike Srbije Tomislav Nikolić izrazio je danas žaljenje što tokom predstojećeg susreta sa predsednikom Hrvatske Ivom Josipovićem neće biti postingut neki konkretan sporazum.
„Mi se susrećemo na način kako je to bilo sa mojim prethodnikom, a to je više bazirano na odnosu dva predsednika, umesto da se unaprede odnosi dve države,” rekao je Nikolić u razgovoru sa američkim ambasadorom Majklom Kirbijem, saopštila je Služba predsednika Srbije za saradnju s medijima.
„Ja sam bio spreman na konkretan dogovor, a nedavno smo bili iznenađeni da neće doći do povlačenja hrvatske tužbe za genocid,„ dodao je Nikolić.
Ambasador Kirbi je veoma pozitivno ocenio predstojeći susret predsednika Nikolića sa hrvatskim predsednikom Josipovićem, navedeno je u saopštenju.
Kirbi je rekao i da je Srbija je važna država regiona a da SAD cene napredak na unapređenju odnosa Srbije sa susedima.
Dačić:Priština da ispuni svoj deo obaveza 
BEOGRAD – Predsednik Vlade Srbije Ivica Dačić istakao je u današnjem razgovoru sa ambasadorom Sjedinjenih Američkih Država Majklom Kirbijem važnost implementacije Briselskog sporazuma, saopštila je danas vladina kancelarija za odnose sa medijima.
''Potrebno je da se stvore uslovi za fer lokalne izbore na Kosovu i Metohiji i da što veći broj Srba učestvuje na na tim izborima'', rekao je Dačić i naglasio da je zbog toga važno da privremene vlasti u Prištini ispune svoj deo obaveza iz Briselskog sporazuma, koji do sada nisu ispunili.
Dačić je ambasadoru SAD u Srbiji rekao i da je Vlada Srbije pokrenula paket mera za ekonomsku i fiskalnu stabilizaciju i ocenio da se očekuje da njihovom primenom otpočne proces ekonomske konsolidacije Srbije.
Očekuje se da narednih nedelja predstavnici nekoliko velikih američkih kompanija posete Srbiju i dogovore poslovnu saradnju sa srpskim preduzećima, rečeno je na sastanku premijera Dačića i američkog ambasadora u Beorgadu Majkla Kirbija, navedeno je u saopštenju .

Na prelazu Gradina, na izlazu iz Srbije, čeka se četiri sata
Prema informacijama uprave granične policije u 17.15 časova, putnička vozila čekaju četiri sata na graničnom prelazu Gradina, na izlazu iz Srbije a na Preševu, na izlazu iz zemlje, putnička vozila i autobusi š zadržavaju 35 minuta, navode iz Auto-moto saveza Srbije (AMSS).
Teretna vozila najduže čekaju na Batrovcima, na izlazu iz Srbije i to dva sata dok se na prelazu Horgoš i Šid, na izlazu iz Srbije, zadržavaju 90 minuta.
Na ostalim graničnim prelazima nema dužih zadržavanja za sve kategorije vozila, prenose iz AMSS-a.

Tesla i Karađorđevići
Dr Oliver Subotić*
Dok sam iščitavao primarne izvore za potrebe pisanja knjige „Tesla: Duhovni lik”, imao sam prilike da se lično uverim u ono što su gotovo svi Teslini biografi u manjoj ili većoj meri uočili u njegovoj ličnosti, a to su izrazite „oscilacije” (neretko i protivrečnosti) u raznim temama. Ipak, primetio sam da postoji nekoliko tema u kojima, slikovito rečeno, ne postoje „sinusoide” i izražene „amplitude”, već isključivo „linearna funkcija”. Jedna od tih retkih tema gde Tesla pokazuje jasnu konstantu u stavovima je odnos prema srpstvu, Kraljevini Jugoslaviji i Kraljevskom domu Karađorđevića.
Nikola Tesla je tokom američkog perioda svog života postao izrazit kosmopolita, ostavši istovremeno srpski patriota. Tokom američkog perioda se formirao i kao ubeđeni srpsko-jugoslovenski monarhista, te je poput većine srpskih intelektualaca tog vremena vatreno podržavao koncept Kraljevine Jugoslavije i bio veliki poštovalac kraljevske loze Karađorđević. To poštovanje se već može uočiti u dostupnim dokumentima iz perioda Prvog svetskog rata, kada on izražava divljenje podvizima srpske vojske predvođene svojim nezaboravnim voždom, kraljem Petrom Prvim Oslobodiocem. Tako, povodom inicijative jeromonaha Nikolaja Velimirovića iz 1915. godine, da zajedno sa Mihajlom Pupinom i Pajom Radosavljevićem potpiše „Vidovdanski proglas” i pozove Srbe u SAD da pomognu svojim sunarodnicima na Balkanu, Tesla iznosi stav da bi taj apel američki Srbi najpre poslušali ako bi ga potpisala dva srpska kralja: Petar Karađorđević i Nikola Petrović.
Ličnost u kraljevskoj lozi Karađorđević, koju je Tesla posebno izdvajao, bio je kralj Aleksandar, koji ga je odlikovao Ordenom Jugoslovenske krune prvog stepena 1931. godine. Kralja Aleksandra je doživljavao kao vladara koji je uspeo da napravi snažnu državu (Kraljevinu Jugoslaviju) i ujedini tri balkanska naroda (Srbe, Hrvate i Slovence). U svom posmrtnom slovu Kralju Mučeniku, objavljenom 1934. godine u „Njujork tajmsu”, Tesla ovako zbori: „Poput Vašingtona, bio je sposoban i neustrašiv general koji je oslobodio svoju zemlju od ugnjetavanja; poput Linkolna bio je mudar i patriotski vođa koji je pretrpeo mučeništvo.” Tesla je, pritom, verovao da će mučenička krv kralja Aleksandra definitivno ujediniti narode Kraljevine Jugoslavije (što se, kao što je dobro poznato, nije desilo). Sa druge strane, strahovao je za jedinstvo mlade države, zbog čega je javno podsetio sve Hrvate i Slovence na činjenicu da je njihova sloboda kupljena cenom srpske krvi u Prvom svetskom ratu. Kralj Aleksandar je za Teslu bio i ostao ličnost koja zaslužuje da bude na „pijedestalu srpskih velikana” – pišući pozdravno pismo Srbima u Geriju (Indijana, SAD) uoči Drugog svetskog rata, on za kralja Aleksandra koristi epitete „Veliki” i „Mučenik”.
Kada je reč o kralju Petru Drugom Karađorđeviću, Tesla i prema njemu pokazuje odnos dubokog poštovanja i izrazite odanosti, približan onome koji je ukazivao kralju Aleksandru. U jednom pismu iz 1938. godine upućenom inženjeru Slavku Bokšanu, Tesla kralja Petra Drugog naziva „mladim orlićem iz gnezda velikog orla”, a Srbe u SAD javno poziva da budu odani mladom monarhu, koga naziva „zenicom u oku naroda”. On kralja Petra Drugog veliča u nekoliko javnih objava u SAD želeći mu mnoga leta. Na koncu, poslednji Teslin izlazak u javnost – tačno pola godine pred smrt – bio je osmog jula 1942. godine u hotelu „Njujorker”. On tada, već prilično ugroženog zdravlja, izlazi u pratnji svog sestrića, diplomate Save Kosanovića, da pozdravi kralja Petra Drugog. Mladi kralj je u to vreme bio u poseti SAD, sa ciljem da od predsednika Ruzvelta izmoli vojnu pomoć za generala Dragoljuba Mihailovića (koga je Tesla, po rečima čuvenog američkog istraživača Lelanda Andersona, smatrao za „simbol drevne srpske borbe za krst časni i slobodu zlatnu”). „Hrvatski glas” izveštava o susretu mladog monarha i Tesle, navodeći kako je genijalni pronalazač rekao da mu je kralj svojom posetom učinio najveću čast i da će mu to biti „najmilija uspomena”. Svoj uvodni govor kralju Petru Drugom Tesla je završio rečima: „Veličanstvo, Bog Vas blagoslovio!”. Prema Kraljevim memoarima, obojica su tokom rastanka plakala, a Tesla ga je otpratio podsećanjem na zaveštanje kralja Aleksandra: da čuva jedinstvo naroda Kraljevine.
Važno je ovom prilikom istaći da je Tesli bila apsolutna strana bilo kakva ideja Jugoslavije bez srpske krune na njenom čelu – ostao je odan kralju Petru Drugom Karađorđeviću i pored stalnih ubeđivanja okoline da pređe na stranu Tita i njegovih komunista, koji su se od samog početka rata spremali za revolucionarni prevrat i nasilno preuzimanje vlasti. O čvrstom Teslinom stavu prilično argumentovano piše Margaret Čejni, pozivajući se na hrvatskog profesora Bogdana Radicu, diplomatu Kraljevine Jugoslavije u SAD, koji je tokom rata prešao na Titovu stranu. Iz njene studije saznajemo da je Sava Kosanović bezuspešno pokušavao da privoli svog genijalnog ujaka da se od kralja okrene ka Titu. O svemu navedenom u svojim memoarima svedoči i Konstantin Fotić, ambasador Kraljevine Jugoslavije u SAD, koji navodi da je svaki pokušaj da se od Nikole Tesle izvuče bilo kakva poruka protiv Kralja Petra Drugog bila bezuspešna. Teslina odanost srpskoj kruni bila je do kraja života održana besprekorno.
Da li bi Tesla, da je danas među nama, od „linearne funkcije” skrenuo kao „sinusoidi” u navedenim temama? To je već domen pretpostavki. A ono što možemo pretpostaviti jeste da bi zbog gorkog iskustva Jasenovca, Jadovna i, na kraju, „Oluje” imao krajnje rezervisan stav prema nekoj novoj jugoslovenskoj ideji. Možemo slobodno pretpostaviti i to da bi se i danas zalagao za što bolje odnose Srba sa Hrvatima i Slovencima, koje je smatrao bratskim narodima. A ako ćemo suditi po ogromnom poštovanju koje je decenijama ukazivao Karađorđevićima – kao i ništa manjem poštovanju koje oni do dan danas ukazuju njemu – verovatno bi u naše vreme bio i počasni član Krunskog saveta.
*Osnivač Zadužbine „Petar Mandić”, dobročine ustanove koja neguje uspomenu na Tesline pretke

Rustem Mustafa svedoči na suđenju Tačiju
Suđenje Hašimu Tačiju i njegovim saučesnicima optuženima za ratne zločine na KiM nastavlja se sutra, a kako saznaju mediji u Prištini, sudsko veće saslušaće Rustema Mustafu, bivšeg komandanta oslobodilačke vojske Kosova (OVK) u Operativnoj zoni Lap, inače poznatog kriminalca i osuđivanog ratnog zločinca. Mustafa je jedan od retkih pripadnika OVK i jedini komandant te terorističke jedinice koji su u Prištini osuđeni za ratne zločine na KiM. On je potvrdio da je dobio poziv od Specijalizovanog tužilaštva u Hagu da se iduće sedmice pojavi kao svedok.
Mustafa će, kako se očekuje, svedočiti o funkcionisanju OVK, a u izjavama za medije kazao je da namerava da „brani istinu o ratu OVK”.
Rustem Mustafa poznat je kao komandant Remi, a tokom rata 1998–1999. bio je komandant regionalne zone Lap i član takozvane lapske grupe OVK. Posle rata, postao je poslanik i potpredsednik Demokratske partije Kosova. Uhapšen je u avgustu 2002. i izveden pred Okružni sud u Prištini u kojem su sudile međunarodne sudije Unmika. Osuđen je prvostepeno na 17 godina zatvora jer je utvrđeno da je sa još trojicom pripadnika OVK ubio petoro nelojalnih kosovskih Albanaca. Vrhovni sud Kosova preinačio je presudu 2005. i naložio novo suđenje pa je 2013. osuđen na četiri godine zatvora.
Bio je optužen da je zajedno sa drugim pripadnicima OVK držao zarobljenike u nehumanim uslovima, uskraćujući im adekvatnu zdravstvenu negu, hranu i vodu. Zatočenici su podvrgavani stalnom premlaćivanju, mučenju i pretnjama smrću od avgusta 1998. do juna 1999. godine.
Sumnja se da je tokom rata na KiM učestvovao u teškim zločinima nad Srbima kao i da je u zoni Lap osnivao logore u kojima su civili saslušavani, zlostavljani i ubijani. Grupe pod kontrolom Mustafe, prema podacima dostupnim medijima, posle rata proterivale su preostale Srbe i preprodavale napuštene stanove i drugu imovinu. Mustafa je pored terorističke grupe BIA formirao i „Skiftere” i „Crvenu ruku”, čiji su pripadnici progonili, kidnapovali i ubijali Srbe na području Prištine i Podujeva.
Prema podacima srpskih bezbednosnih službi, Mustafa je još od osamdesetih godina prošlog veka privođen zbog trgovine narkoticima, krijumčarenja oružja, ucena, napada na policiju i drugih teških krivičnih dela. Američke obaveštajne službe smatraju ga jednom od osoba od kojih preti opasnost po mir na Balkanu.
Prema obaveštajnim podacima, Mustafa u svojim kriminalnim aktivnostima, pre svega u trgovini drogom, sarađuje sa Ramušom Haradinajem, dok je do 2015, kada je pravosnažno osuđen, bio poslanik i potpredsednik stranke Hašima Tačija.
Rustem Mustafa jedan je od prvih pripadnika OVK koje je još krajem 2018. u predistražnom postupku saslušalo tužilaštvo u Hagu, pa se tada nagađalo da će on biti i jedan od prvih čije će se ime naći na nekoj od optužnica. Iako je Mustafa zbog svoje pozicije u komandi OVK pominjan odmah uz Tačija, Kadrija Veselija, Adema Čekua, Fatmira Limaja i ostalih, haški tužilac će ga saslušati kao svedoka, a ne kao okrivljenog.

Kaciga glavu čuva
Biciklisti su često prinuđeni da se kreću kolovozom gde ih vozači motornih vozila tretiraju kao „ometače”, a ne kao sastavni deo saobraćajnog sistema
Na teritoriji Srbije od početka godine poginule su 23 bicikliste, a povređeno je više od 400. MUP Srbije skrenuo je pažnju da su oni najugroženija kategorija učesnika u saobraćaju.
„Apelujemo na vozače putničkih i teretnih vozila i autobusa da posebnu pažnju usmere na bicikliste, kako bi sačuvali njihovu bezbednost. Sa druge strane, apelujemo i na bicikliste da upotrebnom svetala i reflektujućih elemenata učine sebe vidljivijim, a samim tim i bezbednijim u saobraćaju”, saopšteno je iz MUP-a i objavljen apel i na društvenim mrežama.
Ključni problem, kada je reč o bezbednosti biciklista u saobraćaju, jeste njihova ranjivost, jer i pri relativno malim brzinama često zadobijaju teške povrede, uglavnom zbog toga što im je jedina zaštita njihova odeća, ukazali su stručnjaci Agencije za bezbednost saobraćaja (ABS).
Važnu ulogu ima i brzina vozila koja učestvuju u sudaru sa biciklistima, naročito kada je reč o težim posledicama. Biciklisti su često slabo uočljivi za druge učesnike u saobraćaju, pre svega jer su dimenzije vozila manje u poređenju sa automobilima, autobusima ili teretnim vozilima.
To je poseban problem u noćnim uslovima vidljivosti, pogotovo u slučajevima kada bicikl nije opremljen odgovarajućim svetlima, a to su belo na prednjoj i crveno svetlo na zadnjoj strani bicikla, kao i ako vozač i putnik na biciklu ne nose svetlu odeću.
Stručnjaci naglašavaju i činjenicu da biciklisti različite starosne dobi i pola imaju različite psihofizičke sposobnosti. Deca uglavnom nemaju dovoljno iskustva i znanja, a stariji imaju smanjenu moć zapažanja, smanjene fizičke sposobnosti i pokretljivost.
Bezbednost dvotočkaša u velikoj meri zavisi i od saobraćajnog okruženja, koje je najčešće dizajnirano i prilagođeno za kretanje motornih vozila i nije predviđeno za bicikliste.
„Oni su često prinuđeni da se kreću kolovozom gde ih vozači motornih vozila tretiraju kao ’ometače’ saobraćaja, a ne kao sastavni deo saobraćajnog sistema, pri čemu često i sami ne poštuju pravila – ne postupaju u skladu sa signalizacijom, zabranom korišćenja mobilnih telefona, audio i video uređaja, upotrebom svetala na biciklu. Saobraćajne nesreće sa učešćem biciklista, zbog njihove velike ranjivosti, češće za posledicu imaju poginule osobe, nego što je to slučaj kod udesa sa učešćem samo motornih vozila sa zatvorenom karoserijom”, navodi se u rezultatima istraživanja ABS-a.
Kada se uporedo posmatraju podaci o nastradalim biciklistima i nastradalim vozačima i putnicima u automobilima, dolazi se do podataka da biciklisti kada učestvuju u saobraćajnoj nesreći imaju skoro šest puta veći rizik da smrtno stradaju nego što je to slučaj sa putnicima i vozačima u automobilima.
U proseku, godišnje u udesima u Srbiji pogine oko 50 i bude povređeno oko 1.486 biciklista. Svaka jedanaesta poginula i svaka četrnaesta povređena osoba u saobraćajnim nesrećama je – biciklista. Oni čine oko devet odsto od ukupnog broja poginulih i oko sedam procenata od svih povređenih osoba u udesima, pokazuju podaci ABS-a.
Saobraćajne nesreće sa učešćem biciklista se najčešće događaju u leto i jesen, odnosno u periodu godine od jula do oktobra, a najviše u avgustu.
Stručnjaci savetuju biciklistima da imaju zakopčanu zaštitnu kacigu, koja će im spasiti život u slučaju pada sa bicikla i sprečiti povrede glave.
„Koristite štitnike za kolena i laktove kako biste ublažili udarce od pada. Nosite odgovarajuće cipele i proverite da li su pertle pravilno vezane. Obucite adekvatnu odeću – pantalone sa užim nogavicama, majice i jakne koje su uz telo, kako ne bi došlo do zakačinjanja delova garderobe o pedale i druge delove bicikla”, savetuju iz ABS-a.
Bicikl treba da bude ispravan, ručice na upravljaču čvrste i pravilno podešene, a sedište na odgovarajućoj visini – tako da stopala obe noge budu u stanju da dodirnu zemlju. Kočnice moraju da budu ispravne, a pneumatici na točkovima napumpani pod odgovarajućim pritiskom.
Belo svetlo na prednjoj i crveno na zadnjoj strani bicikla moraju biti ispravni i postavljeni na odgovarajuće položaje. Zvonce ili sirena takođe moraju biti ispravni.
„Kada prelazite preko kolovoza, trudite se da se ponašate kao da ste pešak. Pogledajte pažljivo levo, desno, levo. Kada procenite da je bezbedno započnite prelazak, gurajući bicikl pored sebe. Koristite ručne signale da upozorite druge učesnike u saobraćaju ili im date obaveštenje o skretanju i promeni položaja na kolovozu”, savetuju stručnjaci.
U noćnim uslovima i kada je smanjena vidljivost, osim što bicikl mora da bude osvetljen, biciklista treba da ima svetlu i odeću sa retroreflektujućim materijalima. Ako voze bicikl kolovozom, treba da se kreću u širini od najviše jedan metar od desne ivice kolovoza, ali ne uz sam ivičnjak.

Svi bi u menadžere, niko neće u prosvetu
Poražavajuće mali broj studenata koji nameravaju da postanu prosvetni radnici ponavlja se iz godine u godinu. Avetinjski pusti ostaju smerovi fakulteta koji obrazuju nastavnike. Stručnih profesora za fundamentalne opšteobrazovne predmete u preduniverzitetskom školstvu već nema dovoljno, i neće ih ni biti dok na pragu fakulteta ima najmanje budućih brucoša koji žude da steknu visoko obrazovanje da bi se vratili u učionice kako bi neke nove đake opismenili.
Zvuči optimistično kad se kaže da je na Matematičkom fakultetu u Beogradu na smeru nastavnik matematike ove godine konkurisalo duplo više studenata nego lane. Ali u brojkama, realnost izgleda ovako: prošle godine je u ovo doba bilo svega osam kandidata, sada ih je 16, a planirano je 70 brucoša.
Na svim srbističkim katedrama na republičkom nivou očekuje se da će biti popunjeno oko 40 odsto ponuđenih mesta za buduće studente.
– U Novom Sadu, Nišu, Kragujevcu, Beogradu, Kosovskoj Mitrovici, kada se sve sabere, planirano je 441 mesto na budžetu, a ima 186 kandidata. Samo u Beogradu za grupu za srpski jezik i književnost bilo je prijavljeno 34 kandidata na 100 mesta, a za srpsku književnost i jezik 63 na predviđenih 150 mesta. Slično je bilo i prošle godine. Slikovito, ako bismo gledali po poslovičnoj slici čaše vode koja je do pola puna ili prazna, zavisi da li ste optimista ili pesimista, ta čaša je svakako – šuplja – dočarava za „Politiku” prof. dr Slavko Petaković, šef katedre za srpsku književnost s južnoslovenskim književnostima na Filološkom fakultetu Univerziteta u Beogradu.
Jagme za indeks nema ni na Opštoj fizici, smeru Fizičkog fakulteta koji u glavnom gradu upisuju budući nastavnici ovog predmeta. Tu je prijavljen samo – jedan kandidat. Pad broja zainteresovanih se beleži već osam godina, ali do sada nije bila ovako alarmantna situacija. Kako je izjavio dekan, prof. dr Ivan Belča, ovaj brucoš će imati sve predmete, ništa neće biti izbačeno, a sledeći potez je na državi jer ne sme da se dozvoli da se ugasi Opšta fizika, pošto bi u tom slučaju buduće generacije ostale bez nastavnika.
Oskudicu interesovanja za prosvetni poziv potvrđuju i preliminarne rang-liste za upis na Prirodno-matematičkom fakultetu u Novom Sadu. Studije za profesora hemije tu će upisati samo jedan kandidat, a planirano je 20 brucoša. Za buduće nastavnike fizike bilo je ukupno tri kandidata, jedan je pao prijemni, jedan „upao” na samofinansiranje i jedan zavredeo indeks na budžetu, mada je ukupno studenata na ovom smeru moglo biti 25. Za ostala nastavnička zvanja na novosadskom PMF-u zainteresovanost je za mrvicu bolja. Na smeru za profesore matematike ima osam kandidata za 51 budžetsko mesto, dok je za profesore geografije 11 rangiranih, a 40 raspoloživih mesta.
– Mi smo sada u prvom planu kao nacionalna disciplina, a kada smo pokušali da srpski jezik i književnost dobije natpredmetni status, da se uvede na sve fakultete, ta inicijativa ostavljena je da istrune u lavirintima birokratije. Dobili smo deklarativnu podršku i van toga se ništa nije učinilo – ukazuje Petaković.
Njegove reči „prosveta je trenutno na mrtvom vezu, ostavljena je da odumre” i više puta isticane stipendije za studente koji se obrazuju za nedostajuća zanimanja u školama teško da će biti od pomoći. Za ovu godinu dodeljeno ih je samo pet, a novi konkurs uskoro treba da bude raspisan.
– Ne verujem da će to dati velikog efekta, budući da je student potpuno svestan da kad se završi studiranje on ulazi u prosvetu gde su plate takve kakve jesu i, što je veći problem, gde položaj prosvetnog radnika nije dobar – konstatuje ovaj profesor.
Nastavnici tvrde da su nemoćni. Ugled im je srozan. Plate su im ispod republičkog proseka. Učenici to vide i neće da postanu nastavnici. Nastavi li se tako, ne bi čudilo da u dogledno vreme u mnogim školama table budu najpametnije, nastavnici uglavnom nedovoljno stručni, a đaci posledično funkcionalno nepismeni. Hoće li s takvim predznanjem upisivati fakultete?
Da ironija bude veća, najodgovorniji donosioci odluka istrajno tvrde da je obrazovanje prioritet, a unapređivanje kvaliteta obrazovanja strateški cilj. U prvom planu je digitalizacija, a vraćanje dostojanstva prosvetnom esnafu ostaje na marginama. Šta uraditi da se pomak nabolje vidi ubrzo, da se ne čeka deset godina?
– Prvi korak mogu biti stipendije, ali to nije rešenje. Drugi je povećanje plata. Treći, rešavanje statusa prosvetnog radnika, zaštita od pritisaka i sprečavanje nasilja kojima je izložen, kao i prevencija nasilja u bilo kom obliku u školama. To se mora sistemski rešiti vrlo rigidnim kažnjavanjem. Nastavnik mora imati ugled u društvu, a primer i uzor za to treba da budu oni koji istupaju u javnom prostoru. Kada okruženje bude podsticajno tako da đaci u velikom broju upisuju nastavničke smerove i konkurencija će biti veća i najbolji će ulaziti u učionice. Svi ovi koraci su povezani, ne može da se ispuni samo jedan – smatra Petaković.
Medijski prostor, portali naročito, obiluju svakojakim jezičkim pogreškama, lektori su desetkovani, zvanična saopštenja državnog vrha, pa i Ministarstva prosvete, neretko su ugledni primeri grešaka, počevši od pravopisnih. Ako bi, recimo, bar državne institucije koje već imaju službe za odnose s javnošću obavezno morale da uposle profesore srpskog jezika kao lektore, da li bi i to doprinelo pravilnijoj upotrebi srpskog jezika, podsticajnom okruženju i većem interesovanju za studije srpskog jezika?
– To bi bio kulturni uticaj iznutra koji je najbitniji i koji bi menjao ovo društvo. Kad učenik vidi da uopšte nije važno kako govorite, kako pišete, on prihvata taj model. Kada bi u institucije koje se obraćaju javnosti ušli profesori srpskog jezika i književnosti to bi oblikovalo javni izraz, onda bi i đaci i svi građani imali orijentir šta je poželjno, društveno prihvatljivo i važno. Deca nemaju signal iz okruženja koji im kaže da je bitan način izražavanja, poznavanje svog jezika. Ne čitaju kao pre, a uticaj elektronskih medija je ogroman. Navikli su na kratke poruke koje su ekspresivno svedene. Bogatim jezikom možete da izrazite svoju psihološku slojevitost, tanane emocije, nijanse u raspoloženjima, bogatstvo svoga bića. Što vam je jezik siromašniji, teže možete da komunicirate s drugima. Pitanje je da li siromašenje jezika korespondira s osiromašenjem potrebe da se razgovara s drugim čovekom, jer se komunicira kratkim porukama, emotikonima, sažetim mejlovima, frazama, rečeničnim sklopovima koji su klišei. Nisam siguran da problem u komunikaciji dece nije povezan sa siromaštvom jezika, a ono sa iščezavanjem potrebe da se zaista komunicira s drugom osobom – zaključuje šef katedre za srpsku književnost.

Rubljov izborio četvrtfinale Vimbldona, protivnik Đoković ako pobedi Hurkača
Ruski teniser Andrej Rubljov plasirao se u četvrtfinale Vimbldona, pošto je danas u osmini finala savladao Aleksandra Bublika iz Kazahstana rezultatom 7:5, 6:3, 6:7 (6:8), 6:7 (5:7), 6:4.
Meč je trajao tri sata i 20 minuta. Ovo je bio šesti međusobni duel ruskog i kazahstanskog tenisera, a četvrti trijumf Rubljova.
Rubljov će u četvrtfinalu igrati sa pobednikom meča između Srbina Novaka Đokovića i Poljaka Huberta Hurkača, koji je na programu kasnije večeras.
Plasman u četvrtfinale Vimbldona izborio je još jedan ruski teniser Roman Safiulin, koji je pobedio Kanađanina Denisa Šapovalova 3:6, 6:3, 6:1, 6:3. On će u četvrtfinalu igrati sa pobednikom meča između Italijana Janika Sinera i Danijela Elahija Galana iz Kolumbije.

Probuđene nade, izneverena očekivanja
Na početku bejahu intelektualci. Mnogi od onih koji su aktivno radili na uvođenju demokratije u socijalističku Srbiju (i šire, Jugoslaviju), koji su se zalagali za politički pluralizam, bili su i među prvim poslanicima višestranačkih skupštinskih saziva od 1990. godine. Oni koji se sećaju, reći će da su reči pojedinih narodnih poslanika izgovorene za skupštinskom govornicom daleko odjekivale, te da je specifična težina parlamenta bila mnogo veća nego danas, sa pojavom profesionalnih političara. Intelektualaca, onih pravih, sve je manje na političkoj sceni.
„Mi nemamo gde da se uključimo, pogotovo sada kada se ukidaju nevladine organizacije. Niko nas ne zove, a nećemo u partije jer su nas izneverile”, kaže Zagorka Golubović, koja je 2010. i 2011. radila istraživanja na tu temu, objavljena u knjizi „Probuđene nade, izneverena očekivanja”. Kako dodaje, pitanje je kako intelektualci danas da se postave, da li treba da ulaze u partije i da prave ovakve koalicije koje smo imali, („najgora stvar koju je DS učinila je koalicija sa SPS”), a prave se i koalicije između partija koje ničeg zajedničkog nemaju – samo da obezbede ulazak u parlament.
Ipak, zove sada Čedomir Jovanović, lider Liberalno demokratske partije, u pokušaju da osnaži opoziciju kontra, čini se, sve popularnijih stranaka vlasti. Ali, građanske, proevropske partije trenutno imaju problem kakav nisu imale nikada ranije – ne samo da su izgubili podršku dela intelektualnih krugova, nego su neki od njih čak prešli na protivničku stranu.
Dramaturg Nenad Prokić, bivši visoki funkcioner LDP-a, poslednjih meseci javno podržava vlast, ostajući politički angažovan intelektualac, iako više nije ni u jednoj partiji. Kako kaže, probao je i direktno da se bavi politikom u stranci koju je osnovao i koja je jedina kojoj je ikada pripadao.
„To se završilo neuspehom. Vratio sam se ideji pisca čija sloboda komentarisanja nije omeđena partijskim interesima. Ostajem dobronameran građanin Srbije, što sam oduvek i bio”, objašnjava Prokić svoju poziciju.
To što je dao glasnu podršku aktuelnoj vladi, iako je, tvrdi, prepuna ljudi koji više nikada ne bi smeli da budu na vlasti u Srbiji, učinio je zato što je dokučio da promene u Srbiji može da napravi samo onaj ko ima kapacitet da svoju politiku objasni većini i to tako da je ona i prihvati.
„Prethodnici taj kapacitet očito nikada nisu imali. Vlada za sada prilično energično pokušava da uradi ono što su oni tek verbalno izražavali”, objašnjava Prokić.
U vreme prošlih izbora, dok je Prokić još bio aktivan u LDP-u, mnogi od intelektualaca koji su podržavali političke opcije građanske orijentacije, među kojima su najistaknutije Demokratska stranka i LDP, otkazali su im pomoć. Ne i Zaga Golubović. Ona je smatrala da će pokret „belih listića” uništiti DS, ostavljajući glasače te stranke kod kuće na dan izbora.
„I mene ponekad hvata depresija i postavljam sebi pitanje dokle ću. Imam 83 godine i celog života se borim – i šta sam uradila. Ali ne može da se odstupi, kad znate problem. Drugo su ljudi koji manje znaju, onda mogu i trikovima, lažima, demagogijom da budu ubeđeni da je nešto tako, iako nije tako. Intelektualac ne može da pređe preko toga i kaže ’ja ništa ne mogu da uradim, jer evo pokušao sam’”, kaže ova ugledna sociološkinja, podsetivši da petooktobarske promene nije proizvela samo udružena opozicija, nego u velikoj meri i ljudi koji su bili udruženi u građanskim organizacijama.
U knjizi analiza „Probuđene nade, izneverena očekivanja” ističe se da su i neki vrhunski intelektualci, ali i ljudi sa osnovnom i srednjom školom, rekli da su mnogo očekivali i da su vlasti od 2000. mogle bar neke osnovne stvari da reše. Kako su naglašavali, nisu se smela tek tako prodavati preduzeća, te da je time napravljen proboj ka korupciji i propadanju zemlje...
„Postali smo maltene kolonijalna zemlja. Kad pogledamo tu analizu onda nije čudo što intelektualac kao pojedinac neće da se angažuje, jer vidi da nema efekta. U situaciji kada su totalna manjina, oni ne mogu ništa da urade, mogu samo da kažu ponešto, ali – oni kažu, a vetar nosi”, ističe Zaga Golubović, ukazujući da mnogi učesnici 5. oktobra misle da su tada dovoljno uradili, a neki drugi, opet, da će im time biti oprošteno sve što su kasnije neodgovorno ili nezakonito radili.
Nenad Prokić govori o zbunjenosti intelektualnih slojeva u Srbiji posle petooktobarskih promena.
„Naviknuti da DS, ili petooktobarci uopšte, imaju podrazumevanu podršku intelektualnih krugova – ti isti krugovi nakon kolapsa svojih razbijenih favorita, udavljenih u sopstvenim bahatim krađama i nesposobnostima da vode zemlju, sada i ne mogu drugo nego da budu zbunjeni. Odveć oholi da podrže one koje su do juče prezirali, sada se koprcaju u zbunjenosti, kojoj su i te kako doprineli”, ocenjuje Prokić.
Navodeći da „gužve u šesnaestercu” nikad nije ni bilo kada je reč o intelektualcima u političkom životu, on dodaje da je LDP jedina stranka koja je svojevremeno pokušala deklarativno da privuče intelektualce, mada ni ona to nije činila sa previše elana. U tome je čak i uspela, kaže Prokić, pa je zatim tu podršku prokockala.
„Ispostavilo se da oni nisu bili pozvani kako bi uticali na političke odluke, već da budu paravan za stranačke odluke za koje se inače podrazumeva da ih intelektualci ne mogu promeniti. Samo u Nišu je devet doktora nauka, profesora univerziteta, koji su zauzimali visoke funkcije, pre godinu dana napustilo LDP, upravo iz tih razloga”, navodi Prokić.
I dok Zaga Golubović ukazuje da bi bilo dobro da se napravi jedna velika, široka nevladina organizacija u koju će se okupiti intelektualci koji još imaju snage i još imaju nešto da predlože, savetuju i mogu da pomognu da se nešto učini, Prokić kaže da prvo što bi trebalo da urade, jeste da pokušaju da formulišu svoje podržavanje ili nepodržavanje „bez onog sastojka koji je u Srbiji gotovo neizbežan, a to je mržnja”. I dodaje: „A kome će dati svoju podršku, sadašnjoj vlasti ili nekad na smrt posvađanim i izbačenim bivšim i sadašnjim članovima DS-a, koji se sada u pokušaju da ostanu na političkoj sceni ponovo udružuju, ili će čekati nekog novog kojeg još nema – to je metafizički problem koji će svako od njih morati sam da rešava”.

Irinej: Srbi treba da izađu na izbore i biraju najbolje
PEĆ –Patrijarh srpski Irinej izjavio je danas u Pećkoj patrijaršiji da bi Srbi na Kosovu i Metohiji trebalo da izađu na predstojeće lokalne kosovske izbore i da izaberu najbolje ljude od ugleda i autoriterta.
Srpski patrijarh je rekao da bi bilo tragično da Srbi u mestima gde su većina, zbog neizlaska na glasanje, ne budu na vlasti.
„U naseljima gde su brojniji Srbi gde se bira vlast, da ne bi došli i u srpskim krajevima predstavnici Albanaca mislim da bi trebalo da izađu na izbore, da bar očuvaju vlast u svojim mestima i u svojim enklavama”, rekao je Irinej.
Ako Srbi budu u prilici da biraju, poručio je patrijarh Irinej, neka biraju najbolje među sobom, ljude od ugleda i autoriteta čija će reč značiti.
Patrijarh Irinej je rekao da u Srpskoj pravoslavnoj crkvi nisu posebno raspravljali o izlasku Srba na izbore 3. novembra, dodavši da - kada govori patrijarh - govori u ime Crkve.
Irinej je podsetio da je njegovo osnovno mišljenje bilo „na izbore izaći svi ili niko” i da bi jedino to bilo spasonosno i korisno, pošto „našem narodu nedostaje sloga i jedinstvo u sadašnjim prilikama”.
Srpski patrijarh je danas u Pećkoj patrijaršiji služio arhijerejsku liturgiju povodom manastirske slave Pokrova presvete Bogorodice.

Dačić: I policiji manje plate kao i svima drugima
BEOGRAD – Premijer i ministar unutrašnjih poslova Ivica Dačić izjavio je danas da će i zaposlenima u policiji biti smanjene plate kao i svima drugima u javnom sektoru.
Dačić je, odgovarajući na pitanje, da li će zaposleni u policiji ostati bez takozvanog bonusa u okviru mera štednje rekao da tu nije reč ni o kakvim bonusima već da se to samo tako naziva, jer drugačije nije moguće ispoštovati ono što zakon propisuje za njihove plate.
On je objasnio da oni imaju pravo po zakonu da imaju veće koeficijente za 30 do 50 odsto u odnosu na druge državne službenike.
„Da oni ne bi tužili državu što njihove plate nisu odgovarajuće zakonu, mi smo uveli bonuse pre nekoliko godina inače bi šteta po državu bila još veća”, rekao je Dačić, koji je naveo da on taj zakon nije doneo, već da on postoji sedam ili osam godina.
On je međutim, naglasio da će policija imati smanjene plate kao i svi drugi, a kada je reč o činjenici da penzije nisu obuhvaćene merama štednje, on je ukazao da se mora ući u reformu penzionog sistema, ali da to u ovom trenutku nije bilo predmet razmatranja.
Prema njegovim rečima, prosečna penzija je danas oko 50 odsto prosečne plate, a mere štednje su pažljivo rađene, jer je prvobitan predlog bio da se oporezuje sve iznad prosečne plate, odnosno 40.000 dinara.
„Vučić i ja smo razgovarali i dogovrili da to može da bude samo iznad 60.000 dinara”, rekao je Dačić.
On je naglasio da su mere morale biti donete i da neke stvari moraju da se dese ma koliko to nije prijatno, a da prostora za razgovor sa resornim ministarstvima i sindikatima uvek ima.
„Ovo je samo početak nečega što smatramo da će imati pozitivan nastavak. Kako bismo mogli da idemo na bolje, moramo da zaustavimo pad ili ćemo doći do toga da nećemo moći da isplatimo platu nikome”, rekao je Dačić.
-------------------------------------
Dačić: Ja sam na Vučićevoj strani
BEOGRAD –Predsednik Vlade Srbije Ivica Dačić ocenio je da će aktuelna vlada opstajati dok ima rezultata, a povodom špekulacija o sukobima unutar SNS rekao da je na strani lidera te stranke Aleksandra Vučića, a protiv protivnika promena.
Dačić je u emisiji „Teška reč” na TV Pink rekao da se u vladajućoj koaliciji ne planiraju prevremeni parlamentarni izbori, što dokazuju i poslednje ekonomske mere.
„Nisu problem izbori, nego moramo da definišemo da li se plašimo problema. Koji će politički ludak da izađe sa ovakvim brojkama, da govori šta nas čeka narednih godina i da planira izbore. Izbora će biti ako dođe do problema u funkcinisanju vlade ili ako bude postojala takva klima u društvu”, rekao je Dačić.
Kako je istakao, Vlada Srbije, zbog ogromne podrške koju uživa kod građana, može da izdrži sve napade onih koji iz različitih interesa žele da ona padne.
„Nijedna vlada u bliskoj prošlosti nije imala toliko pozitivnih očekivanja od građana. Postoji li još neka država u svetu gde su najpopularniji političari oni koji obavljaju tri najvažnije funkcije u zemlji, a gde su najnepopularniji lideri opozicije”, zapitao je Dačić.
Komentarišući spekulacije javnosti o tome da li u Srpskoj naprednoj stranci postoje suprotstavljene struje, Dačić je rekao da ne želi da se meša u unutrašnje stvari koalicionog partnera, ali da se radi o organizovanom pružanju otpora promenama u društvu.
„Ja sam na strani Vučića. Ovde je od prvog dana formiranja vlade počelo da se govori da će vlada biti na staklenim nogama , međutim nijedna velika stvar u državi nije urađena a da se o tome nismo konsultovali, ili da o tome nismo razgovarali sa predsednikom države. Stalno su podgrevali naše sukobe, ali je to zapravo bio veliki otpor promenama”, objasnio je Dačić

Okršaj Moskovljana i doseljenika
Prema izveštajima agencija
Moskva – Policija je privela oko 1.200 ljudi nakon „preventivne racije” u skladištu povrća kojim upravljaju doseljenici sa Kavkaza, a koje je juče bilo meta napada demonstranata koji su protestovali zbog ubistva jednog Moskovljanina u rejonu Zapadno Birijuljovo, saopštila je pres-služba moskovske policije, prenosi Tanjug.
Prema saopštenju policije, ove osobe su privedene radi provere dokumenata i eventualnog učešća u izvršenju krivičnog dela. Policija je takođe saopštila da je tokom provera u skladištu povrća našla i automobil u kome je bilo nekoliko miliona rubalja kao i tri traumatska pištolja, dva noža i bejzbol palica.
Prema pisanju lista „Komersant”, u rejonu Zapadno Birijuljovo od juče oko 400 policajaca privodi osobe, a samo skladište povrća je već zatvoreno po naredbi ruske fitosanitarne inspekcije zbog, navodi se u saopštenju inspekcije, „žalbi građana”.
Od 400 osoba koje je policija sinoć uhapsila jer su izazivali i učestvovali u nasilnim demonstracijama skoro svi su pušteni na slobodu, a protiv 70 osoba podnete su prekršajne prijave, saopštila je pres-služba moskovske policije, prenosi Interfaks.
Demonstranti su preksinoć najpre upali u jedan tržni centar i razbijali izloge, a zatim su napali skladište povrća kojim upravljaju doseljenici sa Kavkaza, uz uzvike „Rusija Rusima!” i „Bela moć!”, piše Bi-Bi-Si.
Povod za demonstracije jeste to što je Rus Jegor Šerbakov (25) ubijen u četvrtak nakon što je pokušao da zaštiti od uvreda devojku koju je pratio kući. Policija je objavila fotografiju osumnjičenog koju su zabeležile bezbednosne kamere, ali ga još nije identifikovala.
Posle toga se grupa od oko 40 ljudi u subotu okupila u istoj oblasti, tražeći od policije da pronađe i kazni napadača, da lokalni šef policije podnese ostavku i da se zatvori skladište povrća, u kom rade mnogi migranti. Meštani su počeli optužuju lokalne vlasti da zataškavaju talas krivičnih dela za koja su, kako tvrde, krivi migranti i da se ne bore protiv ilegalne imigracije.
Međutim, načelnik moskovske policije Anatolij Jakunjin za nemire je okrivio „ekstremiste”, od kojih su mnogi, kako je rekao, bili pijani, a očevici su ranije istakli da su mnogi koji su učestvovali u nasilju pripadnici radikalnih nacionalističkih grupa i fudbalskih klubova.
Gradska skupština namerava da sutrašnju sednicu posveti nedeljnim neredima, dok u Dumi najavljuju nove zakone koji zaoštravaju mere u odnosu na nelegalne emigrante.
Jedna starija učesnica protesta rekla je TV Rusija da se građani zbog došljaka sa Kavkaza boje da se slobodno kreću po kraju i da puštaju svoju decu napolje, te da traže od vlasti da uvedu red.
„To ubistvo je bila kapljica koja je prelila čašu trpeljivosti, ili iskra koju je zapalila vatru. Problem je u tome što su ljudi izražavali mnogo više nezadovoljstva ne zato što su nezadovoljni tokom istrage, već zbog odsustva reakcije lokalnih vlasti na situaciju s tim skladištem i na plimu imigranata”, smatra zamenik Komiteta Dume za nacionalne manjine Mihail Staršinov.
Vlasti se boje ponavljanja nemira iz 2010. godine, kada su hiljade nacionalista i fudbalskih navijača protestovali zbog ubistva jednog Rusa tokom tuče navijača i ljudi sa Kavkaza.
Ovog leta, grupa trgovaca sa Kavkaza, među kojima su bile i žene, napala je u blizini jedne pijace grupu policajaca, posle čega su krenule provere po moskovskim pijacama, koje uglavnom drže Kavkažani.
Po ocenama analitičara, kriminogena situacija se, međutim, nije poboljšala, pre svega zbog korupcije u policiji. Oni smatraju da dodatno otežava situaciju činjenica to što su imigranti delom ruski državljani iz kavkaskih republika, koji se nisu adaptirali drugačijim socijalnim uslovima.

Nobel za ekonomiju trojici Amerikanaca
STOKHOLM – Amerikanci Lars Peter Hanse, Judžin Fama i Robert Šiler ovogodišnji su dobitnici Nobelove nagrade za ekonomiju, saopštila je danas Švedska kraljevska akademija.
Trojica ekonomista nagrađena su za revolucionarni rad u istraživanju tržišta akcija, ističe se u saopštenju Nobelovog komiteta.
Hansen, Fama i Šiler su „postavili temelje aktuelnog shvatanja cena hartija od vrednosti”, koje zavise delom od kolebanja rizika i promena na tržištu, objasnila je Švedska akademija.
Fama i Hansen su profesori na Univerzitetu u Čikago, dok je Šiler profesor na Jejl Univerzitetu u Konektikatu.
Nobelovu nagradu za ekonomske nauke je 1968. uspostavila Švedska banka povodom 300-godišnjice od svog osnivanja i u znak sećanja na Alfreda Nobela.
Nagrada za ekonomiju se od 1969. dođeljuje svake godine za vanserijske intelektualne doprinose u oblasti ekonomije. Iako nije utemeljena na testamentu Alfreda Nobela, laureati iz ekonomije primaju diplomu i zlatnu medalju, kao i ček na osam miliona švedskih kruna (1,2 miliona dolara) 10. decembra u Stokholmu na istoj ceremoniji na kojoj i dobitnici Nobelove nagrade iz fizike, hemije, medicine i književnosti.
U proteklih 10 godina, od 20 naučnika koji su dobili ovu nagradu, 17 su iz SAD.
Prošlogodišnji laureati bili su Alvin Rot i Lojd Šejpli za rad o funkcionisanju tržišta i istraživanje najboljih načina uparivanja ponude i potražnje.
Priznanjem za ekonomiju završena je ovogodišnja serija dodele Nobelovih nagrada.

Skupo kokodakanje francuskog poslanika
Specijalno za „Politiku“
Pariz – U klupama francuske skupštine u sredu po podne u jednom trenutku nije bilo poslanica vladajuće Socijalističke partije: namerno su kasnile protestujući protiv neumesnog ponašanja kolege veče pre toga.
Tada je, na kasnoj sednici vlade, poslanik desničarske partije UMP imitirao kokodakanje dok se poslanica ekološke stranke Veronik Masonoobraćala skupštini.
„Prekinite već jednom, nisam kokoška!”, iznervirano je protestovala. Komešanje među poslanicima opozicije se međutim nastavilo.
„Skandalozno ponašanje”, „Potpuno su pijani”, komentarisali su mnogi poslanici pre nego što je predsednik skupštine na kraju njenog govora zatražio pauzu kako bi parlamentarci „došli k sebi”.
Ministarka za prava žena Nažat Valod Belkacem nije dugo čekala da se oglasi: „Nekima je teško da se ponašaju u skladu sa svojom funkcijom nakon dobro zalivenih večera.”
Poslanik je, posle glasanja na kome su učestvovali predsednici svih političkih grupa, zbog seksističkog dobacivanja jednoglasno kažnjen oduzimanjem četvrtine naredne mesečne plate – 1.370 evra.
Najnoviji incident pokrenuo je raspravu o seksističkim ispadima u parlamentuimnogobrojne komentare na internetu. Podseća se da nije prvi.
Poslanik ekološke stranke Noel Mamer je zbog toga što je 2009. pokazao srednji prst poslanicima desničarke partije UMP kažnjen na isti način. „Zahvaljujući ovakvim ispadima narodni bes će dostići takav stepen da ova gospoda neće više moći da ga izbegnu. Beskrajna prostota biće varnica koja će zapaliti lomaču njihovih privilegija. Kada? Za najviše 40–50 godina”, piše u jednom komentaru na sajtu „Monda”.
Prema pravilima francuske skupštine, predviđen je niz sankcija za neprimereno ponašanje poslanika: ukor, ukor uz oduzimanje četvrtine plate, oduzimanje prava na reč tokom mesec dana uz kaznu u visini pola plate i privremeno izbacivanje iz skupštine uz oduzimanje dela plate tokom dva meseca.

Izraelski rat protiv palestinskih tunela
Izraelska vojska saopštila je juče da je pronašla tunel iskopan od pojasa Gaze do izraelske teritorije, pri čemu oni veruju da je ovaj podzemni prolaz služio kako bi palestinski ekstremisti izvodili napade ili kidnapovali izraelske vojnike. Prema saopštenju vojske, tunel, dug 1,7 kilometara, otkriven je prošlog ponedeljka, nakon što je najpre primećen otvor kraj kibuca Ajn Hašloša u blizini granice između Izraela i Gaze, koja je pod kontrolom islamističkog Hamasa.
Posle ovog otkrića Izrael je odmah obustavio transport sve vrste građevinskog materijala u Gazu, dok je portparol Hamasa Sami Abu Zuri saopštio da je Izrael time samo „pokušava da opravda blokadu i kontinuiranu agresija na pojas Gaze”.
Izraelski ministar odbrane Moše Jalon, poznat po svojim ratobornim izjavama, rekao je da je to „tunel terora”, koji je još jedan „dokaz da Hamas nastavlja da se priprema za sukob sa Izraelom i za terorističke napade”. Nasuprot tome, premijer Benjamin Netanijahu je samo pohvalio armiju i rekao da je ovo „najmirnija godina u poslednjih deset godina”, ali da je ometaju nedavne vojne aktivnosti.
Tuneli između Gaze i Izraela nisu novina, ali minulih godina ih Izraelci sagledavaju kao ogromnu pretnju jer su se 2006. godine tri pripadnika palestinske ekstremističke organizacije povezane s Hamasom kroz jedan takav tunel ubacili u blizinu jedna izraelske vojne baze na jugu Izraela, ubili jednog vojnika a potom oteli vojnika Gilada Šalita koji je proveo u zatočeništvu više od pet godina.
Međutim, tuneli koje hamasovci kopaju između Gaze i Egipta znatno više interesuju izraelske bezbednosne zvaničnike, jer se kroz te tunele Hamas snabdeva robom i oružjem, budući da Izrael drži pojas Gaze pod blokadom sa kopna i mora.
Kako saznaje „Politika” u Ministarstvu spoljnih poslova Izraela, izraelska vlada je veoma zadovoljna saradnjom sa režimom u Egiptu, koja je pod kontrolom generala Abdela Fataha el Sisija. Diplomatski izvor, koji je insistirao na anonimnosti, kaže da je Sinajsko poluostrvo postalo raj za ekstremiste ali da „Egipćani sada pokušavaju da dosta učine da ih suzbiju iako su počeli kasno”.
„Sarađivali smo i u vreme Muhameda Mursija i zahvalni smo na tome. Imali smo dobru saradnju ali oni nisu sve učinili da suzbiju ekstremiste na Sinaju. Kada je Mursi uklonjen, Egipat je krenuo sa ogromnom akcijom suzbijanja džihadista na Sinaju i njihovih kontakata sa Hamasom. Samo pretprošle nedelje egipatska vojska je uništila 1.151 tunel između Egipta i pojasa Gaze”, kaže „Politikin” izvor i dodaje da je po prvi put toliko tunela zaista uništeno. „Minulih godina egipatska vojska je uglavnom samo blokirala ulaze u tunele, ali su krijumčari samo 200 metara dalje probijali nove ulaze do istih tunela”.
Da je Izrael prezadovoljan saradnjom sa Egiptom, koji je pod kontrolom generala a ne islamističkog pokreta Muslimanska braća, svedoči i to da je čak i izraelski ministar za civilnu odbranu Gilad Erdan kritikovao odluku zvaničnog Vašingtona da suspenduje značajni deo finansijske pomoći Egiptu, koja iznosi oko milijardu i po američkih dolara.
Egipat će ostati uskraćen za najveći deo američke vojne pomoći u tenkovima, borbenim avionima, helikopterima i raketama, kao i bez novčane pomoć u gotovini od 260 miliona dolara namenjenoj Vladi Egipta. SAD su saopštile da od egipatske vojne vlasti očekuje napredak u razvoju demokratije i ljudskih prava, dodajući da neće prekinuti pomoć za obrazovanje, zdravstvo i razvoj privatnog sektora u Egiptu kao i podršku borbi protiv terorizma i osiguranje bezbednosti na Sinajskom poluostrvu.
 ------------------------------------------------------------------------
Protiv smo Asada, ali bolje on nego Al Kaida
Pobune u arapskim zemljama u okolini Izraela su dovela zvaničnike i analitičare ove zemlje do situacije da više skoro da ne kriju da im je bio draži, na primer, stabilan autokratski režim Bašara el Asada u odnosu na sadašnju situaciju u kojoj borbe ne jenjavaju a islamisti i ekstremisti jačaju u Siriji i brojnim arapskim zemljama u okruženju.
„Jedina konstanta u našoj prognozi budućih dešavanja na Bliskom istoku je nestabilnost. To je apsurd, ali sada zaista ništa ne možete da predvidite. Naravno da bi mi želeli da ode Asadov režim i da demokratija prevlada Sirijom, ali smo svesni da smo sa Asadom imali stabilni situaciju na našoj granici sa Sirijom, a sada je nemamo”, kaže za „Politiku” izraelski diplomata zadužen za procenu i analizu stanja na Bliskom istoku i ističe da je Izrael svestan da se protiv Asada bore tri različite vrste pobunjenika koji imaju različite ciljeve – sirijski nacionalisti, sirijski islamisti i strani islamisti. „Po prvi put u istoriji imamo Al Kaidu na 200 metara od kuća u Izraelu. To je nešto na šta nismo računali. Nikad nismo imali Al Kaidu tako blizu a sada su njeni borci na Golanskoj visoravni”.
Prema oceni ovog izvora, za Izrael je uznemirujuće to što ne vide da će uskoro doći do stabilnosti u Siriji. „Nešto što je bilo neprijateljski nastrojeno (prema Izraelu) ali stabilno – sada je postalo neprijateljski nastrojeno ali nestabilno”.

Poslednja šansa u Senatu
Od našeg stalnog dopisnika
Vašington – Upravo započeti pregovori dvojice političkih veterana, vođe demokratske većine u Senatu Herija Rida (73) i lidera republikanskih senatora Miča Mekonela (71), ovde se vide kao poslednja šansa da Amerika izađe iz svoje politike krize i da se spreči da po prvi put u svojoj istoriji proglasi bankrot.
Ono što je na početku vikenda ličilo na detant između predsednika Baraka Obame i lidera republikanaca iz Predstavničkog doma, u međuvremenu je propalo, njihovi kontakti su prekinuti, pa je traganje za izlazom zbog toga prebačeno na stočlani Senat.
Postignu li Rid i Mekonel nekim čudom neki dogovor, on bi prvo bio ozvaničen u Senatu, a potom bi za njegovu overu u Predstavničkom domu bilo neophodno da ruke podignu svi tamošnji kongresmeni demokrata, a da front odbijanja svoje partije napusti 17 republikanaca. To bi bila politička akrobacija posle koje bi većina konzervativaca svojim biračima mogla da kaže da nisu popustili, Amerika da se odmakne od ivici provalije, a ostatak sveta da odahne.
Sve je međutim „ako”, s obzirom da je poslednjih dana bilo mnogo obećavajućih inicijativa koje su bivale prizemljene odmah pošto bi uzletele, zbog nastojanja republikanaca da finansiranje vlade i podizanje limita za njeno zaduživanje uslove odlaganjem ili bar slabljenjem Obamine reforme zdravstvenog osiguranja, s jedne strane, i predsednikovog odbijanja da pred tom ucenom popusti, sa druge.
Nisu pomogla ni upozorenja iz prestonica američkih saveznika i partnera, niti apeli učesnika ovde upravo završenog jesenjeg zasedanja Svetske banke i Međunarodnog monetarnog fonda, u kojima je uverljivo izneto da bi račun za političku svađu u Vašingtonu platila cela svetska ekonomija. Očekivani kolaps finansijskih tržišta zbog nemogućnosti SAD da servisiraju svoj dug, bio bi početak nove globalne recesije.
Ni Rid niti Mekonel posle prve runde svojih pregovora nisu bili optimisti, što je možda razložna uzdržanost dvojice iskusnih političara. Zbog toga, a i zbog ukupne atmosfere, nade u rasplet su na najnižim granama od početka ovog sukoba dve američke partije koji je izazvao istinsku paralizu političkog sistema zemlje.
Neka kompromisna formula bi morala da bude pronađena već danas da bi blagovremeno bio pokrenut mehanizam njenog ozakonjenja u Kongresu, s obzirom da američka blagajna – Trežeri department – u vanredno stanje ulazi već u četvrtak, kada će na računu imati manje dolara nego što će tog dana biti dospelih isplatnih naloga.
--------------------------------------------------------------------------------------
Upozorenje predsednika Svetske banke
Vašington – Direktor Svetske banke Džim Jong Kim upozorio je juče da Sjedinjene Američke Države rizikuju zbog približavanja 17. oktobra, roka do kada mora da se produži limit nivoa za zaduživanje i da to predstavlja veoma opasan razvoj situacije, prenosi Tanjug. On je kazao da što se više približava taj rok, veća je opasnost za ceo svet. „Apelujem na američke zakonodavce da izbegnu krizu”, rekao je Kim.

Na prelazu Gradina, na izlazu iz Srbije, čeka se četiri sata
Prema informacijama uprave granične policije u 17.15 časova, putnička vozila čekaju četiri sata na graničnom prelazu Gradina, na izlazu iz Srbije a na Preševu, na izlazu iz zemlje, putnička vozila i autobusi š zadržavaju 35 minuta, navode iz Auto-moto saveza Srbije (AMSS).
Teretna vozila najduže čekaju na Batrovcima, na izlazu iz Srbije i to dva sata dok se na prelazu Horgoš i Šid, na izlazu iz Srbije, zadržavaju 90 minuta.
Na ostalim graničnim prelazima nema dužih zadržavanja za sve kategorije vozila, prenose iz AMSS-a.

Tesla i Karađorđevići
Dr Oliver Subotić*
Dok sam iščitavao primarne izvore za potrebe pisanja knjige „Tesla: Duhovni lik”, imao sam prilike da se lično uverim u ono što su gotovo svi Teslini biografi u manjoj ili većoj meri uočili u njegovoj ličnosti, a to su izrazite „oscilacije” (neretko i protivrečnosti) u raznim temama. Ipak, primetio sam da postoji nekoliko tema u kojima, slikovito rečeno, ne postoje „sinusoide” i izražene „amplitude”, već isključivo „linearna funkcija”. Jedna od tih retkih tema gde Tesla pokazuje jasnu konstantu u stavovima je odnos prema srpstvu, Kraljevini Jugoslaviji i Kraljevskom domu Karađorđevića.
Nikola Tesla je tokom američkog perioda svog života postao izrazit kosmopolita, ostavši istovremeno srpski patriota. Tokom američkog perioda se formirao i kao ubeđeni srpsko-jugoslovenski monarhista, te je poput većine srpskih intelektualaca tog vremena vatreno podržavao koncept Kraljevine Jugoslavije i bio veliki poštovalac kraljevske loze Karađorđević. To poštovanje se već može uočiti u dostupnim dokumentima iz perioda Prvog svetskog rata, kada on izražava divljenje podvizima srpske vojske predvođene svojim nezaboravnim voždom, kraljem Petrom Prvim Oslobodiocem. Tako, povodom inicijative jeromonaha Nikolaja Velimirovića iz 1915. godine, da zajedno sa Mihajlom Pupinom i Pajom Radosavljevićem potpiše „Vidovdanski proglas” i pozove Srbe u SAD da pomognu svojim sunarodnicima na Balkanu, Tesla iznosi stav da bi taj apel američki Srbi najpre poslušali ako bi ga potpisala dva srpska kralja: Petar Karađorđević i Nikola Petrović.
Ličnost u kraljevskoj lozi Karađorđević, koju je Tesla posebno izdvajao, bio je kralj Aleksandar, koji ga je odlikovao Ordenom Jugoslovenske krune prvog stepena 1931. godine. Kralja Aleksandra je doživljavao kao vladara koji je uspeo da napravi snažnu državu (Kraljevinu Jugoslaviju) i ujedini tri balkanska naroda (Srbe, Hrvate i Slovence). U svom posmrtnom slovu Kralju Mučeniku, objavljenom 1934. godine u „Njujork tajmsu”, Tesla ovako zbori: „Poput Vašingtona, bio je sposoban i neustrašiv general koji je oslobodio svoju zemlju od ugnjetavanja; poput Linkolna bio je mudar i patriotski vođa koji je pretrpeo mučeništvo.” Tesla je, pritom, verovao da će mučenička krv kralja Aleksandra definitivno ujediniti narode Kraljevine Jugoslavije (što se, kao što je dobro poznato, nije desilo). Sa druge strane, strahovao je za jedinstvo mlade države, zbog čega je javno podsetio sve Hrvate i Slovence na činjenicu da je njihova sloboda kupljena cenom srpske krvi u Prvom svetskom ratu. Kralj Aleksandar je za Teslu bio i ostao ličnost koja zaslužuje da bude na „pijedestalu srpskih velikana” – pišući pozdravno pismo Srbima u Geriju (Indijana, SAD) uoči Drugog svetskog rata, on za kralja Aleksandra koristi epitete „Veliki” i „Mučenik”.
Kada je reč o kralju Petru Drugom Karađorđeviću, Tesla i prema njemu pokazuje odnos dubokog poštovanja i izrazite odanosti, približan onome koji je ukazivao kralju Aleksandru. U jednom pismu iz 1938. godine upućenom inženjeru Slavku Bokšanu, Tesla kralja Petra Drugog naziva „mladim orlićem iz gnezda velikog orla”, a Srbe u SAD javno poziva da budu odani mladom monarhu, koga naziva „zenicom u oku naroda”. On kralja Petra Drugog veliča u nekoliko javnih objava u SAD želeći mu mnoga leta. Na koncu, poslednji Teslin izlazak u javnost – tačno pola godine pred smrt – bio je osmog jula 1942. godine u hotelu „Njujorker”. On tada, već prilično ugroženog zdravlja, izlazi u pratnji svog sestrića, diplomate Save Kosanovića, da pozdravi kralja Petra Drugog. Mladi kralj je u to vreme bio u poseti SAD, sa ciljem da od predsednika Ruzvelta izmoli vojnu pomoć za generala Dragoljuba Mihailovića (koga je Tesla, po rečima čuvenog američkog istraživača Lelanda Andersona, smatrao za „simbol drevne srpske borbe za krst časni i slobodu zlatnu”). „Hrvatski glas” izveštava o susretu mladog monarha i Tesle, navodeći kako je genijalni pronalazač rekao da mu je kralj svojom posetom učinio najveću čast i da će mu to biti „najmilija uspomena”. Svoj uvodni govor kralju Petru Drugom Tesla je završio rečima: „Veličanstvo, Bog Vas blagoslovio!”. Prema Kraljevim memoarima, obojica su tokom rastanka plakala, a Tesla ga je otpratio podsećanjem na zaveštanje kralja Aleksandra: da čuva jedinstvo naroda Kraljevine.
Važno je ovom prilikom istaći da je Tesli bila apsolutna strana bilo kakva ideja Jugoslavije bez srpske krune na njenom čelu – ostao je odan kralju Petru Drugom Karađorđeviću i pored stalnih ubeđivanja okoline da pređe na stranu Tita i njegovih komunista, koji su se od samog početka rata spremali za revolucionarni prevrat i nasilno preuzimanje vlasti. O čvrstom Teslinom stavu prilično argumentovano piše Margaret Čejni, pozivajući se na hrvatskog profesora Bogdana Radicu, diplomatu Kraljevine Jugoslavije u SAD, koji je tokom rata prešao na Titovu stranu. Iz njene studije saznajemo da je Sava Kosanović bezuspešno pokušavao da privoli svog genijalnog ujaka da se od kralja okrene ka Titu. O svemu navedenom u svojim memoarima svedoči i Konstantin Fotić, ambasador Kraljevine Jugoslavije u SAD, koji navodi da je svaki pokušaj da se od Nikole Tesle izvuče bilo kakva poruka protiv Kralja Petra Drugog bila bezuspešna. Teslina odanost srpskoj kruni bila je do kraja života održana besprekorno.
Da li bi Tesla, da je danas među nama, od „linearne funkcije” skrenuo kao „sinusoidi” u navedenim temama? To je već domen pretpostavki. A ono što možemo pretpostaviti jeste da bi zbog gorkog iskustva Jasenovca, Jadovna i, na kraju, „Oluje” imao krajnje rezervisan stav prema nekoj novoj jugoslovenskoj ideji. Možemo slobodno pretpostaviti i to da bi se i danas zalagao za što bolje odnose Srba sa Hrvatima i Slovencima, koje je smatrao bratskim narodima. A ako ćemo suditi po ogromnom poštovanju koje je decenijama ukazivao Karađorđevićima – kao i ništa manjem poštovanju koje oni do dan danas ukazuju njemu – verovatno bi u naše vreme bio i počasni član Krunskog saveta.
*Osnivač Zadužbine „Petar Mandić”, dobročine ustanove koja neguje uspomenu na Tesline pretke

Rustem Mustafa svedoči na suđenju Tačiju
Suđenje Hašimu Tačiju i njegovim saučesnicima optuženima za ratne zločine na KiM nastavlja se sutra, a kako saznaju mediji u Prištini, sudsko veće saslušaće Rustema Mustafu, bivšeg komandanta oslobodilačke vojske Kosova (OVK) u Operativnoj zoni Lap, inače poznatog kriminalca i osuđivanog ratnog zločinca. Mustafa je jedan od retkih pripadnika OVK i jedini komandant te terorističke jedinice koji su u Prištini osuđeni za ratne zločine na KiM. On je potvrdio da je dobio poziv od Specijalizovanog tužilaštva u Hagu da se iduće sedmice pojavi kao svedok.
Mustafa će, kako se očekuje, svedočiti o funkcionisanju OVK, a u izjavama za medije kazao je da namerava da „brani istinu o ratu OVK”.
Rustem Mustafa poznat je kao komandant Remi, a tokom rata 1998–1999. bio je komandant regionalne zone Lap i član takozvane lapske grupe OVK. Posle rata, postao je poslanik i potpredsednik Demokratske partije Kosova. Uhapšen je u avgustu 2002. i izveden pred Okružni sud u Prištini u kojem su sudile međunarodne sudije Unmika. Osuđen je prvostepeno na 17 godina zatvora jer je utvrđeno da je sa još trojicom pripadnika OVK ubio petoro nelojalnih kosovskih Albanaca. Vrhovni sud Kosova preinačio je presudu 2005. i naložio novo suđenje pa je 2013. osuđen na četiri godine zatvora.
Bio je optužen da je zajedno sa drugim pripadnicima OVK držao zarobljenike u nehumanim uslovima, uskraćujući im adekvatnu zdravstvenu negu, hranu i vodu. Zatočenici su podvrgavani stalnom premlaćivanju, mučenju i pretnjama smrću od avgusta 1998. do juna 1999. godine.
Sumnja se da je tokom rata na KiM učestvovao u teškim zločinima nad Srbima kao i da je u zoni Lap osnivao logore u kojima su civili saslušavani, zlostavljani i ubijani. Grupe pod kontrolom Mustafe, prema podacima dostupnim medijima, posle rata proterivale su preostale Srbe i preprodavale napuštene stanove i drugu imovinu. Mustafa je pored terorističke grupe BIA formirao i „Skiftere” i „Crvenu ruku”, čiji su pripadnici progonili, kidnapovali i ubijali Srbe na području Prištine i Podujeva.
Prema podacima srpskih bezbednosnih službi, Mustafa je još od osamdesetih godina prošlog veka privođen zbog trgovine narkoticima, krijumčarenja oružja, ucena, napada na policiju i drugih teških krivičnih dela. Američke obaveštajne službe smatraju ga jednom od osoba od kojih preti opasnost po mir na Balkanu.
Prema obaveštajnim podacima, Mustafa u svojim kriminalnim aktivnostima, pre svega u trgovini drogom, sarađuje sa Ramušom Haradinajem, dok je do 2015, kada je pravosnažno osuđen, bio poslanik i potpredsednik stranke Hašima Tačija.
Rustem Mustafa jedan je od prvih pripadnika OVK koje je još krajem 2018. u predistražnom postupku saslušalo tužilaštvo u Hagu, pa se tada nagađalo da će on biti i jedan od prvih čije će se ime naći na nekoj od optužnica. Iako je Mustafa zbog svoje pozicije u komandi OVK pominjan odmah uz Tačija, Kadrija Veselija, Adema Čekua, Fatmira Limaja i ostalih, haški tužilac će ga saslušati kao svedoka, a ne kao okrivljenog.

Kaciga glavu čuva
Biciklisti su često prinuđeni da se kreću kolovozom gde ih vozači motornih vozila tretiraju kao „ometače”, a ne kao sastavni deo saobraćajnog sistema
Na teritoriji Srbije od početka godine poginule su 23 bicikliste, a povređeno je više od 400. MUP Srbije skrenuo je pažnju da su oni najugroženija kategorija učesnika u saobraćaju.
„Apelujemo na vozače putničkih i teretnih vozila i autobusa da posebnu pažnju usmere na bicikliste, kako bi sačuvali njihovu bezbednost. Sa druge strane, apelujemo i na bicikliste da upotrebnom svetala i reflektujućih elemenata učine sebe vidljivijim, a samim tim i bezbednijim u saobraćaju”, saopšteno je iz MUP-a i objavljen apel i na društvenim mrežama.
Ključni problem, kada je reč o bezbednosti biciklista u saobraćaju, jeste njihova ranjivost, jer i pri relativno malim brzinama često zadobijaju teške povrede, uglavnom zbog toga što im je jedina zaštita njihova odeća, ukazali su stručnjaci Agencije za bezbednost saobraćaja (ABS).
Važnu ulogu ima i brzina vozila koja učestvuju u sudaru sa biciklistima, naročito kada je reč o težim posledicama. Biciklisti su često slabo uočljivi za druge učesnike u saobraćaju, pre svega jer su dimenzije vozila manje u poređenju sa automobilima, autobusima ili teretnim vozilima.
To je poseban problem u noćnim uslovima vidljivosti, pogotovo u slučajevima kada bicikl nije opremljen odgovarajućim svetlima, a to su belo na prednjoj i crveno svetlo na zadnjoj strani bicikla, kao i ako vozač i putnik na biciklu ne nose svetlu odeću.
Stručnjaci naglašavaju i činjenicu da biciklisti različite starosne dobi i pola imaju različite psihofizičke sposobnosti. Deca uglavnom nemaju dovoljno iskustva i znanja, a stariji imaju smanjenu moć zapažanja, smanjene fizičke sposobnosti i pokretljivost.
Bezbednost dvotočkaša u velikoj meri zavisi i od saobraćajnog okruženja, koje je najčešće dizajnirano i prilagođeno za kretanje motornih vozila i nije predviđeno za bicikliste.
„Oni su često prinuđeni da se kreću kolovozom gde ih vozači motornih vozila tretiraju kao ’ometače’ saobraćaja, a ne kao sastavni deo saobraćajnog sistema, pri čemu često i sami ne poštuju pravila – ne postupaju u skladu sa signalizacijom, zabranom korišćenja mobilnih telefona, audio i video uređaja, upotrebom svetala na biciklu. Saobraćajne nesreće sa učešćem biciklista, zbog njihove velike ranjivosti, češće za posledicu imaju poginule osobe, nego što je to slučaj kod udesa sa učešćem samo motornih vozila sa zatvorenom karoserijom”, navodi se u rezultatima istraživanja ABS-a.
Kada se uporedo posmatraju podaci o nastradalim biciklistima i nastradalim vozačima i putnicima u automobilima, dolazi se do podataka da biciklisti kada učestvuju u saobraćajnoj nesreći imaju skoro šest puta veći rizik da smrtno stradaju nego što je to slučaj sa putnicima i vozačima u automobilima.
U proseku, godišnje u udesima u Srbiji pogine oko 50 i bude povređeno oko 1.486 biciklista. Svaka jedanaesta poginula i svaka četrnaesta povređena osoba u saobraćajnim nesrećama je – biciklista. Oni čine oko devet odsto od ukupnog broja poginulih i oko sedam procenata od svih povređenih osoba u udesima, pokazuju podaci ABS-a.
Saobraćajne nesreće sa učešćem biciklista se najčešće događaju u leto i jesen, odnosno u periodu godine od jula do oktobra, a najviše u avgustu.
Stručnjaci savetuju biciklistima da imaju zakopčanu zaštitnu kacigu, koja će im spasiti život u slučaju pada sa bicikla i sprečiti povrede glave.
„Koristite štitnike za kolena i laktove kako biste ublažili udarce od pada. Nosite odgovarajuće cipele i proverite da li su pertle pravilno vezane. Obucite adekvatnu odeću – pantalone sa užim nogavicama, majice i jakne koje su uz telo, kako ne bi došlo do zakačinjanja delova garderobe o pedale i druge delove bicikla”, savetuju iz ABS-a.
Bicikl treba da bude ispravan, ručice na upravljaču čvrste i pravilno podešene, a sedište na odgovarajućoj visini – tako da stopala obe noge budu u stanju da dodirnu zemlju. Kočnice moraju da budu ispravne, a pneumatici na točkovima napumpani pod odgovarajućim pritiskom.
Belo svetlo na prednjoj i crveno na zadnjoj strani bicikla moraju biti ispravni i postavljeni na odgovarajuće položaje. Zvonce ili sirena takođe moraju biti ispravni.
„Kada prelazite preko kolovoza, trudite se da se ponašate kao da ste pešak. Pogledajte pažljivo levo, desno, levo. Kada procenite da je bezbedno započnite prelazak, gurajući bicikl pored sebe. Koristite ručne signale da upozorite druge učesnike u saobraćaju ili im date obaveštenje o skretanju i promeni položaja na kolovozu”, savetuju stručnjaci.
U noćnim uslovima i kada je smanjena vidljivost, osim što bicikl mora da bude osvetljen, biciklista treba da ima svetlu i odeću sa retroreflektujućim materijalima. Ako voze bicikl kolovozom, treba da se kreću u širini od najviše jedan metar od desne ivice kolovoza, ali ne uz sam ivičnjak.

Svi bi u menadžere, niko neće u prosvetu
Poražavajuće mali broj studenata koji nameravaju da postanu prosvetni radnici ponavlja se iz godine u godinu. Avetinjski pusti ostaju smerovi fakulteta koji obrazuju nastavnike. Stručnih profesora za fundamentalne opšteobrazovne predmete u preduniverzitetskom školstvu već nema dovoljno, i neće ih ni biti dok na pragu fakulteta ima najmanje budućih brucoša koji žude da steknu visoko obrazovanje da bi se vratili u učionice kako bi neke nove đake opismenili.
Zvuči optimistično kad se kaže da je na Matematičkom fakultetu u Beogradu na smeru nastavnik matematike ove godine konkurisalo duplo više studenata nego lane. Ali u brojkama, realnost izgleda ovako: prošle godine je u ovo doba bilo svega osam kandidata, sada ih je 16, a planirano je 70 brucoša.
Na svim srbističkim katedrama na republičkom nivou očekuje se da će biti popunjeno oko 40 odsto ponuđenih mesta za buduće studente.
– U Novom Sadu, Nišu, Kragujevcu, Beogradu, Kosovskoj Mitrovici, kada se sve sabere, planirano je 441 mesto na budžetu, a ima 186 kandidata. Samo u Beogradu za grupu za srpski jezik i književnost bilo je prijavljeno 34 kandidata na 100 mesta, a za srpsku književnost i jezik 63 na predviđenih 150 mesta. Slično je bilo i prošle godine. Slikovito, ako bismo gledali po poslovičnoj slici čaše vode koja je do pola puna ili prazna, zavisi da li ste optimista ili pesimista, ta čaša je svakako – šuplja – dočarava za „Politiku” prof. dr Slavko Petaković, šef katedre za srpsku književnost s južnoslovenskim književnostima na Filološkom fakultetu Univerziteta u Beogradu.
Jagme za indeks nema ni na Opštoj fizici, smeru Fizičkog fakulteta koji u glavnom gradu upisuju budući nastavnici ovog predmeta. Tu je prijavljen samo – jedan kandidat. Pad broja zainteresovanih se beleži već osam godina, ali do sada nije bila ovako alarmantna situacija. Kako je izjavio dekan, prof. dr Ivan Belča, ovaj brucoš će imati sve predmete, ništa neće biti izbačeno, a sledeći potez je na državi jer ne sme da se dozvoli da se ugasi Opšta fizika, pošto bi u tom slučaju buduće generacije ostale bez nastavnika.
Oskudicu interesovanja za prosvetni poziv potvrđuju i preliminarne rang-liste za upis na Prirodno-matematičkom fakultetu u Novom Sadu. Studije za profesora hemije tu će upisati samo jedan kandidat, a planirano je 20 brucoša. Za buduće nastavnike fizike bilo je ukupno tri kandidata, jedan je pao prijemni, jedan „upao” na samofinansiranje i jedan zavredeo indeks na budžetu, mada je ukupno studenata na ovom smeru moglo biti 25. Za ostala nastavnička zvanja na novosadskom PMF-u zainteresovanost je za mrvicu bolja. Na smeru za profesore matematike ima osam kandidata za 51 budžetsko mesto, dok je za profesore geografije 11 rangiranih, a 40 raspoloživih mesta.
– Mi smo sada u prvom planu kao nacionalna disciplina, a kada smo pokušali da srpski jezik i književnost dobije natpredmetni status, da se uvede na sve fakultete, ta inicijativa ostavljena je da istrune u lavirintima birokratije. Dobili smo deklarativnu podršku i van toga se ništa nije učinilo – ukazuje Petaković.
Njegove reči „prosveta je trenutno na mrtvom vezu, ostavljena je da odumre” i više puta isticane stipendije za studente koji se obrazuju za nedostajuća zanimanja u školama teško da će biti od pomoći. Za ovu godinu dodeljeno ih je samo pet, a novi konkurs uskoro treba da bude raspisan.
– Ne verujem da će to dati velikog efekta, budući da je student potpuno svestan da kad se završi studiranje on ulazi u prosvetu gde su plate takve kakve jesu i, što je veći problem, gde položaj prosvetnog radnika nije dobar – konstatuje ovaj profesor.
Nastavnici tvrde da su nemoćni. Ugled im je srozan. Plate su im ispod republičkog proseka. Učenici to vide i neće da postanu nastavnici. Nastavi li se tako, ne bi čudilo da u dogledno vreme u mnogim školama table budu najpametnije, nastavnici uglavnom nedovoljno stručni, a đaci posledično funkcionalno nepismeni. Hoće li s takvim predznanjem upisivati fakultete?
Da ironija bude veća, najodgovorniji donosioci odluka istrajno tvrde da je obrazovanje prioritet, a unapređivanje kvaliteta obrazovanja strateški cilj. U prvom planu je digitalizacija, a vraćanje dostojanstva prosvetnom esnafu ostaje na marginama. Šta uraditi da se pomak nabolje vidi ubrzo, da se ne čeka deset godina?
– Prvi korak mogu biti stipendije, ali to nije rešenje. Drugi je povećanje plata. Treći, rešavanje statusa prosvetnog radnika, zaštita od pritisaka i sprečavanje nasilja kojima je izložen, kao i prevencija nasilja u bilo kom obliku u školama. To se mora sistemski rešiti vrlo rigidnim kažnjavanjem. Nastavnik mora imati ugled u društvu, a primer i uzor za to treba da budu oni koji istupaju u javnom prostoru. Kada okruženje bude podsticajno tako da đaci u velikom broju upisuju nastavničke smerove i konkurencija će biti veća i najbolji će ulaziti u učionice. Svi ovi koraci su povezani, ne može da se ispuni samo jedan – smatra Petaković.
Medijski prostor, portali naročito, obiluju svakojakim jezičkim pogreškama, lektori su desetkovani, zvanična saopštenja državnog vrha, pa i Ministarstva prosvete, neretko su ugledni primeri grešaka, počevši od pravopisnih. Ako bi, recimo, bar državne institucije koje već imaju službe za odnose s javnošću obavezno morale da uposle profesore srpskog jezika kao lektore, da li bi i to doprinelo pravilnijoj upotrebi srpskog jezika, podsticajnom okruženju i većem interesovanju za studije srpskog jezika?
– To bi bio kulturni uticaj iznutra koji je najbitniji i koji bi menjao ovo društvo. Kad učenik vidi da uopšte nije važno kako govorite, kako pišete, on prihvata taj model. Kada bi u institucije koje se obraćaju javnosti ušli profesori srpskog jezika i književnosti to bi oblikovalo javni izraz, onda bi i đaci i svi građani imali orijentir šta je poželjno, društveno prihvatljivo i važno. Deca nemaju signal iz okruženja koji im kaže da je bitan način izražavanja, poznavanje svog jezika. Ne čitaju kao pre, a uticaj elektronskih medija je ogroman. Navikli su na kratke poruke koje su ekspresivno svedene. Bogatim jezikom možete da izrazite svoju psihološku slojevitost, tanane emocije, nijanse u raspoloženjima, bogatstvo svoga bića. Što vam je jezik siromašniji, teže možete da komunicirate s drugima. Pitanje je da li siromašenje jezika korespondira s osiromašenjem potrebe da se razgovara s drugim čovekom, jer se komunicira kratkim porukama, emotikonima, sažetim mejlovima, frazama, rečeničnim sklopovima koji su klišei. Nisam siguran da problem u komunikaciji dece nije povezan sa siromaštvom jezika, a ono sa iščezavanjem potrebe da se zaista komunicira s drugom osobom – zaključuje šef katedre za srpsku književnost.

Rubljov izborio četvrtfinale Vimbldona, protivnik Đoković ako pobedi Hurkača
Ruski teniser Andrej Rubljov plasirao se u četvrtfinale Vimbldona, pošto je danas u osmini finala savladao Aleksandra Bublika iz Kazahstana rezultatom 7:5, 6:3, 6:7 (6:8), 6:7 (5:7), 6:4.
Meč je trajao tri sata i 20 minuta. Ovo je bio šesti međusobni duel ruskog i kazahstanskog tenisera, a četvrti trijumf Rubljova.
Rubljov će u četvrtfinalu igrati sa pobednikom meča između Srbina Novaka Đokovića i Poljaka Huberta Hurkača, koji je na programu kasnije večeras.
Plasman u četvrtfinale Vimbldona izborio je još jedan ruski teniser Roman Safiulin, koji je pobedio Kanađanina Denisa Šapovalova 3:6, 6:3, 6:1, 6:3. On će u četvrtfinalu igrati sa pobednikom meča između Italijana Janika Sinera i Danijela Elahija Galana iz Kolumbije.


  </body>
 </text>
</TEI>