<TEI version="3.3.0" xmlns="http://www.tei-c.org/ns/1.0">
 <teiHeader>
  <fileDesc>
   <titleStmt>
    <title>Politika 2014-9-14</title>
   </titleStmt>
   <publicationStmt>
    <p></p>
   </publicationStmt>
   <sourceDesc>
    <p>https://www.politika.rs/sr/articles/archive/2014/9/14/page:1?url=</p>
   </sourceDesc>
  </fileDesc>
 </teiHeader>
 <text>
  <body>
    <div id="kolumna">
Zašto nema studentskog bunta
Odavno diplomce nije čekala ovako turobna budućnost. Od Kanade, u kojoj je petina mladih ljudi nezaposlena, do Grčke i Španije, u kojima više od 53 odsto nema posao, govori se o „izgubljenim generacijama”.
Očekivane stope ekonomskog rasta ne obećavaju promene nabolje. Čak i Mario Dragi, glavni bankar evrozone – u kojoj je četvrtina mladih ljudi na birou – priznaje da će nezaposlenost u tim ključnim godinama ostaviti „doživotne posledice”.
Uprkos tome, nema velikih studentskih demonstracija. Malobrojni protesti, kakav je bio „Okupiraj Volstrit”, završili su se neuspehom, izgubljeni u tvitovanju i lajkovanju. Šta je uspavalo buntovne umove? Čime su anestezirani?
Verovatno najveće iznenađenje predstavlja ravnodušnost koja je zavladala među studentima društvenih i humanističkih nauka, na fakultetima koji su važili za kolevke subverzivnih ideja i pokreta. Njihova nezainteresovanost za velike promene i sumnjičavost prema pokretačkim idejama vezana je u velikoj meri za misao jednog čoveka – Žaka Deride.
Nijedan mislilac u 20. veku nije uticao na toliko veliki broj naučnih disciplina i umnih ljudi kao ovaj harizmatični Francuz. Mnogi Deridino delo doživljavaju kao „kraj filozofije”, vrhunac intelektualnog razvoja čovečanstva.
Na univerzitetima širom sveta „čitanje Deride” je postalo obred prelaza u „pravu” intelektualnu elitu. Mada, teško je neinficiranima objasniti zavodljivost filozofa koji je svoju najveću ideju opisao rečima: „Dekonstrukcija, ako takva stvar uopšte postoji, zauzima mesto iskustva nemogućeg”.
Deridina strategija tumačenja tekstova, dekonstrukcija, stavila je naglasak na pronalaženje kontradikcija, predrasuda i nedoslednosti. Vremenom se, tvrde kritičari, pretvorila u destrukciju – opsesivno rastakanje svih velikih ideja i diskvalifikovanje njihovih autora.
Iako predstavljena kao izraz intelektualne pobune protiv starih, „okoštalih” teorija i učenja, opojna misao Deridinih postmodernističkih sledbenika postala je potmuli neprijatelj svakog drugog bunta. Njihov uticaj se često navodi kao jedan od glavnih razloga zašto se stiče utisak da više nema levice.
Dok su „dvorski” filozofi i politikolozi, zajedno sa ekonomistima iz „čikaške škole”, razvijali skup ideja na kome se temelji poredak koji već četvrt veka upravlja našim životima, Deridini obožavaoci na levici su se zabavljali, dokazujući da su sve velike ideje besmislene i šuplje.
Ne čudi da apologete neoliberalizma više ne oklevaju da priznaju su im deridijanci, nekada najveći neprijatelji – postali saveznici.
Američki konzervativci su osamdesetih izgubili ideološku bitku na univerzitetima, ali se ubrzo ispostavilo da su dobili veliki rat. Opčinjeni „teorijom” i opskurnim žargonom, skeptični i cinični postmodernisti i njihovi studenti ostali su izolovani i nerazumljivi, ne samo nevoljni već i nesposobni da se uključe u važne društvene rasprave u vremenu uspona tačerizma i reganomike.
Ideologija koja favorizuje interese privilegovane elite, „jedan odsto” superbogatih i njihove minjone, trijumfovala je bez pomena vrednog otpora.
Noam Čomski tvrdi da su postmodernisti doprineli samoisključivanju intelektualaca ne samo iz važnih političkih borbi već iz stvarnosti. U buntovne mlade mozgove se uselio nihilizam, verovanja da ništa nema vrednost i shvatanje da je sve toliko relativno da više ništa nije važno.
Piter Lenon, kolumnista „Gardijana”, napisao je da „korišćenjem Deridine logike možemo dekonstruisati ’Majn kampf’ i otkriti da je (Adolf Hitler) bio u sukobu sa antisemitizmom”.
Za Deridu i, navodno pogrešno, razumevanje njegovog opusa vezuju se i dve glavne opsesije današnjih aktivista – politička korektnost i „politike identiteta”, koje su fokusirane na položaj manjina ugroženih od strane većine – muškaraca, nacionalista, fundamentalista... – čiji je identitet predstavljen kao zloćudan, dominantan i nedostojan poštovanja. Viktimizacija i demonizacija postale su tako glavne odrednice aktivizma.
I angažovani studenti danas uglavnom govore jezikom identiteta, a ne jezikom promena. Postali su opsednuti prepoznavanjem i priznavanjem različitosti, što je stvorilo nove antagonizme i dovelo do umnožavanja ratišta na kojima se vode političke bitke.
Isticanje „drugosti” i nabrajanje nepravdi zamenilo je potragu za sličnostima i vezama između grupa i pojedinaca.
Dekonstrukcija i politike identiteta su stigle i na univerzitete u Srbiji i začarale mnoge briljantne mlade umove. I ovde su oni koji su želeli da budu angažovani izabrali predvidive ciljeve.
Pokreću ih, na primer, činjenice da je život majki Srebrenice ispunjen neizmernim bolom, da nije lako bit gej Rom u Zemunu ili lezbijka na Vračaru.
Nažalost, i naši akademci su uglavnom postali ravnodušni prema mukama politički nekorektnih, ali izuzetno brojnih žrtava tržišnog fundamentalizma. Parada ponosa je postala važnije pitanje od stalno rastućeg broja ljudi koji kopaju po kontejnerima.
Na protestima 1968. godine beogradski studenti su uzvikivali „Radnici–studenti!” i „Mi smo sinovi radnog naroda”. Nažalost, danas u istim klupama glavnu reč imaju buntovnici koji se upinju da dokažu da nemaju ništa s radnim narodom.
Njima je nezamislivo da budu na istim barikadama s poniženim ljudima koji su možda homofobični, verovatno slušaju Acu Lukasa, smeju se rasističkim vicevima o Ciganima i sigurno ne bi razumeli Deridu i Bodrijara.
Problem nije samo u ovim mladim, politički korektnim elitistima koji veruju da su nezaposleni moler iz Batajnice i otpušteni stolar iz Svrljiga zaslužili da žive u bedi. Veliki deo levičarskog aktivizma se sveo na nevladine organizacije koje deluju kao policija stavova i misli – postmoderna, lepše obučena, ali podjednako neumorna inkarnacija Ilije Čvorovića.
„Kada bi se sutra digle snage revolucije, ’levičari’ bi prvo proverili da li se sastoje od ’pravih’ identitetskih grupa. Ako sastav nije zadovoljavajući, otkazali bi revoluciju. Ne bi im bilo važno to što bi koristila svima, što bi učinila život podnošljivijim za sve one koji su marginalizovani”, piše profesor Majkl Rektenvald s Njujorškog univerziteta.
Mladi buntovnici su prinuđeni da biraju između dve krajnosti. Na jednoj su ostrašćene identitetske bitke koje se završavaju ili malom pobedom ili povlačenjem u elitističke lagume prožete samosažaljenjem i prezirom prema „neprosvećenoj masi”.
Drugu oličavaju ekstremno desničarski, uglavnom fundamentalistički pokreti – jedini koji pokušavaju da „promene svet”.
Ovako veliko siromaštvo pokretačkih vizija je u bolnom neskladu sa očekivanjima mladih ljudi kojima je ukradena budućnost. Nažalost, ono određuje moguće domete svakog, pa i studentskog bunta.
Retki protesti, prožeti mešavinom rezignacije i besa, ostaće način da se isprazne nagomilane frustracije i dođe do malo konzumerskog zadovoljenja – prilika da iz razbijenog izloga iznesu nove patike, pametni telefon ili nekoliko firmiranih krpica.
Ponižena i oklevetana, ućutkana većina je razumela da se za veće ciljeve danas ne vredi boriti.
    </div>
    <div id="kultura">
Nagrada Mikiju Manojloviću na festivalu u Albaniji
Slavni srpski glumac Miki Manojlović dobio je nagradu „Silver Plate of Durres City”, koja mu je uručena večeras na 7. međunarodnom filmskom festivalu u Draču.
Ranijih godina ovo priznanje dobili su istaknuti italijanski reditelj Paolo Sorentino i čuvena glumica Klaudija Kardinale.
„Manojlović je zvezda koju publika u Albaniji voli i obožava ne samo u filmovima Emira Kusturice, nego i u drugim popularnim srpskim ostvarenjima. Njegovo prisustvo na festivalu označava dijalog između naše dve zemlje. Umetnika je sa počastima primio gradonačelnik Drača Vangjush Dako”, saopštili su organizatori festivala.
Uloge Mikija Manojlovića na velikom platnu i bravurozna gluma istaknuti su u programu retrospektive, koji je održan u njegovu čast.
Izbor od četiri filma (među kojima „Besa” Srđana Karanovića i „Podzemlje” Kusturice), izazvao je veliko interesovanje publike. U razgovorima sa Manojlovićem posle projekcija gledaoci su bili radoznali da saznaju detalje o njegovom načinu glume i posebno o saradnji „sa najslavnijim rediteljem iz Beograda Kusturicom”.
„Na pitanje o njegovoj ulozi Albanca sa Kosova Azema u filmu „Besa”, rekao je da svako ko poštuje besu kao etičku vrednost jeste ljudsko biće za poštovanje i da je zato rado prihvatio tu ulogu”, navodi se u saopštenju.
„Ovom posetom on doprinosi gradnji mostova dijaloga i komunikacije između naše dve zemlje”, zaključuju organizatori festivala.
Manojlović je u kratkoj izjavi Tanjugu podsetio da su ga i ranije zvali u Drač, ali da su ga druge obaveze sprečavale da prisustvuje festivalu.
„Drago mi je da sam sada mogao da dođem. Svi su veoma ljubazni i ovo je zaista jedno lepo iskustvo”, rekao je on.
Dodeli nagrade prisustvovali su ambasador Srbije u Albaniji Miroljub Zarić i drugi članovi diplomatskog kora.

Gran pri „Žika Pavlović” Ivanu Ikiću
Leskovac -Dodelom nagrada, preksinoć je završen sedmi internacionalni festival filmske režije „Lajf”, koji je uz podršku Ministarstva kulture i grada Leskovca, a pod pokroviteljstvom kompanije „Zdravlje aktavis” organizovao Leskovački kulturni centar. Gran pri „Živojin Žika Pavlović” pripao je Ivanu Ikiću za režiju filma „Varvari”. Pored plakete, on je dobio i 2000 evra od Laboratorije „Sinhro” iz Beča. U njegovom odsustvu, nagradu je primio montažer filma Dragan von Petrović.
Drugu nagradu dobio je Slobodan Skerlić za film „Top je bio vreo”, dok je treća otišla u ruke slovenačkog reditelja Roka Bičeka za ostvarenje „Razredni neprijatelj”, najgledaniji film svih vremena u toj Republici. 
Priznanje „Zlatni lešnik” za najbolju žensku ulogu dobila je Anita Mančić, tumač jedne od glavnih uloga u filmu „Top je bio vreo”, dok je isto priznanje za najbolju mušku ulogu dodeljeno Igoru Samoboru, koji igra noseću ulogu u filmu „Razredni neprijatelj”.
Dodeljene su i dve specijalne nagrade za jedinstveni, poetski, vizuelni i hrabri rediteljski postupak. Dobili su ih Mina Đukić, rediteljka filma „Neposlušni” i crnogorski reditelj Nikola Vukčević za film „Dečaci iz ulice Marksa i Engelsa”.
O nagradama je odlučivao žiri u sastavu – glumica Radmila Živković, i reditelji Miša Radivojević i Stole Popov.
Na festivalu, koji je trajao od 9. do 13. septembra, prikazano je dvanaest dugometražnih igranih filmova sa područja bivše Jugoslavije, u takmičarskoj konkurenciji, i devet u okviru pratećeg programa. Otvorene su izložbe posvećene Žiki Pavloviću i glumcu Ljubiši Samardžiću, organizovano nekoliko stručnih skupova, održane su promocije knjiga Gorana Markovića „Male tajne” i „Izmišljeni život”, knjige Miroslava Jokića „Milenko Štrbac, pred licem vremena, ideologije i realnosti” i časopisa „Novi filmogaf”, koji izdaje Filmski centar Srbije.
    </div>
    <div id="moda">
Modne fotografije u vozilima GSP
Putnici u vozilima javnog prevoza glavnog grada Srbije od danas mogu da prekrate vožnju razgledanjem mini-izložbi. Modne fotografije koji su napravili pobednici drugog konkursa-projekta „Nju vejv”, krase reklamne panoe u 20 vozila. Istovremeno, i širom Beograda pešaci mogu da uživaju u editorijalima. 
Fotografije su delo 10 fotografa iz Srbije, Hrvatske i Makedonije koji su u konkurenciji 162 umetnika dobili priliku da se okušaju u ovom žanru. 
Kako kaže producent Aleksandra Maša Stanković, cilj ovog projekta je da afirmiše novi talas mladih fotografa ovog podneblja.
– Najuspešniji su dobili priliku da u profesionalnim uslovima fotografišu i to na lokacijama u Beogradu, Mokrinu ili u studiju. 
To su mladi fotografi, do 30 godina starosti, i mnogi do sada nisu snimali modu, a mnogi su amateri. Zato je raditi na ovim editorijalima njima bilo odlično iskustvo – rekla je Stankovićeva.
Najviše prijava stiglo je iz Srbije. Interesantno je da se na konkurs javila i autorka fotografija iz Londona koja je zadovoljila kvalitetom, pa se obrala među pobednicima. 
Naša sagovornica ističe da nisu robovali trendu, već je producentski tim insistirao na ličnom pečatu svakog autora. 
Mentor projekta je renomirani modni fotograf Miša Obradović, a predstavnici kompanije uvoznika za „Hugo Bos” za Srbiju izabraće jednog fotografa kome će pružiti prilika da snimi editorijal za ovaj brend. Osim komada svetskih brendova na snimanju su korišćeni modeli dvadesetak srpskih dizajnera.
    </div>
    <div id="kultura">
Još jedan koncert Goblina u Beogradu u SKC-u
BEOGRAD – Poznati šabački pank rok bend Goblini, obradovaće svoje mnogobrojne fanove još jednim koncertom u Beogradu, ovog puta u letnjoj bašti Studentskog kulturnog centra 20. septembra.
Na bini će se te večeri pojaviti i prijatelji ovog benda, a to su beogradski sastav Tea Break, šabački Siempre Peligroso, novosađani Proleće i bendovi Kiza and Bluza, Cigla in the vugla i Mentalna Korkecija.
Goblini iza sebe imaju izuzetno uspešnu sezonu tokom koje su nastupali skoro na svim bitnijim festivalima počevši od kragujevačkog Arsenal Festa, preko Gitarijade u Zaječaru, Belgrade Beer Festa, zatim festivala Rock Village u Banatskom Sokolcu, TLO festu kao i velikom broju klubova širom zemlje.
Album „Roba sa greškom” u izdanju Long play-a objavili su krajem prošle godine nakon pauze duge 14 godina. Da je ovaj album uspešan dokazuje i činjenica da je dobio nekoliko nagrada za najbolji album u 2013. godini.
Devedesetih godina, koje su bile vrlo teške i sumorne, Goblini su bili jedni od onih uz koje se naziralo svetlo na kraju tunela. Svojim povratkom na scenu žele da vrate veru i nadu u bolje sutra, da probude uspavanu mladost i baš kao nekada, vrate optimizam i osmehe na njihova lica.
    </div>
    <div id="magazin">
Depardije: Mogu da popijem od 12 do 14 flaša alkoholnih pića dnevno
BEOGRAD/MOSKVA – Glumac Žerar Depardije može dnevno popije između 12 i 14 flaša alkoholnih pića, ali mu je velika ambicija da u Rusiji počne da proizvodi - biovotku.
Glumac u intervjuu, koje prenosi Itar Tas, kaže da će biovotka imati 40 odsto alkohola, da će biti pripremljena od ekološki čistih sadržaja i obavezno sa izvorskom vodom.Nada se da će njegovi sugrađani, Depardije ima rusko državljanstvo, prihvatiti biovotku, premda je svestan da će na ruskom tržištu imati veliku konkurenciju.
Na pitanje koliko on sam može da popije, francuski glumac je dao detaljan odgovor.
„Ako počnem da pijem, ja ne pijem kao normalan čovek. Mogu da popijem 12 do 14 flaša na dan. Lekari su me pitali da li je to istina. Odgovorio sam - događa se”, rekao je Depardije u intervjuu listu So Film, a prenosi Itar Tas.
U maniru likova Fransoa Rablea, Depardije objašnjava da obično pre deset ujutru počne sa šampanjcem ili crnim vinom, zatim prelazi na „pastis”, na votku od ananasa, koja otvara apetit.
Dve flaše vina za ručak su za Depardijea „uzdržavanje od alkohola” koje su mu zbog zdravstvenih problema preporučili lekari. Posle podne je predviđeno za šampanjac, pivo i još „pastisa”.
Veće je posvećeno votki i viskiju.
„Bilo kako bilo, neću umreti. Ne sada. Još sam pun energije”, rekao je 65. godišnji Žerar Depardije.
Mada se praktično odrekao francuskog državljanstva, Depardije je i dalje veran kuhinji te zemlje, koju namerava da promoviše u svojim budućim restoranima u Sankt Peterburgu i Moskvi.
Depardije je početkom prošle godine dobio rusko državljanstvo, pošto je napustio Francusku u znak protesta zbog povećanja poreza za najbogatije. Stalno mesto boravka mu je u Mordoviji, a u Groznom je dobio zvanje počasnog Čečenca. Sledeće godine u Saransku će biti otvoren kulturni centar koji će nositi njegovo ime.
Prilikom nedavne posete Njujorku, Depardijea su iz aviona do taksija prebacili u invalidskim kolicima.
    </div>
    <div id="kultura">
Češki igrani film o Sv. Ćirilu i Metodiju u Beogradu
BEOGRAD – Češki dugometražni igrani film „Ćirilo i Metodije - slovenski apostoli” biće premijerno prikazan u Beogradu 18. septembra u Sava centru.
Projekcija ovog ostvarenja istorijsko-edukativnog karaktera realizuje se u saradnji Ambasade Republike Češke u Srbiji i distributerske kuće Delijus film.
Poznati češki reditelj Petr Nikolaev je inspiraciju za svoj sedmi dugometražni film potražio u životnom delu slovenskih prosvetitelja Ćirila i Metodija, u vreme kada se obeležava 1150 godina njihovog rada.
Glavne uloge igraju Roman Zah kao Metodije i Ondžej Novak kao Kiril. Ova drama zasnovana na dokumentarnom materijalu prikazana je prošle godine u Češkoj i kao film i kao televizijska serija.
Podršku autorskom timu u toku produkcije, pored mnogih institucija i fondova slovenske kulture, pružili su pravoslavna i katolička crkva, kao i istoričari i drugi stručnjaci.
Film je okupio producente iz Češke, Rusije, Slovačke i Slovenije. Snimljen je na lokacijama u Češkoj, Slovačkoj, Italiji, Turskoj i na Kipru.
Ovaj vredan edukativni materijal naše kulturne istorije biće posle premijere i u redovnoj bioskopskoj distribuciji širom Srbije, najavila je kompanija Delijus.
Ćirilo i Metodije su rođeni u devetom veku. U istoriji su poznati kao značajni hrišćanski misionari. Njihovo delovanje je bitno uticalo na kulturni razvoj svih slovenskih nacija, zbog čega su ih i zvali slovenskim apostolima.
Sa namerom da hrišćansku veru šire među slovenskim narodima, stvorili su na slovenskom jeziku novo pismo - glagoljicu, prvi slovenski alfabet, koji su koristili za prevođenje Starog zaveta i crkvenih knjiga, zbog čega ih je crkva izjednačila sa svecima.
Stvorili su prvi slovenski književni jezik i postavili temelje slovenskoj književnosti. Zbog značaja za hrišćanstvo, njihov dan se obeležava i u pravoslavnom i u katoličkom kalendaru, a proglašeni su Svetim zaštitnicima Evrope.
Odrastajući u Solunu, koji je u tom periodu okružen Slovenima, braća Ćirilo i Metodije obrazovani na vizantijskom dvoru, a dobro poznajući slovenski jezik dobijaju od vizantijskog cara Mihajla poslanstvo u Moravskoj, na molbu moravskog kneza Rastislava, koji se bojao uticaja franačkih sveštenika i nemačkog cara Ludviga.
Na tom putu, pored uticajnih protivnika koji su zagovarali trojezično propovedanje vere, stekli su veliki broj učenika koji su nastavili njihovu misiju pogotovo na teritoriji današnje Makedonije, Srbije, Crne Gore i primorskog dela Hrvatske.
U slavu svojih učitelja, jedan od učenika - Kliment sastavlja novu azbuku ćirilicu koju i danas koristimo.
Reditelj Nikolaev rođen je u Pragu gde je završio Akademiju umetnosti. Bio je prvi dobitnik „Maksim” nagrade za najbolji studentski rad u istoriji fakulteta.
Radio je i u Francuskoj gde je, između ostalog, režirao obrazovni program.
    </div>
    <div id="sport">
Švajcarska i Francuska u finalu Dejvis kupa
Teniska reprezentacija Švajcarske plasirala se u finale Dejvis Kupa, pošto je u polufinalu eliminisala Italiju.
Švajcarska će se u finalu Dejvis kupa sastati sa Francuskom, koja je još juče obezbedila učešće u finalu. Francuska je u polufinalu pobedila branioca titule Češku sa 4:1.
Odlučujući poen Švajcarcima za trijumf nad Italijanima doneo je Rodžer Federer, koji je sa 3:0, po setovima 6:2, 6:3 i 7:6, pobedio Fabija Fonjinija.
Francuska je juče u dublu došla do trećeg poena u duelu sa Češima. Trijumf Francuzima doneli su Rišar Gaske i Žo-Vilfred Conga pobedama u singlu, kao i dublu.
Finale Dejvis kupa održaće se od 21. do 23. novembra.
    </div>
    <div id="tehnologija">
Japanski potres evropskog auto-tržišta
Velike evropske auto-kuće nisu mirne posle predstavljanja nove, četvrte generacije „jarisa”.Utrošeno je 85 miliona evra na redizajn više od 1.000 pozicija za ovaj mali gradski automobil, slavan još od nastanka (1998) kao kvalitetan, pokretljiv, pouzdan, po tradiciji mali potrošač, u „be” najzahtevnijem i najopterećenijem segmentu automobila. 
Ubrzo posle predstavljanja u Dizeldorfu, novi „jaris” stigao je na „Politikin” test. U raznim režimima vožnje i opterećenja, pokazao je da su sve dobre osobine druge i treće generacije, dodatno nadograđene. Spolja nije promenjen, konture su i dalje blago „zalomljene”. Prostranim, širokim uglovima definisana karoserija, deluje šire i glomaznije. Masivni branici i maska u obliku slova iks, daju osećaj da pripada višoj, „oštrijoj” i bržoj klasi automobila.
U enterijeru, centralna horizontalna konzola je podignuta za 23 milimetra. Ručica menjača je smanjena za 30 milimetara, što osigurava ergonomičniju promenu brzine, a uz to je dodata pregrada sa poklopcem. Unutrašnja plastika je kvalitetna, kao i sve ručice. Povećana je dijagonala ekrana osetljivog na dodir, sa 6,1 na sedam inča. Nudi brojne funkcije: internet, „blu tut” konekcije, em-pe-tri plejer, kameru za parkiranje, opcionalnu navigaciju, mogućnost slanja SMS-a...
Još od povećanja gabarita prošle generacije, u kabini ima dosta mesta, ali je uočljiva da su obloge sedišta tanja, ali, čini se, udobnija. Na zadnjim klupama ima prostora za kolena i viših od prosečne japanske visine. Ali tu je i prva zamerka: hod po dubini podesivog upravljača je minimalan, skoro bez efekta. Solidan je i kapacitet prtljažnika, za mali gradski auto, od 286 litara. Jedino nije jasno, zbog čega su izbacili funkciju pomične zadnje klupe. 
Što se tiče motora sve je ostalo isto. Četiri poznata agregata osavremenjeni jednolitarski trocilindraš, sa emisijom od 95 grama ugljen dioksida po kilometru (sa „start-stop” sistemom). Tu su još 1,33 litra benzinac, pa 1,4 litarski dizel i naravno hibrid sa 1,4 litarskim benzinskim motorom. 
U vožnji, utisak je daleko povoljniji u odnosu na prošlu generaciju.Motor radi mirnije, kabina je bolje izolovana pa su šumovi, vibracije i drugi spoljni uticaji svedeni na minimum. Nema naginjanja preko granice bezbednosti u krivinama, čak i ako ste prebrzi. Manuelni šestostepni menjač je precizan, a to i nije bio nedostatak u prethodnoj generaciji. Što se tiče volana, čini se da je pojačana elektro-servo asistencija, pa je smanjen obim „povratnih poruka” sa podloge i vešanja, a to nije prednost. Čvršći je, kompaktniji, prati komande uz efikasne kočnice. 
Japanski inženjeri dodali su i mekše spiralne opruge, pa je i udobnost u vožnji znatno poboljšana. U paketu opreme „luna” košta od 9.999 evra pa naviše, u zavisnosti od želja. 
----------------------------------------------------------
Tehničke karakteristike
Motor: benzin redni, 4 cilindara, 16 ventila–multipoint 
Zapremina: 1.329 kubika
Tip: EU 6 
Snaga: 73 kw/99 ks / 6.000 obrt/min.
Momenta:125 Nm pri 4.000 obrt/min.
Maksimalna brzina: 175 km/čas
Ubrzanje (od 0 do 100): 11,7 sekundi
Potrošnja:grad 6,4 l/ 4,5 l van grada – fabrika/test 5 l
Menjač: šestostepeni manuelni
Masa automobila/maks. težina: 1.015/1.480 kg 
Točkovi:15–16 inča
Rezervoar (maks): 48 litara
Zapremina prtljažnika: 286 litara 
Dužina: 3.885 mm
Širina: 1.695 mm
Visina: 1.510mm
Emisija ugljen-dioksida: 123gr /km
    </div>
    <div id="kultura">
Kako su „Ljube” osvojile ruski rokenrol
Rusija ima veoma razvijenu rok scenu, a ono što tu scenu posebno odlikuje jeste autorstvo koje se vrlo često oslanja na muziku takozvanih – bardova. Oni su pesnici koji svoje stihove kazuju obogaćene muzikom. Tekst je ono što je primarno, mada su bardovi s vremenom stvorili stil koji u način interpretacije često uključuje i ono što se približava teatarskom izvođenju.
Grupa „Ljube” jedna je od onih koja tu „bardovsku liniju” često prati vrlo dosledno. Njihova muzika i koncerti pretvaraju se u predstavu u kojoj publika pomno prati svaku reč i svaki pokret muzičara. Kompozicija „Breze” jedan je od najboljih takvih primera. U njoj autor govori o čežnji za daljinama i o brezama pored puteva kao simbolu tih daljina i čovekovoj želji da se suprotstavi tom beskraju zarad izlečenja sopstvene duše.
Grupa „Ljube” nastala je 1989. u Lubercu (delu Moskve) i aktivna je i danas. Njihova muzika mogla bi da se svrsta u kategoriju folk-roka ili ruske šansone, ali i vojne muzike iz sovjetskih vremena. Do sada su izdali 16 albuma i spadaju u ikone ruske muzike.
Okupili su se prema zamisli producenta Igora Matvijenka, a sa idejom da promovišu patriotske pesme i da na čelu imaju izrazito upečatljiv muški vokal. Nikolaj Rostorgajev, koji je već imao status „narodnog umetnika Rusije”, pokazao se kao idealno rešenje. Naziv „Ljube” predložio je Rostorgajev spajajući tako dve stvari: deo Moskve u kojem je bend nastao i izraz „bilo koji”, čime je podvučena različitost muzičkih pogleda članova grupe. A članovi su bili: Aleksandar Nikolajev na basu, Vjačeslav Tereščenok na gitari, bubnjar Rint Bahtajev i Aleksandar Davidov na klavijaturama. 
Početak karijere nije previše obećavao, ali kada su pozvani na seriju koncerata čiji sponzor je bila čuvena pevačica Ala Pugačova, stvari su krenule uzlaznom putanjom. Prvu kompilaciju svojih pesama izdali su pod nazivom „Od sada ćemo živeti po novom”, što se odlično uklapalo u atmosferu koja je u najvećoj državi na svetu vladala 1990. godine. Možda zbog toga popularnost grupe naglo je porasla tako da su njihove kompozicije ušle u najuži izbor za pesmu godine.
Prvi album „Atas” izdali su 1991. Sve pesme bile su već poznate njihovim ljubiteljima bilo sa koncerata ili radija i televizije. Na naslovnoj strani nalazila se njihova fotografija na kojoj su obučeni u uniforme Crvene armije iz vremena Građanskog rata. Usledili su koncerti u Moskvi i drugim velikim ruskim gradovima, kao i pisanje novih pesama. 
Prvi video snimili su u Sočiju za pesmu „Ameriko, prestani da se glupiraš”. Video je 1994. prikazan na festivalu u Kanu i dobio je specijalnu nagradu za „komediografske i vizuelne efekte”. Usledile su uobičajene promene u članstvu i snimanje novog albuma nazvanog: „Ko kaže da loše živimo…?”. To je već bilo vreme kada se bend dobro ukotvio među mnogobrojnom ruskom rok publikom. Svoje bardovsko opredeljenje dokazali su snimanjem dva hita čuvenog pesnika Vladimira Visockog: „Na grobovima braće” i „Pesma o zvezdama”. 
Desetogodišnjicu rada obeležili su turnejom po Ukrajini. Svirali su na mnogim svečanostima, uključujući i proslave Dana pobede gde su (2001) bili primljeni lično od predsednika Rusije Vladimira Putina koji se pohvalio da je njihov veliki obožavalac.
Usledila su nova snimanja i lagani prelazak od „militarističkih” tema na one teme posvećene ljubavi i svakodnevici. Snimili su i jednu kompoziciju na engleskom jeziku. Bila je to: „Nema više barikada”, u kojoj su na svoj način opisali osnove ruske demokratije.
---------------------------------------------------------------
Breze
Zašto u Rusiji breze tako šume
Kao da ova bela stabla sve znaju
Pored puta, opirući se vetru stoje
A listovi im tako tužno opadaju
Krenuo sam na put, željan prostranstva
Možda je to sve što ću znati u životu
Ali zašto lišće tako tužno leti
I dušu pod košuljom miluje
A u srcu opet plam-plam
I opet, i opet, bez odgovora
A listić sa breze pada mi na rame
I on se, kao i ja, otrgao od stabla
Sedim pored puta sa tobom rođena
Ti znaš da ću se vratiti
A bakica mi odmahuje rukom na pozdrav
I za mnom kapiju zatvara
Zašto u Rusiji breze tako šume
Zašto harmonika tako milo svira
Prsti po dirkama preleću poput vetra
I poslednji, eh, zamire... 
A u srcu opet plam-plam
I opet, i opet, bez odgovora
A listić sa breze pada mi na rame
I on se, kao i ja, otrgao od stabla
    </div>
    <div id="moda">
Ana Ivanović na reviji Oskara de la Rente
Ana Ivanović, trenutno najbolje rangirana srpska teniserka (10. mesto na WTA listi) posle mečeva na Ju-es openu u Njujorku posvetila se modi. Dok žuta štampa o njoj piše zbog veze sa nemačkim fudbalerom Bastijanom Švanštajgerom, ona je za onlajn izdanje magazina „Vog” opisala i fotografijama potkrepila posetu studiju dizajnera Oskara de la Rente. Takođe, prisustvovala je njegovoj reviji u okviru Njujorške nedelje mode na kojoj je predstavljena kolekcija za sezonu proleće/leto 2015. godine.
„Bilo je neverovatno videti kako se sve to radi iza kulisa i koliko se pažnje posvećuje svakom detalju na odeći da bi se stvorio kompletan izgled”, napisala je lepa sportistkinja za modnu bibliju, ne krijući oduševljenje susretom sa kreatorom, ali i carstvom haljina, cipela, tašnica, kaiševa... 
Kreaciju koju je obukla opisala je kao „energičnu”, a za deo studija, na vrhu nebodera u srcu Njujorka, u kome su police sa nakitom, iskreno je priznala da bi volela da bude deo njenog ormara. 
Ništa manje oduševljenja za modele vremešnog dizajnera (De la Renta je u julu proslavio 82. rođendan), nije stiglo ni od pravih modnih poznavalaca. Kolekcija je opisana kao potpuno prepoznatljiva po njegovom potpisu – kreacije koje svaku ženu čine još ženstvenijom! Haljine su dugačke, klasičnih krojeva koje ističu struk ili ramena; boje su pastelne i dezeniranih prirodnih materijala od kojih zastaje dah. 
Zanimljivo je da je kreator, čija je karijera počela sredinom šezdesetih godina 20. veka, završio slikarstvo u Španiji. Rođen je u Dominikanskoj Republici, dok je prve korake u svetu mode načinio u studijima španskih i francuskih renomiranih kuća.
Ovog leta u Dalasu je otvorena izložba u čast pola veka njegovog rada. Među eksponatima (više od 60 haljina) bile su i one koje su nosile tri prve dame SAD: Lora Buš, Nensi Regan i Hilari Klinton, na svečanostima inauguracije. Inače, haljine Oskara de la Rente nose mnoge poznate žene od Opre Vinfri do Kamerun Dijaz ili Sare Džesike Parker.
-------------------------------------------------------------------------
Modeli Ralfa Lorena u četiri-de tehnologiji 
Virtuelnu promociju imala je kolekcija Ralfa Lorena „Polo voman 2015”. Odabrana publika je u Central parku posmatrala projekciju defilea manekeni u četiri-de tehnologiji na postavljenom video-bimu. Ocene za modele su visoke, ali je zamerka da ovakav način promocije nije dobar jer, na primer, nisu mogli jasno da se uoče materijali.
Revija kuće „Hugo Bos” u novim kulama Svetskog trgovinskog centra 
U jednoj od kula novog Svetskog trgovinskog centra (STO) predstavljena je kolekcija kuće „Hugo Bos”, 13 godina posle terorističkog napada na taj centar. Umetnički direktor Džejson Vu izabrao je 54. sprat zgrade koja je izgrađena u novembru prošle godine.
    </div>
    <div id="sport">
I Lajović propustio priliku
Od izveštača „Žurnala”
Bangalor – Neverovatno, ali istinito – drugi dan zaredom Srbija je propustila veliku šansu za trijumf u baražu za Svetsku grupu Dejvis kupa.
Gotovo identično kao dubl u subotnjem meču Dušan Lajović je odlično krenuo, bio nadomak pobede a onda arenu KSLTA u Bangaloru napustio pognute glave. Somdev Devarman, prvi reket Indije, pobedio je kolegu iz srpske reprezentacije sa 1:6, 6:4, 4:6, 6:3, 6:2 za tri časa i 37 minuta..
Šansa za opstanak u eliti ipak još postoji, jer je Filip Krajinović u presudnoj partiji poveo sa 6:3, 4:4 pre nego što je kiša prekinula meč i do odlaska ovog izdanja u štampu igranje u Bangaloru nije nastavljeno. Oba tima su u svlačionicama ostala da sačekaju poboljšanje vremena, jer svi teniseri žure na turnire i ne gubi im se vreme.
Lajović je odigrao veoma lošu partiju. Ceo meč sa Devarmanom je bio u stilu ko će više da pogreši, kao da su se nadmetali rekreativci a ne vrhunski profesionalci. Važnost susreta je sputala i ruke i noge oba rivala, ali ceh je platio Srbin.
Iako se Duci, posle startne nervoze, prvi opustio, nije uspeo dugo da zadrži kvalitet. Mada nije briljirao, odlično je iskoristio Devarmanovu totalnu izgubljenost i ubedljivo dobio prvi set. Nastavak je obećavao, jer je bolje igrao od protivnika ali nije uspevao da poveća vođstvo. 
Srbin je lako osvajao svoje gemove, Indijac se mučio u svojim, ali presuda nikako da padne. A onda, kao što najčešće biva u takvim slučajevima, Lajović je slabo odigrao jedan gem u drugom setu, ali onaj najvažniji, i Devarman je, ni kriv ni dužan, došao do brejka i izjednačenja. Možda mu je i sudija malo pomogao jer mu je na 40:40 dosudio jednu sumnjivu loptu, ali glavni krivac je ipak Lajović koji nije uspevao da dokrajči meč.
–Vrlo težak poraz, svi smo se nadali da nećemo morati da igramo petu partiju, – nije Lajović krio koliko je razočaran. – Nisam uspevao da zadržim konstantnost igre. Nervi su dosta uticali, bio je veliki pritisak. Fizički sam veoma pao posle toliko neiskorišćenih brejk lopti u drugom setu, to je presudilo.
Jedan podatak je dovoljan za ovu ocenu – u prva dva seta, Srbin je od 15 brejk lopti iskoristio samo dve a Indijac od četiri jednu. Lajović u drugoj deonici nije realizovao nijednu od osam šansi za brejk. Ovaj trend se nastavio pa je Lajović meč završio sa čak 16 nerealizovanih prilika za oduzimanje servisa (22-6). Tako nešto je neoprostivo protiv tenisera čiji početni udarac ne predstavlja klasu.
– Statistika sve govori. Na svaku njegovu brejk loptu kao da sam igrao sa zadrškom, nisam igrao kao što sam igrao dok ne dođem to nje. Trebalo je da ostanem agresivniji i više rizikujem. Da sam mu uzeo brejk u drugom delu, prelomio bih meč, jer sam tada još dobro servira i mislim da ne bih posle imao problema,– ispričao je Srbin.
Od tog trenutka meč je počeo da liči na subotnji u dublu, pogotovo jer se domaća publika ponovo raspalila.
Lajović je u prvoj deonici osvojio skoro duplo više poena od Devarmana (31:15) i zaista je bilo nejasno kako je uspeo da ga ispusti iz klešta trijumfa.
Indijac igra dosta pasivno i mekano, čekajući grešku protivnika. Srbin je u prvom delu agresivnom igrom uspevao da izađe na kraj sa takvim stilom, ali je u nastavku potpuno pao u mrežu teniskog pauka.
Treća deonica je počela katastrofalno za Ducija. Odmah brejk – 3:0, pa 4:1 za Devarmana. Da li je moguće da ćemo gledati reprizu dubla? 
I baš to se desilo. Iako je Lajović uspeo da se pribere, osvoji narednih pet gemova i dobije treći set, u nastavku je ponovo potonuo. Slaba igra, garnirana velikim greškama, omogućila je ono što je izgledalo neverovatno – da Indijci izjednače na 2:2.
– Mislio sam da će dobijanje trećeg seta biti dovoljno da me pokrene i da pobedim. Ali nije bilo tako. Devarman je prestao da greši, dobro se branio, a u Dejvis kupu se stvari lako iskomplikuju. U jednom trenutku sam počeo da igram njegovu igru, a to nije bilo dobro,– nabrajao je Lajović razloge za poraz. – Potpuno sam bio ostao bez plana u poenima na mom servisu. Bio sam dobro počeo, ali sam posle izgubio samopouzdanje. 
Tokom meča srpski tim se nekoliko puta žalio na suđenje, ali Lajović nije želeo da traži opravdanje.
– Bio je nekoliko grešaka, ali nisu uticale na ishod meča. Nisu bile namerne, ali su mi u tom trenutku zasmetale,– objasnio je.
Tražio je i pomoć masera posle drugog seta.
– Zabolela me je peta posle jednog klizanja pa sam zatražio od fizija da je odblokira. Ništa ozbiljno, samo preventiva.
Na kraju, imao je samo jednu želju.
– Nije važno šta je sa mnom, samo da Krajinović donese pobedu Srbiji.
Koliko je Lajović slabo odigrao ovaj meč, vidi se i iz još jednog podatka – osvojio je više poena od protivnika (150:149). Drugim rečima, lakše je osvajao svoje gemove, ali je slabo odigrao one najbitnije momente.
Potom je na teren izašao Krajinović i začas osvojio prvi set. U tom trenutku je kiša prvi put pala i rasterala publiku tako da je nastavak igran u mnogo tišim uslovima.
Učiilo se da je Barmbi bolje iskoristio pauzu jer je dobio prva dva gema ali je Krajinović odmah uzvratio preokrenuvši na 4:2, a onda je i on platio ceh pritisku. Jedan lak smeč je poslao u mrežu i omogućio Indijcu da izjednači. U tom trenutku je kiša opet pala, ali sada je pljuštalo kao iz kabla. 
Nervi presudili
Jedna Lajovićeva izjava najbolje govori koliko su nervi juče bili važni:
– I ja se pitam šta se desilo,– odgovorio je na pitanje zašto je toliko slabo igrao posle vođstva. – Servirao sam odlično, napadao kako treba, a onda sam odjednom, usred drugog seta, osetio umor. I tako je bilo do kraja. Nikada mi se to nije desilo. A dobro sam pripremljen.
Zna se da psihološki pritisak itekako utiče na pokretljivost i fizičku snagu. Sportisti se mnogo brže zamaraju u takvim uslovima.

Preminuo Predrag Manojlović
BEOGRAD – Bivši vaterpolo reprezentativac Jugoslavije Predrag Manojlović preminuo je danas u 63. godini u Beogradu.
Manojlović je rođen 1951. godine u Splitu, a sa reprezentacijom Jugolasvije osvojio je srebrnu medalju na Olimpijskim igrama, dve bronze na Svetskim prvenstvima, kao i srebro i bronzu na šampionatima Evrope.
Za repezentaciju Jugoslavije odigrao je 275 utakmica i postigao 154 gola.
Karijeru je počeo u ekipi POŠK iz Splita, dok je sa Partizanom dva puta osvojio Kup Evropskih šampiona, kao i brojne trofeje prvaka države i nacionalnog kupa, a nastupao je i za Crvenu zvezdu. Datum o mestu komemoracije i sahrane biće naknadno saopšteni.

Odbojkaši Srbije porazom završili učešće na SP
Od izveštača „Žurnala”
Lođ – Porazom od 3:1 (27:25, 22:25, 25:22, 25:18)  u meču protiv Irana, Srbija je završila učešće na XVIII svetskom prvenstvu. Znali su naši igrači i pre meča da ih samo maksimalan trijumf nad Irancima, vodi na četvrtu poziciju u E grupi, ali su nakon nesrećno izgubljenog prvog seta, postali svesni činjenice, da će šampionat u Poljskoj završiti na devetom mestu.
Bez obzira na to mlada ekipa, bez Nikole Kovačevića i Miloša Nikića, igrala je tri seta na visokom nivou, pa su se Iranci prilično pomučili da stignu do, za njih istorijske pobede, koja ih je nešto kasnije, odvela među šest najboljih selekcija na svetu.
Prvi set, Srbija je izgubila u samoj završnici. S Petrićem i Urošem Kovačevićem u postavi, dugo su odbojkaši u crvenim dresovima mučili maksimalno motivisane Irance, a u završnici imali i vođstvo od 22:20. Bilo je i 23:21, kada su odbojkaši Irana u „zoni 4” zaustavili Petrića i u seriji od 3:0 stigli do prve set lopte (23:24). Realizovali su tek treću.
Na sreću, nesrećno izgubljena završnica prvog perioda, nije mnogo uticala na našu mladu postavu, koja je posle početnog pritiska Irana, uspela da nametne žestok ritam servisa i na krilima Uroša Kovačevića i Atanasijevića, uđe u završnicu sa tri poena prednosti – 24:21. Istini za volju, Iranci su u završnici delovali nervozno, pa su servis greškom i okončali set, u korist naše selekcije.
Početak trećeg perioda pripao je šampionu Azije, koji je poveo 7:2. Na sreću, nakno tajm-auta usledila je dobra reakcija igrača u crvenim dresovima. Kontra Kovačevića, as Atanasijevića i čak tri bloka Podraščanina(!), doneli su ubrzo izjednačenje (10:10). Onda je kapiten Irana, prvi dizač Maruf uzeo stvar u svoje ruke i sa nekoliko maestralnih dizanja, poveo svoju ekipu ka novom vođstvu (16:12). Popustio je prijem naše selekcije, koja se do kraja nije predala i sa Markom Ivovićem u postavi, žestoko je namučila pulene Slobodana Kovača.
U četvrtom setu više nije bilo ni snage, a čini se ni motiva, da se zaustavi, već razigrani Iran. Do drugog tehničkog tajm-auta, četa Slobodana Kovača stekla je nedostižnu prednost, a naši momci su „igrali do kraja”, sa željom da namuče selekciju, koja je pola sata kasnije, saznala da će igrati u trećoj fazi šampionata.
Dvorana: Atlas. Gledalaca: 3.000 Sudije: Masijas (Meksiko) i Ortiz (Dominikana).
SRBIJA: U. Kovačević 18, Ivović 4, Petrić 9, Petković, Stanković, Jovović 2, Atanasijević 18, Starović, (Majstorović), Podraščanin 11, (Rosić), Lisinac 9. Selektor: Kolaković.
IRAN: Mahmudi 1, Gara 2, Maruflakrani 3, Gaemi 9, Eragi 10, Damnabi, (Ahangaran), Golami 2, Gafur 30, Mirzadžanpur 11, Mahdavi, Tašakori 9. Selektor: Kovač.
----------------------------------------------
Argentina pobedila SAD

Kolaković: Ne možemo da budemo zadovoljni devetim mestom
Selektor srpskih odbojkaša Igor Kolaković rekao je da deveto mesto na Svetskom prvenstvu nije zadovoljavajuć rezultat i da je igračima najteže jer su očekivanja bila velika.
„Deveto mesto je rezultat koji nikoga ne može da zadovolji. Predano, dugo i sa velikom ambicijom smo radili. Nismo dobro podnosili teške situacije u mečevima, brzo smo se predavali i to je obeležilo našu igru. Žao mi je zbog toga jer smo bili prepoznatljivi po borbi i istrajnosti”, rekao je Kolaković nakon poslednje utakmice u Lođu.
„Siguran sam da je igračima najteže, očekivanja su bila velika. Svetsko prvenstvo je na svake četiri godine i žao mi je što smo ga na ovakav način završili. Iskreno se nadam da ćemo svi izvući pouke”, kazao je Kolaković.
Selektor je naveo da je poslednjom utakmicom sa Iranom zadovoljan jer je mogao da pruži šansu igračima koji su imali manju minutažu ranije tokom šampionata.
„Mogu da budem zadovoljan, igrači koji nisu puno minuta proveli na terenu do sada imali su svoje role. Zaslužili su veću minutažu na Svetskom prvenstvu, a protiv Irana su je iskoristili na pravi način”, dodao je Kolaković.

I srebro je nebo
Od našeg specijalnog izveštača
Madrid – I srebro je nebo! Košarkaši Srbije ubedljivo su poraženi u finalu Svetskog kupa od u ovom trenutku „drugog” košarkaškog sveta, nedodirljivih Amerikanaca koji su tako zabeležili 63 pobedu u nizu, prvu protiv našeg tima posle 26 godina. Kuriozitet je da je ovo bio prvi okršaj dve košarkaške velesile, a SAD su se izjednačile sa nama po broju osvojenih zlatnih medalja, 5-5.
(Foto FIBA)
Rezultatski, ovo je najubedljiviji trijumf nekog tima u istoriji planetarnih šampionata – 129:92 (35:21, 32:30, 38:26, 24:25), ali košarkašima Srbije niko nema pravo da zameri ništa ni „za dlaku”. Najprijatnije su iznenađenje „mundobasketa”, vinuli su Srbiju u sam vrh svetske košarke, kada to niko, ama baš niko, nije ni sanjao, kamoli očekivao. Teodosić, Simonović, Jović, Bogdanović, Bjelica, Marković, Kalinić, Birčević, Krstić, Raduljica, Katić i Štimac i selektor Đorđević su naši sportski junaci, ušli su u istoriju srpskog sporta.

(Foto FIBA)
Očekivanja koja su išla do euforije među ljubiteljima košarke, možda i zbog izjava naših momaka i njihovog trenera da će se boriti za zlato, ne treba gledati sada kroz prizmu rezultata u finalu. Još nepotrebnije je upoređivati Indijanapolis sa Madridom, jer tada je razlika u kvalitetu između dva tima bila daleko manja. Američki je bio jači od ovog, ali Srbija danas nema Divca, Bodirogu, Stojakovića, Gurovića, Jarića, Tomaševića, Rakočevića, Vujanića... Međutim ima nove junake, tim koji u perspektivi može da osvaja u kontinuitetu medalje na velikim takmičenjima i selektora koji je mnogo uradio da se vrati vera u našu košarkašku školu, talenat i karakter, poštenje i poštovanje – kult reprezentacije.
(Foto FIBA)
Želja je postojala, kao i priprema za utakmicu, ali protivnik nam je dozvolio da zlato u rukama „držimo” bukvalno pet minuta. Ušli su naši momci bez straha, ponovili sjajnu igru u napadu kao protiv Grka, Brazilaca i Francuza, ali na drugoj strani su zaista bili košarkaški vanzemaljci. Amerikanci su u proseku sve utakmice do finala dobili sa 32 razlike i niko ih nije ozbiljnije oznojio ni u Bilbaou, ni u Barseloni, a najmanje naši momci u madridskom finalu. Pri vođstvu našeg tima 15:7, zaigrali su čvršće, agresivnije  i krenuo je košarkaški cunami koji ni jedan tom na svetu ne bi zaustavio. Pokrenuli su ga spoljni igrači, ono što je trebalo da bude neka naša prednost, šut za tri poena, odveo nas je u poraz bukvalno za dva minuta. Harden i Irving su gotovo sami napravili seriju 15-0, šutevima za tri 5-5. I tu je bio kraj – 28:6 za celih pet minuta.
(Foto FIBA)
Pala je u vodu osnovna Đorđevićeva postavka da se zaustavi ta ubitačna šuterska linija Irving-Harden-Tomposn, a kada smo promašili nekoliko „zicera” u nizu, Amerikanci su otvorili kontru, podizali razliku kao od šale i rušili moral naših momaka skokovima u napadu. Jedino su Bjelica, Kalinić i Teodosić kako tako pronalazili način da nešto pogode, ali bilo je prekasno za bilo kakav povratak. Već u 12. minutu Amerikanci su stavili zlato oko vrata, ubacivši čak 42 poena, a 50 već četiri minuta kasnije. Možda je sa čvršćom igrom, više faulova i „destrukcijom igre” taj ritam donekle mogao da se uspori, ali analiza ovakve utakmice uopšte nije potrebna.
Koliko su nas „razbili” isključivo šutom, pokazuje i statistika. Imali smo šest asistencija više (16-10), ostvarili najmanji zaostatak u skokovima od svih timova sa kojima su Amerikanci do sada igrali (44-32), ali odnos „trojki”, 15 protivnika (čak 45 poena), naspram 5 naših (25), uz ukupan šut 58-48 odsto, sve govori. Jeste naša odbrana podbacila, ali bar polovinu šuteva protivnik je ubacio preko ruke, Irving šest „trojki” bez promašaja. Uz veliku razliku u fizičkim i atletskim sposobnostima, nismo znali šta i odakle da branimo.
Ni previsok rezultat, međutim, nije slomio naše igrače. Odigrali su do kraja koliko su mogli, Bjelica i Kalinić su dobili ovacije, kada je nekoliko minuta pred kraj utakmice Đorđević izvodio junake Svetskog kupa da bi im se naši navijači, ali i većina u dvorani koji su bili uz naš tim, aplauzima odužili za ono što su pokazali do finala. Ovo je najlepši početak jedne nove, blistave košarkaške priče naše reprezentacije, a nastavke s nestrpljenjem očekujemo naredne godine u Francuskoj na Evropskom prvenstvu i nadamo se na Olimpijskim igrama u Riju, jer Peking i London smo preskočili. Zato neka danas svi koji mogu dođu u 20 časova ispred Starog dvora u Beogradu da ih pozdrave. I neka uđu u onaj košarkaški voz, koji je pomenuo Đorđevićev asistent Joca Antonić. Posle će biti kasno, karte će se brzo rasprodati...
Dvorana sportova u Madridu. Gledalaca: 13.000. Sudije: Sibel (Kanada), Rižik (Ukrajina) i Vijator (Francuska).
SRBIJA: Teodosić 10 (jedna „trojka“), Simonović, Jović 6, Bogdanović 15 (1), Bjelica 18 (2), Marković 3, Kalinić 18 (1), Birčević, Krstić 4, Raduljica 9, Katić 2, Štimac 7.
SAD: Kari 10 (2), Tompson 12 (2), Rouz, Gej 11 (1), Farid 12, Derozan 10 (1), Irving 26 (6), Plamli 1, Kazins 11, Harden 23 83), Dejvis 7, Dramond 6.
----------------------------------------------
Krstićev poslednji meč u najdražem dresu
Madrid – Neverica među našim izveštačima. Kapiten Nenad Krstić (31) posle deset godina završio je reprezentativnu karijeru! Šteta za našu košarku nemerljiva, a sreća za ovog sjajnog košarkaša i divnog čoveka što se oprašta kao svetki viceprvak.
–Ovo mi je definitivno poslednja utakmica u dresu reprezentacije. Bilo mi je lepo i to je to...
– Amerikanci... Teško je parirati ovakvim igračima. Imaju mladu ekipu, baziraju igru na tranziciji, a protiv nas su pogodili skoro sve. Nismo baš ispoštovali dogovor iz svlačionice, ali gotovo je nemoguće igrati sa njima. Međutim, niko i ništa ne može da umanji rezultat koji smo ostvarili. Drugi smo na svetu, posle toliko godina vraćamo se na staze uspeha. Ovo mnogo znači za našu košarku i narod – rekao je na oproštaju Krstić.
----------------------------------------------
Đorđević ponosan na igrače
Nije očekivao ovakav epilog, ali selektor Aleksandar Đorđević ističe da je prezadovoljan prvom svetskom medaljom za Srbiju, 11 ukupno za našu košarku.
– Ponosan sam što sam trener ovakvim momcima. U Španiji su svim srcem igrali za svoju zemlju i zaslužuju sve pohvale. Oni su kreirali ovu divnu, srebrnu priču, a ja sam samo srećan što sam im bio trener. Niko nije očekivao ovakav uspeh, da ćemo dogurati do finala. Bili smo kvalitetom i takmičarski spremni da se sa svim selekcijama nosimo, ali su nam Amerikanci očitali lekciju. Ova ekipa je izgradila identitet na individualnoj odbrani i želeli smo da se izmerimo sa njima u takvoj igri. Zonska odbrana nije u mojoj košarkaškoj prirodi i to je razlog što je nisam ni koristio u finalu – istakao je Đorđević.

Teodosić najbliži Bodirogi
Od našeg specijalnog izveštača
Madrid.- Posle 12 godina dočekali smo medalju na planetarnom košarkaškom prvenstvu i imamo igrača koji je obeležio „mundobasket“ u Španiji, uz rame najvećim asovima današnjice. Poznate su zemlje osvajači medalja. Francuzi su junačkom borbom protiv Litvanije i osvajanjem prve medalje u svetskoj konkurenciji za najkorisnijeg igrača „kandidovali“ Nikolasa Batuma. Sjajno krilo, član NBA ligaša Portlanda najzaslužniji je što su se „trikoliri“ našli na podijumu. Srbiji je u polufinalu „isporučio“ 35 poena (osam „trojki“), protiv Litvanije za treće mesto preokrenuo tok utakmice i do 27 brojao za bronzu. Moguće je da drugi put u istoriji ovog takmičenja „MVP“ bude igrač koji nije igrao u finalu. Pošlo je to za rukom samo najvećem nemačkom košarkašu svih vremena, NBA zvezdi Dirku Novickom. U Indijanapolisu 2002, kada je zlato pripalo Jugoslaviji, a srebro Argentini, dobio je najvredniji individualni trofej. Bio je i prvi strelac turnira, uz ekipnu bronzu.
Izbor najboljih aktera je u rukama izveštača, koji su od Fiba dobili link na koji putem interneta mogu da glasaju do kraja treće četvrtine finalne utakmice. Na osnovu kraće ankete među kolegama, nekako su se izdvojila još trojica kandidata – naš Miliš Teodosić i američke zvezde Džejms Harden i Klej Tompson. Ipak, o ukusima je teško raspravljati, a nije bez značaja i faktor brojnosti novinara iz pojedinih zemalja, subjetivnosti. Možda iskoči i neko „treći“...
Teodosić je bez konkurencije najbolji plejmejker „mundobasketa“. Uticaj na igru i rezultat tima, talenat i lucidnsot, već su ga doveli u udarne vesti i američkih specijalizovanih košarkaških glasila. Na internetu je jedna od gledanijih sekvenci sa „mundobasketa“ kada komentator Fiba, Amerikanac Lijam Keni, jednu od Miloševih „trojki“ oduševljeno proslavlja uz konstataciju na srpskom - „cisto kao suza“. Mediji bruje o ponudi Memfisa, neki pomilju i sumu od šest miliona dolara po sezoni, da košarkaški čarobnjak iz Srbije klupski agažman u CSKA menja za NBA.
Kapiten američkog tima Džejms Harden takođe malo kog ostavlja ravnodušnim potezima na terenu, ali i stilom života. Prva asocijacija na krilo Amerikanaca je brada, ali i „dugačak jezik“. Ne libi se da kaže da je najveći igrač u NBA, bolji i od Lebrona i Duranta. Sličan uticaj na tim i igru momaka iz kolevke košarke ima „hladnokrvni ubica“ Klej Tompson, momak koji i žmureći može da pogodi iz svake pozicije.
Najkorisniji igrač „mundobasketa“ bira se od prvog, održanog u Argentini 1950, a titulu je poneo ljubimac domaćina Oskar Furlong. Od 1967. i Urugvaja, listu su počeli da pune majstori košarke iz Jugoslavije, a „led je probio“ plejmeker Ivo Daneu. Portoriko1974. je obeležio dominatni igrač tadašnje generacije Dragan Kićanović, a četiri godine kasnije Dražen Dalipagić na Filipinima, tada najbolji evropski košarkaš. Listu velikana iz „velike“ Jugoslavije zaključila su dvojica igrača nove zlatne generacije, Dražen Petrović, 1986. u Španiji i Toni Kukoč 1990. u Argentini.
Prvu zlatnu medalju na svetkim prvenstvima posle razdruživanja osvojili smo 1998. u Grčkoj, a Dejan Bodiroga je proglašen za najboljeg aktera. Već tada je imao nadimak „mister MVP“, a u karijeri ih je sakupio više od desetak na različitiim nivoima takmičenja. Da lije sledeći Teodosić sledeći...

Partizanova nova ostrvska priča
Najstariji ljubitelji fudbala još uvek pamte Partizanove mečeve sa Mančester junajtedom u polufinalu Kupa evropskih šampiona. Posle dve veoma uzbudljive utakmice, koje su igrane pre nešto manje od pola veka (1966), klub iz Humske uspeo je da seplasira u finale, što je do sada najveći uspeh „crno-belih” na međunarodnoj sceni. Jedan od najinteresantnijih duela odigran je 1984. godine između Partizana i Kvins park rendžersa. Klub iz Londona je u prvoj utakmici slavio sa 6:2 a u revanšu je bilo 4:0 za Partizan. U sećanju su i mečevi protiv škotskog Seltika...
Početkom 21. veka Partizan se sastajao sa još četiri kluba sa Ostrva, a svakako da su najprijatnija sećanja vezana za duel sa Njukaslom u poslednjoj rundi kvalifikacija za Ligu šampiona. Nemac Mateus i Milivoje Ćirković odveli su Partizan u elitu evropskog klupskog takmičenja. Pre toga, naš klub je igrao protiv Lidsa a potom se sastajao i sa Midlzbroom i Arsenalom.
Predstojeći meč u četvrtak u prvom kolu Lige Uefe sa londonskim Totenhemom nova je ostrvska priča. Već sada se može reći da će to biti utakmica koja će privući veliki broj gledalaca, meč od kojeg s pravom očekujemo da Partizan da svoj maksimum na startu svog šestog učešća u ovom elitnom takmičenju.
– Utakmice naših klubova, tu pre svega mislim na Partizan i Crvenu zvezdu, sa ekipama sa Ostrva, oduvek su bile interesantne, – kaže Borko Krunić, jedan od najboljih poznavalaca prilika u engleskom fudbalu. – Dobro se sećam Partizanovih duela sa KPR. Tada mi je njihov menadžer Frank Sibli kazao da u životu nije doživeo takvu atmosferu kao na utakmici u Beogradu. Siguran sam da će i u četvrtak biti slična atmosfera. Jednostavno, Partizan ima verne i veoma odane navijače, kao malo koji klub u Evropi.
Živite u Londonu skoro pedeset godina, u kakvoj je trenutno situaciji Totenhem?
– Godinama pokušavaju da zauzmu sam vrh Premijer lige. Tradicionalno, to je zaista veliki klub ne samo u Engleskoj već i u Evropi. Doduše, prošle su „zlatne godine” Totenhema, kada su pre trideset godina zaista bili na vrhuncu. Imali su tokom istorije velike fudbalere poput Džimija Grivsa, Dejva Makaja ili Glena Hodla. Novije generacije navijača posebno se ponose činjenicom da su dres kluba nosili Geret Bejl i Luka Modrić koji sada igraju u Realu, – ističe Krunić.
Šta očekujete od predstojećeg duela u četvrtak u Humskoj?
– Englezi nisu nesavladivi, Partizan treba da igra hrabro, nema čega da se boji, – kaže specijalno za „Politiku” Borko Krunić.
    </div>
    <div id="vesti">
Loncović: Pogrešna procena vodiča ugrozila srpske turiste
Podgorica – Načelnik Gorske službe Crne Gore Željko Loncović izjavio je da je višečasovna akcija spasavanja 18 srpskih turista iz kanjona Nevidio bila pomalo dramatična s obzirom na visok vodostaj i „trku sa vremenom” da se ugroženi što pre spasu. On je naglasio da je vodič turističke grupe pogrešio kad je doneo odluku da uvede ljude u vodu i pored ogromnog vodostaja u kanjonu.
„Ekipa je ušla u kanjon sa vodičem koji nije procenio trenutno stanje u kanjonu gde je ogromna voda, ogroman vodostaj”, rekao je Loncović u izjavi Radio Beogradu i dodao da je „definitivno reč o grešci vodiča”.
On je naveo da su se sve ekipe juče vratile i odustale od ulaska u kanjon, ali da je vodič srpskih turista „procenio da on može to i napravio je – šta je napravio, srećom bez nekih velikih posledica”.
„Oni su proveli u kanjonu 12 sati, bili su na ivici da budu pothlađeni i zato kažem da je bilo malo dramatično, trka je bila i sa vremenom. Imali su telefonsku vezu i kad su javili da su zaglavljeni uspeli smo da ih lociramo”, naveo je načelnik Gorske službe i objasnio da su se pripadnici te službe „vertikalno spustili stenom” do ugroženih turista, da nisu išli vodom jer taj način, zbog velike količine vode, ne bi bio bezbedan za dalji transport turista. „Na isti način smo izvlačili gore po dvoje njih, jedno 50 metara stenom do nas, odatle smo peške otišli svi zajedno do puta”, rekao je Loncović.
On je dodao da je akcija trajala „skoro pet sati” i da su pored pripadnika Gorske službe spasavanja učestvovali i pripadnici Službe zaštite i spasavanja Šavnik i nekoliko meštana. Loncović kaže da su, na kraju, srpski turisti bili srećni što se sve završilo, a i ljuti zbog onog što im se desilo.
„Bili su presrećni što smo ih izvukli”, navodi on i upozorava i da je kanjon Nevidio „dosta opasan” i naglašava da su ljudi koji odluče da idu sa vodičem bezbedni, dok drugi ljudi koji dolaze iz Srbije, sa strane, pa čak i Crne Gore misle da ako su „jednom prošli kanjon Nevidio misle da su spremni da vode druge ljude”.
„Oni ne shvataju da vodič nije neko ko pokazuje put, vodič je rešenje svih problema, on donosi procenu i na osnovu nje donosi odluku šta i kako u kojem trenutku treba raditi”, rekao je Loncović i dodao da je „kvalitetan vodič neko ko ima iza sebe i neku referencu”.
Crnogorski mediji su ranije preneli da su pripadnici Gorske službe spasavanja Crne Gore iz kanjona Nevidio evakuisali 18 turista iz Srbije, a da niko od turista nije povređen.
Prema nezvaničnim informacijama „Vijesti” grupa je u kanjon ušla pre 9.00 časova, a oko 21.00 čas policija je obaveštena da su još zaglavljeni između visokih litica i u hladnoj vodi Komarnice.
Nakon toga alarmirani su Sektor za vanredne situacije MUP i Gorska služba spasavanja, čiji su pripadnici oko 22.30 časova počeli izvlačenje turista iz hladne vode. Sagovornik „Vijesti”, jedan od najiskusnijih crnogorskih planinara, kazao je da vremenski uslovi koji su vladali nisu dozvoljavali ulazak u kanjon Nevidio.
„Pet grupa je bilo najavljeno za prolazak kroz kanjon, međutim svi vodiči su otkazali jer su vremenski uslovi bili katastrofalni. Ne znam ko je normalan mogao uvesti ljude u kanjon”, rekao je on.
Ipak, to nije sprečilo vodiča turista iz Srbije da se upusti u avanturu. „Vijestima” je potvrđeno da je grupu vodio Tihomir Vojnović, koji je i početkom avgusta imao sličnu „ekskurziju”.
Zbog njega je i 8. avgusta 20-člana grupa turista iz Srbije umalo glavom platila prolazak kroz kanjon. Oni su ga tada, u pismu, upućenom Gorskoj službi spasavanja optužili da ih je ostavio u kanjonu, da su bili prepušteni sami sebi i da se jedan član grupe umalo utopio. On je tada negirao njihove optužbe.

Iz kanjona Nevidio spašeno 18 turista iz Srbije
PODGORICA – Pripadnici Gorske službe spasavanja Crne Gore iz kanjona Nevidio evakuisali su rano jutros 18 turista iz Srbije, javili su crnogorski mediji.
Oko 4.00 sata jutros akcija je uspešno završena, a niko od turista nije povređen.
U akciji je učestvovalo osam pripadnika Gorske službe spasavanja, navedeno je na sajtu podgoričkih „Vijesti”.
Prve policijske informacije govorile su da je u kanjonu zaglavljeno 11 turista, a pripadnici Gorske službe spasavanja u hladnoj vodi Komarnice zatekli su 18 turista.
Turisti iz Srbije preživljavali su pakao nakon što je, uprkos lošim vremenskim uslovima, njihov vodič odlučio da ih uvede u kanjon Nevidio.
Prema nezvaničnim informacijama „Vijesti” grupa je u kanjon ušla pre 9.00 časova, a oko 21.00 scas policija je obaveštena da su još zaglavljeni između visokih litica i u hladnoj vodi Komarnice.
Nakon toga alarmirani su Sektor za vanredne situacije MUP i Gorska služba spasavanja, čiji su pripadnici oko 22.30 casova počeli izvlačenje turista iz hladne vode.
Sagovornik „Vijesti”, jedan od najiskusnijih crnogorskih planinara, kazao je da vremenski uslovi koji su juče vladali nisu dozvoljavali ulazak u kanjon Nevidio.
„Pet grupa je bilo najavljeno za prolazak kroz kanjon, međutim svi vodiči su otkazali jer su vremenski uslovi bili katastrofalni. Ne znam ko je normalan mogao uvesti ljude u kanjon”, rekao je on.
Ipak, to nije sprcecilo vodiča turista iz Srbije da se upusti u avanturu.
„Vijestima” je potvrđeno da je grupu vodio Tihomir Vojnović, koji je i početkom avgusta imao sličnu „ekskurziju”.
Vojnović je na sajtu PK Radnicki iz Beograda imao za juče najavljenu turu prolaska kroz kanjon.
Zbog njega je i 8. avgusta 20-člana grupa turista iz Srbije umalo glavom platila prolazak kroz kanjon.
Oni su ga tada, u pismu, upućenom Gorskoj službi spasavanja optužili da ih je ostavio u kanjonu, da su bili prepušteni sami sebi i da se jedan član grupe umalo utopio.
On je tada negirao njihove optužbe.
Loncović: Pogrešna procena vodiča ugrozila srpske turiste
PODGORICA – Načelnik Gorske službe Crne Gore Željko Loncović izjavio je da je višečasovna akcija spasavanja 18 srpskih turista iz Kanjona Nevidio bila pomalo dramatična s obzirom na visok vodostaj i „trku sa vremenom” da se ugroženi što pre spasu.
On je naglasio da je vodič turističke grupe pogrešio kad je doneo odluku da uvede ljude u vodu i pored ogromnog vodostaja u kanjonu.
„Ekipa je ušla u kanjon sa vodičem koji nije procenio trenutno stanje u kanjonu gde je ogromna voda, ogroman vodostaj”, rekao je Loncović u izjavi Radio Beogradu i dodao da je „definitivno reč o grešci vodiča”.
On je naveo da su se sve ekipe juče vratile i odustale od ulaska u kanjon, ali da je vodič srpskih turista „procenio da on može to i napravio je - šta je napravio, srećom bez nekih velikih posledica”.
„Oni su proveli u kanjonu 12 sati, bili su na ivici da budu pothlađeni i zato kažem da je bilo malo dramatično, trka je bila i sa vremenom. Imali su telefonsku vezu i kad su javili da su zaglavljeni uspeli smo da ih lociramo”, naveo je načelnik Gorske službe.
On je objasnio da su se pripadnici te službe „vertikalno spustili stenom” do ugroženih turista, da nisu išli vodom jer taj način, zbog velike količine vode, ne bio bio bezbedan za dalji transport turista.
„Na isti način smo izvlačili gore po dvoje njih, jedno 50 metara stenom do nas, odatle smo peške otišli svi zajedno do puta”, rekao je Loncović i dodaje da je akcija trajala „skoro pet sati”.
On je naveo da su pored pripadnika Gorske službe spasavanja učestvovali i pripadnici Službe zaštite i spasavanja Šavnik i nekoliko meštana.
Loncović kaže da su, na kraju, srpski turisti bili srećni što se sve završilo, a i ljuti zbog onog što im se desilo.
„Bili su presrećni što smo ih izvukli”, navodi on.
Loncović upozorava i da je kanjon Nevidio „dosta opasan” i naglašava da su ljudi koji odluče da idu sa vodičem bezbedni, dok drugi ljudi koji dolaze iz Srbije, sa strane, pa čak i Crne Gore misle da ako su „jednom prošli kanjon Nevidio misle da su spremni da vode druge ljude”.
„Oni ne shvataju da vodič nije neko ko pokazuje put, vodič je rešenje svih problema, on donosi procenu i na osnovu nje donosi odluku šta i kako u kojem trenutku treba raditi”, rekao je Loncović i dodao da je „kvalitetan vodič neko ko ima iza sebe i neku referencu”.

Uz Savu još jedan centar za promociju „Beograda na vodi”
Projekat „Beograd na vodi” dobiće još jedan izložbeni paviljon osim onog u zdanju Beogradske zadruge u Karađorđevoj ulici. Tik uz Savu podiže se štand od 670 kvadratnih metara gde će biti promovisan budući stambeno-poslovni kompleks od oko dva miliona kvadrata koji bi trebalo da počne da se gradi sledeće godine. Na građevinskoj tabli piše da je investitor preduzeće „Beograd na vodi” koje je letos osnovala Vlada Srbije, ali nije poznato ko finansira privremeni objekat i zašto je potreban još jedan paviljon za reklamiranje projekta od nacionalnog značaja. U izložbeno zdanje pretvorena je Beogradska zadruga koju su obnovile srpske kompanije, a oko četiri miliona evra donirao je arapski partner, kompanija „Igl Hils”. U njoj se nalazi džinovska maketa „Beograda na vodi”, njene prostorije su preuređene u apartman kakav će moći da se kupi na desnoj obali Save između sajma i Brankovog mosta, butike koji će biti u budućem tržnom centru i restoran. 
Opština Savski venac je izdala dozvolu, odnosno rešenje za privremeno zauzeće javne površine na Savskom šetalištu, preduzeću „Beograd na vodi” u julu ove godine. To je dozvola koju opština inače daje za privremene –montažne objekte na svojoj teritoriji i oni se ne mogu uknjižiti. 
Na tehničku dokumentaciju za postavljanje štanda, tvrde u opštini, saglasnost su dali gradski Zavod za zaštitu spomenika kulture, JKP „Zelenilo Beograd” i JP „Beograd vode”. Izvođač radova je firma „Milenijum tim”, koja je sa još 13 preduzeća rekonstruisala „Beogradsku zadrugu”. 
– Kada u julu sledeće godine istekne rok na koji je rešenje izdato, investitor može da ga produži, a ako to ne želi ima obavezu da ukloni postavljeni objekat i javnu površinu dovede u prvobitno stanje – kaže Dušan Dinčić, predsednik opštine Savski venac. 
Njihova nadležnost tu prestaje, a iz grada nismo dobili odgovore na pitanja u vezi sa podizanjem štanda. Nezvanično smo saznali da grad nije ni uključen u ovaj posao. Agencija „Nju moment” koja marketinški zastupa „Igl Hils” takođe nije odgovorila na pitanja upućena početkom prošle nedelje. Ni od direktora preduzeća „Beograd na vodi” uprkos obećanjima nisu stigli odgovori. 
-----------------------------------------------------------------
Plan za Savski amfiteatar na javnom uvidu krajem meseca 
Izmene Generalnog plana Beograda, koje između ostalog predviđaju ukidanje studije visokih objekata i međunarodnog konkursa za uređenje Savskog amfiteatra, biće na sednici Skupštine grada sledeće nedelje, najavio je Milutin Folić, gradski arhitekta. Ovim izmenama, kako je kazao, omogućava se realizacija velikih projekata poput „Beograda na vodi”, izgradnja kula u „Erport sitiju” u Novom Beogradu, pored hotela „Jugoslavija”.
– Prostorni plan područja posebne namene koji priprema Urbanistički zavod za „Beograd na vodi” biće na javnom uvidu krajem meseca, a ako sve bude išlo po planu, gradnja tog kompleksa počeće sredinom sledeće godine – istakao je Folić. 
Odbornici gradskog parlamenta glasaće na sledećoj sednici i za usvajanje plana detaljne regulacije za deo obilaznice oko Beograda, deonice od Bubanj potoka do Pančeva koja je vredna 400 miliona evra.

Popravka kontejnera osam miliona dinara
Za nešto više od mesec dana radnici „Gradske čistoće” popravili su 137 podzemnih kontejnera.
Od tog broja, njih 40 dobilo je novi „lični opis”. Nadzemni deo im je promenjen, sada je izrađen od inoksa, nerđajućeg materijala, otvor je proširen a poklopac se podiže pomoću papučice. Gazište oko kontejnera je izrađeno iz jednog dela i kroz njega ne prolazi voda u spremište za smeće. Takođe, 11 starih podzemnih kontejnera preuređeno je tako da u njih mogu da se odlažu papir, metal i plastika. 
– Dosadašnja prepravkakoštala je osam miliona dinara, ali prema nezvaničnim procenama veštaka, popravka i zamena svih oštećenih kontejnera koštaće oko 1,5 miliona evra. Tačnu cenu znaćemo tek kada Gradski zavod za veštačenje da zvaničnu procenu – kaže Siniša Lazarević, vršilac dužnostidirektora „Gradske čistoće”.
U ovom preduzeću planiraju da saniraju sve oštećene podzemne kontejnere. 
– Od 1.800 kontejnera, moramo popraviti gotovo polovinu. Neki imaju manja oštećenja, dok neki od njih uopšte više nisu u funkciji i moraće da budu zamenjeni. Zbog toga je u planu da se u narednih mesec dana raspiše javna nabavka za kupovinu podzemnih kontejnera. Oni će biti ugrađivani na mestu neupotrebljivih – rekao je Lazarević. 
Kako je objasnio, nije planirano da se podzemni kontejneri postavljaju na novim lokacijama u gradu.
– U Ulici vojvode Stepe, koja je trenutno u fazi obnove neće se postavljati podzemni kontejneri. Za tu ulicu predviđeni su takozvani džambo kontejneri. U njih staje 3,2 kubika smeća dok u klasični, poređenja radi, staje oko jedan kubik. Osim njih biće postavljena i reciklažna ostrva, odnosno kontejneri „specijalizovani” za papir, metal i plastiku – navodi Lazarević.

Vinčanska osmoletka „Nikola Tesla” okupila najviše prvaka
Ove jeseni u klupe prestoničkih osmoletki selo je blizu 15.700 đaka prvaka – oko 300 manje nego godinu dana ranije. Ali, ni ove godine nije se promenila drastična razlika u broju upisanih prvačića među pojedinim beogradskim školama. U nekima ih je više od 200, a u drugima jedva da je napunjena jedna učionica.
– Ove godine upisali smo jedno odeljenje, ali na to je uticao splet okolnosti. U blizini naše škole je još nekoliko osmoletki, a u našoj opštini, poznato je, ima malo dece. Ranije su kod nas nastavu pohađali osnovci iz obližnjeg naselja koje je raseljeno zbog gradnje novih zgrada. Višespratnice su završene, ali nisu i useljene – navodi Sanja Radmilović, direktorka OŠ „Stari grad”.
Samo jedno odeljenje prvaka ove godine upisala je i OŠ „Jovan Cvijić” sa Karaburme.
– Doskora smo imali po dva odeljenja prvaka, a starijih i po četiri, ali to je prepolovljeno. U blizini škole već godinama nisu zidane stambene zgrade, okolne fabrike su zatvorene, a ljudi se sele tamo gde ima posla – objašnjava Valentina Panđaitan, direktorka OŠ „Jovan Cvijić”.
I njene kolege iz obodnih prestoničkih naselja ističu da na mali broj upisanih prvaka utiče splet raznih okolnosti.
– Škola se nalazi u bogatom kraju. Mnogi ljudi rade u „Kolubari”, nisu materijalno ugroženi, ali dosta njih se seli tamo gde deci mogu da obezbede još bolje uslove, na primer dodatne programe poput školica sporta, čega kod nas nema – kaže Jelica Slavić, pedagog OŠ „Slobodan Penezić Krcun” u Junkovcu, koja se, kao i OŠ „Bora Lazić” iz Vlaške kod Mladenovca, svrstava među pet beogradskih osmoletki sa najmanje prvaka.
– Naša kuća znanja je najmanja u opštini, ali i u drugim mladenovačkim školama broj učenika opada. Loša je starosna i socijalna struktura u opštini. Ljudi ne mogu da izdržavaju jedno dete, a kamoli da planiraju više njih – ukazuje Miroslav Stanković, direktor OŠ „Bora Lazić”, dodajući da se sledeće godine konačno nadaju većem broju prvaka jer su upisali petnaestak predškolaca.
Neke osmoletke iz ove grupe već sada imaju razloga za radost.
– Konačno posle deset godina imamo više upisanih đaka. Prethodnih godina je u matičnoj školi bilo po pet, šest učenika. Sada ih je 12, a imamo i nekoliko njih u tri izdvojena odeljenja.
Baroševac je mesto koje se raseljava zbog širenja površinskog kopa „Kolubara”. Ali ove godine smo posle 16 godina završili novi školski objekat. Osim prvaka imamo i više starijih učenika – ističe Ljiljana Ilić, direktorka OŠ „Milorad Labudović Labud” iz Baroševca kod Lazarevca.
Najviše razloga za zadovoljstvo imaju nastavnici i uprava vinčanske OŠ „Nikola Tesla” u kojoj je još jednu godinu zaredom najviše đaka prvaka. U njene klupe svake jeseni ulazi između 250 i 300 prvačića, a ove godine ima ih za 11 odeljenja – po tri odeljenja nastavu pohađa u dve smene u Vinči, dok je ostalih pet u izdvojenim okolnim mestima.
– U proseku u svakom odeljenju ima po 25 đaka. Na broj upisanih đaka utiče to što u blizini naše osmoletke nema drugih osnovnih škola i to što se u Vinču, ali i u Leštane, Boleč, Ritopek, zbog nižih cena stambenog prostora i jeftinijeg iznajmljivanja mnogi doseljavaju – objašnjava direktor Dragoljub Gačić, čiju osmoletku sa tri izdvojena odeljenja pohađa više od 2.200 đaka.
Na vrhu najtraženijih osmoletki ove godine je i OŠ „Vasa Pelagić” iz Koteža. Na njenu poziciju na listi nije uticalo ni osnivanje OŠ „Kraljica Marija” iz Ovče koja je do juna radila kao njeno izdvojeno odeljenje.
– Kotež je veliko naselje, a pored toga kod nas dolaze i deca iz Krnjače i okolnih mesta – navodi Sajonara Jovanović, školski psiholog.
Mirijevo je jedino naselje čije su dve škole u vrhu po broju upisanih prvaka – OŠ „Despot Stefan Lazarević” i OŠ „Pavle Savić”.
– Naselje je mlado, a u njega se pored toga i doseljava dosta mladih porodica. Niske su cene nekretnina, a čist je i vazduh – šali se Dragana Salopek, direktorka OŠ „Pavle Savić”.
Najviše prvaka:
260 – OŠ „Nikola Tesla” 
210 – OŠ „Pavle Savić” 
200 – OŠ „Despot Stefan Lazarević” 
198 – OŠ „Branko Ćopić” 
160 – OŠ „Vasa Pelagić” Najmanje prvaka:
17 – OŠ „Jovan Cvijić” 
18 – OŠ „Bora Lazić” 
20 – OŠ „Milorad Labudović Labud”
20 – OŠ „Slobodan Penezić Krcun” 
* OŠ „Stari grad” ima jedno odeljenje prvaka, ali uprava nije želela da kaže koliko je u njemu učenika
Broj prvaka u poslednjih šest godina:
2009/2010 – 15.710
2010/2011 – 15.353
2011/2012 – 16.228
2012/2013 – 15.930
2013/2014 – 15.992
2014/2015 – 15.674
• Najviše prvaka, između 1.500 i 1.900, kao i prošle godine upisalo se na opštinama Novi Beograd, Zemun i Čukarica. Novi Beograd je prestonička opština u čije se osnovne škole ove godine upisalo i najviše osnovaca. 
• Najmanje novih đaka, između 170 i 300, selo je u klupe sopotskih, barajevskih i savskovenačkih škola.
U klupe OŠ „Danilo Kiš” selo 90 najmlađih đaka
Osnovna škola „Danilo Kiš” u naselju Stepa Stepanović na Voždovcu koja je sa radom počela 1. septembra upisala je prvu generaciju prvaka. U njene klupe selo je 90 najmlađih učenika i oni su raspoređeni u četiri odeljenja. Nastavu u novoizgrađenoj školi, koja u jednoj smeni može da primi 720 učenika, pohađa i oko 230 starijih osnovaca.
Više kreativnosti ili više pažnje
Dok direktori škola u koje je pre desetak dana ušlo najviše prvaka ističu da veći broj đaka znači i više kreativnosti i lakšu organizaciju mnogih dešavanja u osmoletki, njihove kolege kod kojih je mnogo manje prvaka prednost vide i u tome.
– Može se posvetiti pažnja svakom detetu, a pored toga prednost je i što bolje poznajete svakog mališana pa možete da ga uputite na prave sadržaje – smatra Sanja Radmilović, direktorka OŠ „Stari grad”.
Upis i dalje traje 
Upis prvaka, kao i drugih učenika u prestoničkim osmoletkama traje i u septembru i oktobru. Pravo da se upišu u školu u toku prva dva meseca nastavne godine imaju osnovci iz osetljivih grupa.
U prvi razred upisuje se svako dete koje do početka školske godine ima najmanje šest i po, a najviše sedam i po godina. Deca iz osetljivih društvenih grupa mogu da se upišu u školu bez dokaza o prebivalištu roditelja, ali i bez dokumentacije koja je potrebna za upis druge dece.

Kad udari tuk na luk
Niš -Brojni su i skoro svakodnevni problemi s administracijom s kojima se suočavaju građani Srbije, ali retki su primeri da građani odluče da uzvrate istom merom. Jedan od takvih slučajeva zabeležen je ovih dana u Nišu: na maltretiranje koje je doživeo, Bratislav Plavšić je istom merom uzvratio službenicima u komunalnom preduzeću koje od Nišlija naplaćuje račune za održavanje stambenih zgrada i stanova, grejanje, iznošenje smeća, uređenje parkovskih površina i grobalja i ostale komunalne troškove. 
Ovaj građanin Niša je dugo, ali uzaludno, dokazivao da je uredan platiša i da redovno izmiruje svoje obaveze. Kad god je dolazio na šalter ovog preduzeća plaćao je do poslednjeg dinara ono što mu se traži, odnosno onoliko koliko je pisalo u računu koji mu je prethodno uručen. Od ovog niškog komunalnog preduzeća, međutim, takođe redovno, dobijao je iznova nove obračune na kojima je, pored iznosa koji treba da plati za komunalne troškove, bio upisivan i njegov stari dug. A taj dug, koji se stalno ponavljao, bio je samo deset dinara. Nekoliko puta je uz plaćanje mesečnog računa doplaćivao tih deset dinara, a onda, kad se dug u istom iznosu opet, iz meseca u mesec ponavljao, zapitao odgovorne dokle će to da traje. Dobio je odgovor „da seništanemožepromenitirečima, većdamoratodaplati jer kompjuter automatski registruje stara dugovanja”. Ali, obećano mu je da, ako ode do šaltera, plati i s priznanicom o uplati opet dođe i pokaže je, tog duga više neće biti. Otišao je ovaj građanin Niša na šalter i -opetdoplatio.
Kad je pomislio da je problem konačno rešen, dobio je poziv od suda: ovo isto komunalno preduzeće tužilo ga je za (onih) deset dinara i tražilo da se taj dug sudskim putem naplati od Plavšića. Ukoliko ne bude moguća sudska naplata u novcu, zaprećeno je tužbom, biće mu prinudno naplaćen dug preko sudskih izvršitelja, verovatno popisom imovine. Ipak, stajalo je u tužbi, komunalno preduzeće ponudilo je korisniku usluga i sklapanje sporazuma o isplati dugovanja na više mesečnih rata, ukoliko nema novca da sve odjednom izmiri!
Plavšić se odlučio za ovo drugo -dasklopisporazumo, odloženojinarate, isplati duga od deset dinara. Otišao je u sedište komunalne firme u Nišu i zahtevao da se sastane sa službenicima zaduženim za sklapanje sporazuma s dužnicima. Pošto im je na tom sastanku preneo svoju odluku, saopštio im je da će sutra opet doći da potpišu sporazum. Došao je i sutra, ali sporazum nije potpisao. Zatražio je pisani sporazum da pročita i protumači. Posle dva sata čitanja, prelistavanja i proučavanja sporazuma, u prisustvu službenika komunalnog preduzeća, ovaj Nišlija potražio je jedan primerak da ponese do poznanika advokata, kako bi ovaj s pravnog aspekta proverio da li je sve u redu, a službenicima komunalnog preduzeća rekao da će doći za koji dan ponovo.
Došao je Plavšić i treći put, ali sada u pratnji poznanika advokata i sačekao da se okupe službenici preduzeća. Još jedanput su advokat i on pročitali tekst sporazuma i konačno, posle još dva utrošena sata, potpisali otplatu duga od deset dinara na 12 mesečnih rata.
Izlazeći iz preduzeća, Bratislav Plavšić obrazložio je svoju odluku i postupak rečima: ako neko može nas građane da maltretira, možemo i mi njega, pa neka vidi kako to izgleda.
    </div>
    <div id="kultura">
Mokranjac i Vujić na kineski način
Kako Mokranjčeva muzika može da zvuči pokazaće nam prvi kineski kontratenor, Ksijao Ma, sa Kamernim orkestrom„Zabranjeni grad” iz Pekinga, večeras (20 časova) nasceniKolarca u Beogradu, u okviru ciklusa „Velikani muzičke scene“. A dva dana kasnije na Međunarodnoj tribini kompozitora u holu Narodne banke Srbije, u 20 časova, orkestar će na svoj repertoar uvrstiti i „Kolo” Aleksandra S. Vujića, beogradskog kompozitora i dirigenta. 
Za kineski Kamerni orkestar „Zabranjeni grad” važi mišljenje da svira sa zanosom koji se retko može sresti. A solistaKsijao Mapripada takvim muškim glasovima koji imaju raspon od tri oktave i pevaju zahtevne sopranske deonice, a danas su retki i veoma traženi.U prethodnih osamdeset godina ovoje tek osmi kontratenor kojigostuje na sceni Kolarca. Ksijao Ma nastupa ne samo u inostranim operama, već ostvaruje visoke domete u umetničkoj pesmi i muzičkom pozorištu. Onna jedinstven način izvodi i dela koja objedinjuju klasičnu i modernu popularnu muziku.
Pod dirigentskim vođstvom Liu Šuna muzičari iz ansambla „Zabranjeni grad”približiće nam dela kineske tradicionalne muzike na originalnim instrumentima, i u savremenim aranžmanima. A domaćem slušaocu svakako će mnogo značiti da čuje i kako će Ksijao Ma sa orkestrom interpretirati deo iz Mokranjčeve „Desete rukoveti” (pesmu „Pušči me“) specijalno obrađenu za njegov glas i orkestar žičanih instrumenata. Biće to prilika da se sasluša i arija iz Hendlove opere „Rinaldo”.
Kamerni orekstar „Zabranjeni grad“ jedan je od najuticajnijih ansambala ove vrste u svetu, a čine ga poznati muzičari najprestižnije obrazovne institucijeu Kini – Kineskog konzervatorijuma. Od osnivanja ovaj orkestaručestvuje u mnogim kineskim kulturnim aktivnostima i događajima.Do danas beleži nastupe u više od deset zemalja i regija, uključujući Australiju, Novi Zeland, Poljsku, Mađarsku, Rusiju, Rumuniju, Bugarsku, Meksiko, Kubu i Izrael, gde je osvojio naklonost hiljada ljubitelja muzike. Kineski orkestar čest je gost međunarodnih muzičkih festivala Brizbejn i Kanbera u Australiji, potom Velington i Okland na Novom Zelandu, „Žorž Enesku” u Rumuniji, „Servantes” festivala u Meksiku i „Huaji”u Singapuru. Gostovanje kineskih umetnikau Beogradu ugovoreno je još pre dve godine.
Muzički znalci za Kamerni orkestar „Zabranjeni grad”navode da „prikazuje jedinstvenu veličanstvenost i eleganciju kineske tradicionalne muzike na savremenoj sceni”. Dva dana nakon koncerta u Kolarcu,17. septembra, ostaje da čujemo kineske muzičare u istom sastavu i sa gotovo istim programom i na Međunarodnoj tribini kompozitora. Osim Mokranjca, na programu je i Vujićevo „Kolo”, kompozicija koju rado izvode domaći i inostrani ansambli.Dakle, tradicija na savremen način za probirljivo beogradsko uho.

Kamere od zlata za zlatne snimatelje
Bitolj - Njihova lica ne osviću na naslovnim stranicama. Mediji ih najčešće zanemaruju. Pod bleskom reflektora i fotoreporterskih bliceva skreću pogled, osećaju nelagodu. Crveni festivalski tepih nije njihovo prirodno stanište. Oni su magovi iza, a ne ispred kamere. Oni su filmski snimatelji, direktori fotografija ili, kako ih lepo ceo svet zove – kinematograferi. I njima je u celosti posvećen najstariji originalni filmski festival „Braća Manaki”, koji ove godine u Bitolju obeležava svoj jubilej – 35 godina postojanja.
Jubilarni festival je u subotu veče svečano proglasio otvorenim njegov pokrovitelj, predsednik Republike Makedonije Đorge Ivanov. Na glavnoj sceni festivalske dvorane direktorka festivala, filmska glumica i producentkinja Labina Mitevska, srdačno je pozdravila goste, ovogodišnje glavne zvezde i lauretae „Zlatne kamere 300”. Velike umetnike kojima je skromnost vrlina, bez kojih voljeni filmovi ne bi bili takvi kakvi jesu. Niti bi mnoga glumačka imena sijala takvim zvezdanim sjajem da ih njihovo precizno snimateljsko oko, uz gotovo magične igre svetlosti i senki, ne pomiluje i ne „uhvati” u pravim trenucima iz kojih često nastaje i filmska istorija.
Jedan od njih je i legendarni britanski kinematografer Kris Mendžis (1940), dvostruki Oskarovac („Čitalac” i „ Ekstremno glasno i neverovatno blizu”) čiji stvaralački opus obuhvata više od 50 izvanrednih filmskih naslova što je podrazumevalo blisku saradnju sa rediteljskim imenima poput: Kena Louča, Stivena Daldrija, Stivena Frirsa, Nila Džordana, Andreja Končalovskog, pa i glumaca-reditelja Šona Pena i Tomija Li Džonsa. Ne zaboravimo ni filmove Rolanda Džofea „Polja smrti” i „Misija” u kojima je Mendžis načinio antologijska snimatljska remek-dela.
Krisu Mendžisu, koji je poznat i kao reditelj četiri filma i kao vrsni dokumentarista što je često boravio na kriznim područjima, poput Burme, Angole, Zanzibara, Vijetnama, Južne Afrike, 35. Braća Manaki festival sa mnogo pijeteta namenio je nagradu za životno delo „Zlatnu kameru 300”, koja mu je uz gromke aplauze publike uručena na svečanom otvaranju.
Specijalna nagrada „Zlatna kamera 300” svečano je uručena italijanskom snimateljskom magu Luki Bigaciju (1958), bez kojeg Paolo Sorentino prema sopstvenom priznanju „ne bi umeo da uradi film niti da se oseća tako sigurno”. Bigacijev snimateljski opus takođe je impresivan i osim po Sorentinovim filmovima, pamti se i kao direktor fotografije filmova Đanija Amelija, Marija Martonea, Mikelea Plaćida, Abasa Kijarostamija...
Inače, na ovogodišnjem festivalu do 19. septembra biće vrednovana snimateljska dostignuća 76 inostranih i domaćih filmova. Većina je na festivalu po izbvoru legendarnog umetničkog direktora Blagoja Kunovskog, koji ove godine obeležava i sopstveni jubilej – 20 godina rada na festivalu.
Filmove iz glavnog takmičarskog programa ocenjuje međunarodni žiri na čelu sa izraelskim kinematograferom Giorom Bejačem („Lebanon”) u kojem je Srđan Dragojević, naš filmski reditelj, scenarista, producent, ali i narodni poslanik,jedan od članova. Posle svečane ceremonije otvaranja, van konkurencije je prikazan film „Oblaci nad Sils Marijom” (viđen ove godine u Kanu) francuskog reditelja Olivijea Asajasa, sa Žilijet Binoš u glavnoj ulozi.
-----------------------------------------------------------------------
Voljena kao čokolada, autentična kao poezija

Foto Aleksandar Kotevski
Francuskoj i svetskohj filmskoj glumici Žilijet Binoš, specijalnu nagradu „Zlatna kamera 300” lično je na sceni uručio predsednik Republike Makedonije Đorge Ivanov, koji se pokazao i kao veliki kavaljer. Dok je Binošova držala poduži, emotivan i vispren govor, predsednik Ivanov je pridržavao glumičin veliki i lep buket cveća.
Obraćajući se publici Binošova je načinila pravi omaž snimateljima „tim ćutljivim i strpljivim ljudima koji su prvi uz glumce i od kojih glumci zavise, o koje se tako često ogrešimo ne pominjući ih u intervjuima“. Inače, Žilijet Binoš je sa svojom agentkinjom i šminkerkom iz Pariza prvo sletela u Beograd da bi avionom Er Srbije, u kojem je bila i potpisnica ovih redova, stigla do Skoplja. Od skopskog aerodroma do Bitolja putovala je festivalskim kolima.

Četiri originala „Seobe Srba”
Nacionalna ikona, kako se često naziva čuveno delo Paje Jovanovića „Seoba Srba”,podelila je neizvesnu sudbinu svojih likova idoživela mnoge seobe – ideja, likova, vlasnika i adresa. Slikar je napravio „četiri ruke” – četiri originala, za četiri naručioca.
Naručilac prvog „posla”, 1895. godine, bio je patrijarh Georgije Branković, koji je od Jovanovića tražioda, za potrebe predstavljanja Srbije na Milenijumskoj izložbi u Budimpešti, naslika delo koje će pokazati da su Srbi došlina tlo Austrougarske monarhije, ne u zbegu, već kao organizovana vojna celina,i to na poziv samog cara. Tako počinje više nego neobična sudbina i sasvim neizvestan put ove ideje,predstavljene na četiri platna, na četiri načina.
Jovanović, kao predstavnik akademskog realizma i s idejom da narod predstavi kao metaforu nacionalne politike, slika upravo – narod,ali još nedovršeno platno „trpi” kritiku. Patrijarh traži od umetnikada preslika „višak” likova iz naroda, da Srbe predstavi kao vojnu celinu, a ne kao narod u zbegu koji ne zna kuda je krenuo. 
Tako je ženu s detetom u naručju zamenio ratnik na konju, stado ovaca zamenjeno je vojnicima – pešacima, a episkopu Isaiji Đakoviću, koji stoji pored patrijarha Čarnojevića Trećeg, u ruke jestavljen svitak sa zlatnim carskim pečatom Leopolda Prvog, kojim se srpskom narodu u carevini garantuju privilegije. Prepravljajući svoju ideju „Seobe” Jovanović ne uspeva na vreme da završi rad za veliku izložbu. Platno se najpre seli u Zagreb (nepoznato je kako i na koliko dugo),a potom biva vraćeno „kući” – na zid trpezarije karlovačke Patrijaršije. Ovo monumentalno platno danas krasi salu u kojoj zaseda Sinod Srpske pravoslavne crkve.
Još radeći na prvom originalu, Jovanović izvodi i skicu za platno manjih dimenzija, istog kompozicionog sklopa – zadržava glavne likove prvog plana, ali im daje autoritativniji izraz i vraća „svoje” likove. Slika je već na glasu, te preduzimljivi zagrebački trgovac umetničkim delima Petar Nikolić otkupljuje pravo da narednih pola veka umnožava sliku,u tada popularnoj tehnici oleografije. On to i čini, štancuje je, u ko zna koliko primeraka,za prodaju. Tako, po svoj prilici, ova slika postaje deo enterijera mnogih gospodskih kuća. 
„Drugi original”,preko Beograda, sedamdesetih godina prošlog veka prelazi na banatsku stranu. To što slika nije produžila put Novog Sada i Galerije Matice srpske, zasluga je ondašnje pančevačke opštinske vlasti,koja je bila spremna da se zaduži kreditom iotkupi je,paovo vredno delo tako ostaje u gradu na Tamišu, priča nam istoričar umetnosti Dimitrije Jovanov, kustos Narodnog muzeja u Pančevu.
Treća „ruka”, platno koje bi mogloda nosi radni naslov „kompilacija” ili „Seoba Srba bez cenzure”, opet nastaje po narudžbini. Ovog puta, polovinom Drugog svetskog rata, beogradska lekarka Darinka Smodlaka poželela je da postane deo platna.Nije poznato koliko ju je to koštalo, ali lik žene s detetom opet biva zamenjen, ovog puta likom gospođe Darinke. Gde je i kako je završila ova verzija „Seobe”, nepoznato je.
Po završetku rata, 1945. godine,nastaje i „četvrti original”. Bogati vršački trgovac Milenko Savić,uveren da je već čuveno delo zauvek uništeno u vihoru rata,naručuje Jovanoviću potpuno novu sliku postarojzamisli. Dozvoljava umetniku da ovekoveči svoju ideju pre prve „cenzure” i,u spletu prijateljsko-rodbinskih okolnosti,poklanja je beogradskoj porodici Mandukić, koja je nosi preko okeana – u Njujork. No, pošto su seobe sudbina „Seobe”, slika se2009. godine, nakratko,vratila u svoj rodni Beograd, da ukrasi izložbu posvećenu svom „ocu”, velikom slikaru akademizma Paji Jovanoviću.
-------------------------------------------------------------------
„Seoba” u Konaku kneginje Ljubice 
„Slika „Seoba Srba“ trenutno gostuje u Beogradu u Konaku kneginje Ljubice, kao deo izložbe „Beleške burnih odnosa“ – „Austrijsko – srpski odnosi od 1836. do 1914“. Postavka je pregled dokumentarne građe, koja govori o bliskim, isprepletanim, ali istovremeno i komplikovanimodnosima Austrije i Srbije u naznačenom periodu. Među delima Stevana Todorovića i Pavla Simića, čuvena slika Paje Jovanovića,predstavlja svojevrsni dokument – svedočanstvoperioda19. veka do početka Prvog svetskog rata. Ovo je i jedina verzija poznatog dela dostupna široj javnosti.
    </div>
    <div id="magazin">
Evropske vrednosti nisu univerzalne
Prvi susret i prvi razgovor za „Politiku” s filmskim i pozorišnim rediteljem, scenaristom i piscem Andrejem Sergejevičem Mihalkovim Končalovskim dogodio se 1998. godine u Beogradu.
Tada je predstavljao svoju biografsku knjigu „Niske istine”, na čijim je stranicama zapisana i rečenica „Kada malo bolje razmislim, čoveka pokreću strah od smrti i taština”, kojom je opisao suštinu pokretačke snage koja ga je vodila od Rusije do Amerike i nazad, u potrazi za suštinom filma i suštinom postojanja.
Nizali su se zatim novi susreti. U Veneciji 2002. povodom filma „Kuća ludaka” (istiniti događaji u vreme prvog čečenskog rata), za koji je osvojio „Zlatnog lava”. Kasnije i u Kanu (2010), povodom 3D animiranog filma „Krcko Oraščić”, kada je u ekskluzivnom intervjuu za „Politiku”, na pitanje pokazuju li on i njegov brat Nikita Mihalkov jedan drugom filmove, odgovorio: „Mi jedan drugome ne pokazujemo filmove. Mi smo vam kao dva lava koji kruže oko istog žbunja. Možemo da se tučemo koliko hoćemo, ali zna se – ja sam stariji brat!”
Povod za novi susret i još jedan razgovor za „Politiku” dogodio se prošle nedelje, na 71. Venecijanskom festivalu. Tamo je Končalovski za „Poštareve bele noći”, film koji je pridružio svojim antologijskim delima, kao što su „Prvi učitelj”, „Sibirijada”, „Ujka Vanja”, onim nagrađivanim – „Marijini ljubavnici”, „Pomahnitali voz”, „Pirgava koka” i „Kuća ludaka”, i bioskopskim hitovima „Tango i Keš”, „Homer i Edi” i „Najuži krug”, osvojio „Srebrnog lava” za najbolju režiju.
Zasluženo. Reč je o poetsko realističnom filmu o „malim” ljudima većim od života, snimljenom malim digitalnim kamerama na krajnjem severu Rusije, na obalama jezera Kenozero, gde, usred raskošne i prelepe prirode, živi mala i siromašna seoska zajednica ostarelih i napuštenih ljudi.
Jedina veza s ostatkom sveta koji ih se ne dotiče jeste lokalni poštar, već sredovečan a neoženjen, usamljeni dobričina Aleksej Trajpicin, što svojim malim motornim čamcem krstari jezerom, donosi penzije i vesti o modernom svetu i obližnjoj moćnoj raketnoj bazi.

Andrej Končalovski sa našim filmskim kritičarem Dubravkom Lakić
U ovom vizuelno raskošnom i duboko emotivnom egzistencijalističkom filmu Končalovski nije angažovao profesionalne glumce. Svi filmski junaci su autentični žitelji sela na jezeru. Igraju sami sebe i svoje živote. Čak i glavni junak, poštar Aleksej Trajpicin.

I ranije ste znali nešto o ovim ljudima?
Znam ih srcem. Njihov miris, šta jedu, kako žive. Ja sam Rus i znam ih sve i nema veze što nisam seoskog porekla. Mislite da je Tolstoj znao više jer je živeo na selu? Ne, on je znao više zato što je Rus.

Šta vas je inspirisalo na ovu priču o poštaru?
Čehov i Robert Breson.

Svojevremeno ste mi pričali o metodi traganja za temom koju eleborirate u scenario. Kako je taj metod primenjen dok ste gotovo dokumentaristički stvarali „Poštareve bele noći”?
Zahvaljujući novim tehnologijama. One vam sada omogućavaju da kao endoskopom, kroz veoma mali otvor ulazite u velike dubine, unutar života. Pronalazite tako izvanredne stvari koje ne biste mogli da nađete do pre deset godina. Svetlo, kamera, rez, stop, seci! Sve te komande više ne postoje. Samo staviš kamere i snimaš. Ako treba i dvadeset i četiri sata, sto sati bez prekida, i onda uhvatiš sve one male, dragocene stvari koje su interesantne i koje nadgrađuju i priču i temu.

Zašto ste baš sada snimili ovaj čudesni film prirode?
Zašto Betoven u drugom stavu Četvrte simfonije ima adađo? Ne želim da racionalizujem stvari koje sam uradio, jer to može da bude falš. Kad izađete iz nečeg što ste uradili uvek je interesantno ako izbegnete dodatno pripovedanje. Čehov je jednom rekao da mogu da se pišu briljantne stvari i o pepeljari, što znači da nema dosadne priče, ima samo dosadnih pripovedača. Mogu da vam iznesem i druge argumente, ali zašto?

Poznato je da ne volite da pričate o svojim filmovima, pa da vas pitam mislite li da ova i ovakva današnja politička situacija može da se reflektuje na filmove?
Zaboravite na političku situaciju, to nema veze s nama!

Bojim se da ima.
Onda da kažem da je najbolja umetnost stvarana tokom epidemija i ratova. I za vreme inkvizicije, ona je bila najbolje rešenje za Servantesa. U vremenu mira umetnost je siromašna i malo konzumirana.

Može li da se dogodi da se ruski film zaustavi u razvoju i da više nikada ne stigne filmove evropske vrste?
A zašto mislite da je evropska vrsta najbolja? Evropska vrsta nije univerzalna! Demokratija u siromašnim zemljama donosi haos i diktaturu, a u bogatim zemljama donosi prosperitet. U siromašnim zemljama ona je katastrofa. Irak i Severna Afrika su najbolji primeri za to, da ne nabrajam druge.

Rusija je dobrostojeća zemlja?
Rusija je srednjovekovna zemlja.

Čak i sada?
Čak i sada. I to je predivno, jer to znači da je bogata, slobodna, nije politički korektna, samo je šašava. I zato je velika. Evropa je podeljena na Latine i Grke. Grci po dionizijskom principu piju, pevaju, plaču i nemaju nikakva pravila. Latini su uredni apolonijevci, vole pravila i zato im je teško da razumeju Ruse i Srbe i to je divno. Svojevremeno, u Poljskoj, „Solidarnost” je bila podržavana od strane katoličke crkve, a ruski disidenti nikad nisu bili podržavani od strane pravoslavne crkve. Dakle, pričamo o potpuno različitim mentalitetima. To je istovremeno i veliki problem i velika lepota. Mislim da je divno što ne mora svako da ide istim pravcem. Pogotovo sada, kad je evrocentrizam gotov.

Rusija je u pravu?
Evropa ne može da preživi bez Rusije niti Rusija bez Evrope. Jer, nećete uskoro imati zalihe pitke vode. Jednostavno je i ja sam ozbiljan kad kažem da je Rusija najveći izvor pitke vode na svetu sa svojim velikim rekama. Za pedeset godina biće ratova zbog vode... Ovo mi nemojte verovati!

Da li je ovaj vaš film o miru?
Moj film je o ljudima i tu je mir nemoguć. Rat je konstantan i stalno negde postoji. Samo od pada Sovjetskog Saveza do danas postoji oko tri stotine ratova na Zemlji i proizvodnja oružja je utrostručena.

Šta mislite o često užasavajućoj antiruskoj propagandi u zapadnim medijima?
Ne obraćajte na to pažnju, to će proći. To je samo igra. Vidite, još kad je car Solomon okrenuo svoj magični pečatni prsten, na njemu je pisalo „I to će proći”.

Srbija je iskusila takvu igru. Konflikt se zaoštrava?
Normalno je da postoji konflikt i on će rasti. Zapadna Evropa ne može da prihvati neugodnu istinu, a ona je – evropske vrednosti nisu univerzalne. Reč sloboda ne znači ništa u Kini i ne možete je tako objašnjavati, jer konfučijevska filozofija ne razmišlja na taj način. Ona razmišlja o dužnostima, a ne o pravima. Naivno je misliti da će američki san cvetati. To je smešno. Jedan politički filozof koga cenim, Vaclav Klaus (bivši češki predsednik) objasnio je u svojoj knjizi zašto je evroskeptik, ili (Tilo) Sarazin, predsednik nemačke banke, koji je rekao da je Nemačka autodestruktivna. To su veliki ljudi, retki glasovi drugačijeg mišljenja, ali morali su biti smenjeni, jer su pričinjavali neprijatnosti evropskom politički korektnom razumevanju života.

Da se ipak malo vratimo vašem filmu poetskih slika, simbola i čiste ljudske duše?
Sve što kažete ste u pravu, ali ja to ne želim da komentarišem iz jednostavnog razloga – umetnost treba da vas pozove da učestvujete. Ako učestvujete, vi maštate, zamišljate, kreirate neke svoje vizije o umetničkom delu. Autori ne treba da komentarišu vaše mišljenje ili vaš doživljaj njihovih dela. Ja uspevam samo onda kada vi kažete nešto što vas je dotaklo.

Opet ste vašu violinu svirali u molu?
Ja sviram na tri žice. Strah, smeh i suze. I nema druge muzike. Poput tri grčke maske: komedija, tragedija, drama. Samo na te tri žice, veoma siromašno, ali dovoljno.

Nedostaje li vam Tarkovski?
Nedostaje mi, ali nisam ovim filmom želeo da načinim nikakav omaž njemu, ako ste na to mislili. A znate zašto? Zato što je on za mene još živ. Zato ga i mrzim. Bio je užasna osoba koju sam mnogo voleo i volim. Mnogi o mrtvim ljudima pričaju lepo, ja to ne činim. On je za mene živ i mogu da se svađam s njim koliko hoću!

Može li se desiti da vi i Nikita Mihalkov radite zajedno?
Mi ne radimo zajedno, mi živimo zajedno i to je mnogo važnije. Mi se svađamo, mi diskutujemo veoma produktivno. On je veliki umetnik i ima sopstvene principe. Ponekad mislim da nije u pravu, a ponekad on misli da ja nisam u pravu. I to je razlog zašto smo samodovoljni.

I šta ćete sledeće raditi?
Sofokla u Italiji, u pozorištu. Mnogo radim u pozorištu.
Rođeni pripadnik kulturne elite
Andrej Sergejevič Mihalkov Končalovski je umetnik koji od rođenja pripada kulturnoj eliti. Otac Sergej Mihalkov – omiljeni dečiji pesnik i autor stihova ruske himne, majka Natalija Končalovska – pesnikinja, prevodilac, unuka slikara Vasilija Surikova i ćerka slikara Petra Končalovskog, brat – Nikita Sergejevič Mihalkov.
A on – umetnik izvanrednog obrazovanja, koji je drugovao s Tarkovskim (Končalovski je koscenarista „Andreja Rubljova” i „Ivanovog detinjstva”), Kurosavom, Marlonom Brandom, doživeo progon iz sopstvene zemlje, uspeh u Holivudu i ponovni povratak na rodnu grudu – u Rusiju, u zemlju koju (kako je to jednom prilikom za „Politiku” rekao) „njegov brat Nikita, romantik sa snovima i izvesnom dozom energije zablude, pomalo idealizuje u svojim filmovima”.
    </div>
    <div id="ekonomija">
Ni preplaćenih, ni mnogo prekobrojnih
Prema mnogim procenama prosečna zarada zaposlenih kod države veća je između 30 i 40 odsto od prosečne plate radnika u privatnom sektoru. Taj podatak, potkrepljen tvrdnjom da u javnom sektoru Srbije radi 780.000 ljudi – od ukupno 1,7 miliona zaposlenih – i da buja kao zloćudni tumor, za glasnogovornike „sveta kapitala” je ključni argument u zahtevima upućivanim državi da drastično smanji izdatke budžeta za njihove plate, ali i da skrati spisak zaposlenih.
Jer, nejaka privreda, kažu privatni poslodavci, uz podršku većine ekonomista, ne može da izdržava glomazne, preskupe, a neefikasne javne službe, što naročito važi za administraciju.
U kojoj meri je vlada Aleksandra Vučića uslišila zahteve „sveta kapitala” za smanjenje „državnih plata” i penzija, više od dva i po miliona građana Srbije saznaće za koji dan.
Kolike su, zapravo, plate zaposlenih u javnom sektoru?
Niko ne može da ospori da je prosek zarada zaposlenih u javnom sektoru veći od plata u privredi, kaže Miroslav Zdravković, urednik portala makroekonomija.org.
– Veće plate u javnom sektoru, u odnosu na privatni, posledica su kvalifikacione strukture zaposlenih u državnoj službi u kojima je više fakultetski obrazovanih – objašnjava Zdravković.
– Tako je i u većini evropskih zemalja, s tim što to odstupanje nije najveće u Srbiji. Izuzev Crne Gore, u svim bivšim jugoslovenskim republikama prosečna plata u državnoj upravi veća je od prosečne zarade svih zaposlenih. Ta razlika je najveća u Bosni i Hercegovini – 37,5 procenata, sledi Srbija u kojoj je prosečna plata u državnoj službi za 20,2 odsto viša nego u privatnom sektoru.
Milojko Arsić, glavni i odgovorni urednik „Kvartalnog monitora” Fonda za razvoj ekonomske nauke, međutim, ukazuje da nema preciznih podataka kolike su prosečne zarade u javnom i privatnom sektoru. Zvanična statistika ih više ne prati i ne objavljuje. Nova metodologija prati kretanje plata po delatnostima, a neke koje su bile isključivo državne, sada su i privatne.
Arsić podseća da su niske zarade, po pravilu, rezervisane za zaposlene u proizvodnji, određuje ih tržište i one su u skladu s njihovom produktivnošću.
– Za razliku od njih, većina zaposlenih u javnom sektoru prima više nego što stvara i doprinosi društvenom bogatstvu, ali su zato među njima zakinuti visoki stručnjaci, na primer hirurzi, profesori – upozorava Arsić.
– Oni više vrede na tržištu nego što su plaćeni, pa nam preti da ostanemo i bez anesteziologa, dobrih pravnika, inženjera, pedijatara… Doduše, zaposleni u privatnom sektoru izloženi su žestokoj konkurenciji i slabo su sindikalno organizovani, za razliku od dobro organizovanih u javnom sektoru, koji uspešno brane svoj materijalni položaj.
Arsić veruje da bi se pravednija raspodela između javnog i privatnog sektora mogla postići kada bi se sadašnje izdvajanje od 11 odsto BDP za plate zaposlenih u javnom sektoru, svelo na osam procenata, kao u zemljama približne ekonomske snage, za šta se zalaže i Fiskalni savet.
Podržava već ustaljenu kontrolu kretanja visine fonda plata i broja zaposlenih u javnom sektoru, ali zamera što ona nije sveobuhvatna i nema uvid u visinu plata za određene poslove.
Zaposlenima u zdravstvu, obrazovanju, ali i u policiji i u drugim javnim službama, baš teško pada kad čuju da ih privatnici „izdržavaju”, pa da zbog toga imaju pravo da odlučuju koliko će biti plaćeni.
Arsić upozorava da se treba čuvati svakog preterivanja.
– Zabluda je da privatni sektor izdržava zaposlene u javnim službama, jer je, zapravo, reč o razmeni usluga – kaže naš sagovornik.
– I privatnici školuju decu u državnim osnovnim i srednjim školama, leče se u državnim domovima zdravlja i bolnicama, koriste državne puteve, pruge i drugu infrastrukturu. Svedoci smo, da značajan deo privatnog sektora ne plaća poreze i doprinose, a koriste usluge javnog sektora. Kao što nije tačno da bi sve usluge koje pruža država bile jeftinije kad bi ih pružao privatni sektor. Život je pokazao da je često upravo obrnuto.
Na opasku da bi skloni ekstremnom liberalizmu među nama najradije ukinuli sve što nosi predznak državno i javno, naš sagovornik podseća da je najmanje učešće javnog sektora u BDP u najnerazvijenijim afričkim državama, ali tamo nema zdravstva, školstva, nema bezbednosti, a nema ni penzija. Sumnja da bi neki od naših „biznismena” tamo uložio svoj novac.
– Posle raspada SSSR, u nekim zemljama srednje Azije drastično su smanjena izdvajanja za javni sektor, pa bi se, po toj logici, očekivalo da je posle toga došlo do privrednog procvata. Dogodio se privredni kolaps, jer privatni sektor ne može da napreduje ako država ne naplaćuje porez, ne finansira pravosuđe, zdravstvo, obrazovanje, bezbednost ili ako ne gradi infrastrukturu – kaže Arsić.
Državni sektor u Srbiji je predimenzioniran, ali ne toliko kao što neki tvrde. Arsić procenjuje da je u javnom sektoru u Srbiji zaposleno oko 750.000 ljudi, uključujući i one koji rade u javnim i drugim državnim preduzećima. Taj broj bi mogao da se smanji za 10-15 odsto, a da se ne ugrozi kvalitet i dostupnost usluga koje oni pružaju.
– Tačno je da država ima monopol u nekim oblastima, da zbog toga može da zaposli više ljudi nego što treba i da naplaćuje svoje usluge kroz poreze više nego što one realno vrede. Ali, taj višak zaposlenih sigurno nije veći od 10 do 15 odsto. Verovatno su i plate zaposlenih u državnim službama i preduzećima u proseku za toliko precenjene.
Broj zaposlenih u državnom sektoru u odnosu na broj stanovnika u Srbiji je među najnižim u odnosu na uporedive tranzicione države. Otuda i zaključak: „Glavni izvor neravnoteže između broja zaposlenih u državnom sektoru i u ostatku privrede nije prevelika zaposlenost u sektoru države, već previše niska stopa zaposlenosti u ostatku privrede.”
    </div>
    <div id="vesti">
Stefanović: Istraga na Riveru suprotno pravilima, biće postupaka
BEOGRAD – Ministar unutrašnjih poslova Nebojša Stefanović izjavio je danas da se u vezi sa pokušajem ucene premijera Aleksandra Vučića izmišljenim slučajem da je njegov sin pretukao golmana Vladimira Stojkovića, sprovedena puna istraga, da će biti pokrenuti disciplinski postupci ali i mogući i krivični u saradnji sa Tužilaštvom.
Stefanović je to rekao na TV Prva u emisiji „Stav Srbije” odgovarajući na pitanje dokle se stiglo i da li se radilo na rasvetljavanju tog slučaja i precizirao da je utvrđeno da je istraga o dešavanjima na splavu „River” urađena potpuno suprotno pravilima, propisima i neprofesionalno.
Ministar je rekao da su suočeni svi ljudi koji su u tome učestvovali, da su svi išli i na poligraf i dodao da je sve trajalo prilično dugo jer se htelo da se sve uradi na najbolji mogući način.
Kako je naveo, došlo se do određenih zakljucaka, identifikovani su pojedinci i nastavlja se sve dalje time što će biti i disciplinskih postupaka, ali i mogućih krivičnih što će se uraditi u saradnji sa tužilaštvom.
Odgovarajući na pitanja u vezi sa drogom i trgovinom narkoticima Stefanović je rekao da je danas zaplenjeno 14,5 kilograma marihuane u Kraljevu ali da je takođe bila i velika zaplena heroina u Beogradu.
Kako je naveo, reč je o četiri paketa veoma čistog heroina pronađenog kod dvojice počinilaca, a ukupno sa tim paketima je od te kriminalne grupe u poslednje vreme oduzeto 7,5 kilograma heroina.
Kako je dodao Stefanović, počinioci su uhapšeni na teritoriji Beograda.
On je naveo da se slaže sa ocenom da je veliki problem skladištenje i čuvanje zaplenjenih količina droge ali je dodao i da je Vlada Srbije na inicijativu premijera formirala Komisiju sastavljenu od predstavnika tri ministarstva, zdravlja, pravde i MUP-a koja će raditi na uništavanju te droge, ali i Kancelariju koja će se i time baviti.

Pucnjava u Novom Sadu, dvojica mladića lakše ranjena
NOVI SAD – U noćašnjoj pucnjavi u novosadskom naselju Detelinara povređena su dva muškaraca - D. M. (26) i M.R. (23) - obojica iz Novog Sada i njima je ukazana pomoć lekarska pomoć.
Kako je rečeno Tanjugu u Urgentnom centru Kliničkog centra Vojvodine, D.M. zadobio je prostrelnu ranu desne butine, stabilnog je stanja i zadržan je na Klinici za ortopediju, dok je M.R. lakše povređen jer ga je metak samo okrznuo po desnoj potkolenici i otpušten je na kućno lečenje.
Lokalni mediji su javili da o pucnjavi na Detelinari. Kako prenose, za sada nepoznati muškarac, za kojim policija intezivno traga, ispalio je više hitaca u pravcu automobila i tom prilikom je ranio dva lica.

Selaković poziva advokate da ne štrajkuju, već pregovaraju
BEOGRAD – Ministar pravde Nikola Selaković pozvao je danas advokate u Srbiji da ne obustavljaju rad, već da naredne sedmice nastave pregovore sa ministarstvima pravde i finansija i nađu rešenje za paušalno oporezivanje.
Selaković je, u izjavi za Tanjug, ostale odluke Skupštine Advokatske komore Srbije ocenio kao čistu politizaciju advokature i, kako je naveo, nastavak onoga što je rađeno u neko prethodno vreme.
Skupština Advokatske komore Srbije odlučila je juče da advokati iz cele Srbije u sredu 17. septembra stupe u štrajk, i pridruže se beogradskim advokatima koji su rad obustavili u sredu 10. septembra, kao i da se povuku iz svih radnih tela Vlade Srbije i pravosudnih organa.
Advokati i traže da im se paušalni poreski nameti vrate na nivo od prošle godine, jer su im poreska rešenja ove godine drastično uvećana, zatim stavljanje van snage pojedinih odredaba zakona u vezi sa radom javnih beležnika.
Selaković je rekao da je Ministarstvo pravde otpočelo sa sporovođenjem Nacionalne strategije za reformu pravosuđa koju je na predlog Vlade usvojila Skupština Srbije, a u čijoj je izradi učestvovala celokupna srpska stručna javnost.
Te reforme, kako je istakao, podrazumevaju niz bolnih i ne tako lakih i prijatnih rezova, ali koji će svakako na srednji i na duži rok dovesti do boljeg stanja na polju vladavine prava u Srbiji.
„Očigledno je da ono što je prethodnih meseci isticano kao razlog za obustavu rada advokature u Srbiji, a to su povećani porezi, ono oko čega sam i lično razgovarao sa advokatima i tokom leta i pre nepune dve nedelje, nisu jedini i nisu glavni razlog za obustavu rada advokata”, naveo je ministar komentarišući odluke Skupštine AKS.
Selaković je još jednom je pozvao advokate u ime Vlade Srbije i Ministarstva pravde da zajedno nastave razgovore sa predstavnicima ministarstva finansija - u radnoj grupi koju čine tri predstavika advokature, dva predstavnika ministarstva finansija i jedan ministarstva pravde, naredne nedelje.
Što se tiče advokatskih kritika na uvođenje javnog beležništva, Selaković je kao ocenio da je jedna od najflagrantnijih stvari pozivanje advokata da ne učestvuju u postupcima pred javnim beležnicima u Srbiji.
„Uvođenjem javnog beležništva u Srbiji u pravnom prometu počinje da se uvodi red. Očigledno da uvođenje reda i da viši stepen pravne sigurnosti nekome iz kruga advokature, a ja sam uveren ne svima, debelo ne odgovara”, naveo je Selaković.
On smatra da to ne odgovara onima koji se bavili malverzacijama i koji znali da lažiraju svoje poreske obaveze prema državi i koji su, kako je naveo, u nepostojanju javnog beležništva (kojeg do 1. septembra ove godine nije bilo smao u Srbiji u ovom delu Evrope), „lovili u mutnom i bavili se onim što nije u skladu sa slovom zakona”.
Selaković je uz to podsetio da je Zakon o javnom beležništvu predložila Vlada koje je bila u mandatu od 2008. do 2012. godine, a usvojen je 2011. godine, te da su u međuvremenu trajale pripreme za početak njegove primene.
„Taj zakon će nastaviti da se primenjuje, a stepen pravne sigurnosti građana u Srbiji će na takav način imati mnogo veće izglede da poveća svoj kvalitet, a građani da budu mnogo sigurniji i spokojniji”, poručio je Selaković.
Osvrćući se na poziv advokata za njegovu ostavku, Selaković ih je podsetio, „kao pravno pismena lica”, da ministra u Vladi bira Narodna skupština, a nju građani na izborima.
„Onaj ko poziva na ostavku možda bi prvo trebalo da razmisli o svojoj ostavci, jer najveći problemi dolaze upravo od strane onih adovkata koji nisu u stanju da se dogovore i shvate potrebu za reformom čitavog pravnog i pravosudnog sistema i reformom advokature u Srbiji”, naglasio je Selaković.
Prema njegovim rečima, samo uz dobru i pozitivnu okrenutost ka budućnosti, modernizaciju naših struka i profesija možemo da računamo da ćemo uspostaviti sistem vladavine prava kakav građani Srbije zaslužuju.
    </div>
    <div id="magazin">
Dačić: Bilo bi dobro da se održi Parada ponosa
BEOGRAD – Predsednik SPS-a Ivica Dačić izjavio je danas da bi za državu bilo dobro da se održi „Parada ponosa”, ali da će procene o bezbednosnim rizicima dati MUP i bezbednosne službe.
Komentarišući jučerasnji napad na nemačkog državljanina D.H. koji je došao u Beograd na skup o pravima LGBT osoba, Dačić je rekao da je nesumnjivo da to nanosi veliku štetu našim interesima i ugledu naše države.
„Takve stvari najoštrije osuđujemo,„ rekao je Dačić.
Upitan da li ga je zbog toga zvao neko od predstavnika međunarodnih organizacija, Dačić je odgovorio da nisu, ali je naveo da premijer danas razgovara sa poverenikom nemačke vlade za pitanja ljudskih prava.
„Nesumnjivo je da je država reagovala veoma brzo na ovaj incident,” rekao je Dačić novinarima, uoči sednice Glavnog odbora SPS-a.
Odredićemo šta je prošlost, a šta budućnost
Predsednik Socijalističke partije Srbije Ivica Dačić izjavio je da će na sledećem kongresu biti određeni politički prioriteti te partije - šta pripada prošlosti, a na čemu treba temeljiti buduću politiku.
„Naš je cilj da partija stvori uslove za buduće delovanje, da odredimo naše političke prioritete, da odredimo šta je ono što u našoj političkoj praksi pripada prošlosti, a šta je ono na čemu treba temeljiti našu politiku u budućnosti”, rekao je Dačić novinarima uoči sednice Glavnog odbora.
On je precizirao da će na toj sednici biti izabran organizacioni odbor za održavanje kongresa 14.decembra.
„Nama je cilj da deveti kongres bude kongres daljih reformi, da partija bude moderna, socijaldemokratska stranka, evropske orjentacije, zato će i naš program biti u potpunosti usklađen sa programom evropske socijaldemokratije”, istakao je Dačić.
Prema njegovim rečima, u skladu sa tim utvrđen je potpuno demokratski način izbora funkcionera na predlog opštinskih odbora.
„Mi smo završili jedan period u našoj istoriji koji je pre svega bio opterećen i refleksijom na ono što se dešavalo pre 2000-te godine, mislim da je vreme da partija osim svoje prošlosti gradi svoju budućnost”, naglasio je lider SPS.
SPS će podržati ekonomske mere vlade
Lider SPS Ivica Dačić izjavio je danas da će ta partija podržati ekonomske mere Vlade Srbije i dodao da će narednih dana o tome razgovarati sa premijerom.
Podsetivši da se danas na sednici vlade raspravlja kako da država i javna preduzeća uštede, te da će sledeće nedelje biti nastavljeni razgovori o tome, Dačić je rekao i da je sa premijerom Aleksandrom Vučićem dogovorio i politički sastanak.
„Premijer i ja smo danas dogovorili da u narednim danima održimo i politički sastanak koalicije, koalicije SPS PUPS JS sa njim, u smislu pune podrške merama koje će u najskorije vreme biti predstavljene”, rekao je Dačić novinarima u Beogradu.
On je precizirao da danas na sednici vlade nisu donete nikakve odluke već se samo raspravljalo, ne samo o uštedama do kraja godine, već i o uštedama za sledeću godinu.
„Premijer je istakao šta su nam ciljevi, smanjenje deficita pre svega, a to podrazumeva uštede, i u javnim preduzećima, i u ministarstvima”, istakao je Dačić.
Štreser: Održavanje skupa LGBT populacije izuzetno značajno
Predsednik Vlade Srbije Aleksandar Vučić sastao se danas sa Kristofom Štreserom, opunomoćenikom Vlade SR Nemačke za pitanja ljudskih rava i humanitarne pomoći i poslanikom Bundestaga, koji je naglasio da bi održavanje skupa LGBT populacije u Beogradu bilo od izuzetnog značaja.
Teme susreta bila su poštovanje i zaštita ljudskih prava, posebno prava osoba različite seksualne orijentacije (LGBT).
U tom smislu, poslanik Štreser je naglasio da bi održavanje skupa LGBT populacije u Beogradu bilo od izuzetnog značaja, o čemu je razgovarao i sa drugim zvaničnicima tokom svoje trodnevne posete Srbiji.
Premijer Vučić je istakao da je zaštita ljudskih prava, naročito u pogledu zabrane diskriminacije, Ustavom zagarantovana i da će država učiniti sve u cilju zaštite i poštovanja ovog prava, saopštila je vladina Kancelarija za saradnju s medijima.
 Janković: Država brzo reagovala na napad na LGBT aktivistu
Zaštitnik građana Saša Janković osudio je napad na nemačkog LGBT aktivistu u Beogradu, ocenivši da su policija i drugi državni organi, „brzo, delotvorno i nedvosmisleno postupili” prilikom otkrivanja odgovornih za taj incident.
„Želeo bih da verujem da se ovakvi napadi više neće ponoviti. Ali, ako ih ipak bude, na bilo koga, očekujem da će policija i ostali državni organi postupati brzo, delotvorno i nedvosmisleno kao što su to, možda po prvi put kada je u pitanju LGBT populacija, učinili u ovom slučaju”, rekao je Janković za agenciju Beta.
On je ocenio da su danas neki građani u opasnosti „samo zato što su drugačiji” i da zbog toga država i društvo imaju obavezu da im pruže posebnu zaštitu.
„Nadam se da će Srbija svakog dana postajati zemlja sigurnija za život svakog građanina, LGBT ili strejt, domaćeg i stranog, i da zbog tih razlika niko neće biti meta bilo kome”, kazao je Janković.
Zaštitnik građana je podsetio da svi građani, bez obzira na njihove osobine, imaju pođednako pravo na zaštitu od nasilja.
„I Lezbijske Gej Biseksualne i Transrodne osobe su žrtve svih oblika nasilja kao i ostali građani, a na to dodatno, ili pre svega, postaju žrtve najbrutalnijih napada, pretnji, uvreda i mržnje samo zbog svog seksualnog ili rodnog identiteta. LGBT osobe su jedina manjinska grupa kojoj se, kada žele da skrene pažnju da postoje i da imaju probleme, preti fizičkom likvidacijom”, ocenio je Janković.
Zato te osobe, prema Jankovićevim rečima, moraju imati dodatnu zaštitu države i zajednice, „ne da bi bili bezbedniji, već upravo da bi bili pođednako bezbedni, ili nebezbedni kao i svi ostali”.
On je pozvao funkcionere i građane da, bez obzira na njihovu ličnu orjentaciju, prepoznaju potrebu zaštite LGBT osoba i da solidarnost sa pripadnicima te zajednice, pokažu učešćem na predstojećem Prajdu u Beogradu.
    </div>
    <div id="zdravlje">
Najteži bolesnici prepušteni porodicama
Penzionerka S. Ž. iz okoline Požarevca svakoga dana ustaje oko šest sati, jer je to vreme kada mora da presvuče bolesnu devedesetogodišnju majku, slabo pokretnu posle teškog šloga. Više puta u toku dana treba da joj promeni pelene, da je podigne i spusti, nahrani, da joj da lekove…
Iz kuće ne može da izađe ukoliko ne nađe nekog od članova porodice ko će ostati sa majkom, a dešava se da ni noću ne može da spava kada se starici pogorša zdravstveno stanje.
– Ne želim da majku odvedem u neki dom za stare i bolesne, jer mislim da ona to ne bi mogla da podnese. Briga o njoj je zaista teška i zahtevna, ali želim da učinim sve samo da njoj bude bolje – objašnjava S. Ž.
Slične probleme ima i studentkinja I. B. čiji deda ima 90 godina i boluje od demencije i raka prostate. Najveći problemi sa kojima se njena porodica, koja brine o njemu, svakodnevno suočava nastaju zato što on gubi pamćenje, ne zna gde se nalazi, ne može da kontroliše mokrenje i ravnotežu...
– Uglavnom me ne prepoznaje ili zna da smo u rodu, ali nije siguran da li sam sestra, ćerka, unuka, ili možda žena koja ga čuva. Nekoliko puta dnevno se dešava da ne zna da li je u svom stanu ili u gostima i onda počne da paniči, gubi ravnotežu i pada – dodaje I. B.
Za razliku od drugih zemalja, gde se posebna pažnja poklanja ljudima koji se nalaze u teškom zdravstvenom stanju, u Srbiji su oni koji se nalaze u poslednjoj fazi kancera ili koji su zbog neke bolesti postali nepokretni i dementni, na neki način, prepušteni sami sebi ili se nalaze na „teretu” svojih porodica.
Smeštanje ovih ljudi u zdravstvenu ustanovu nije opcija, jer oni tamo mogu da se zadrže samo dok se malo ne oporave, a privatni domovi za stare, gde postoji dobra medicinska nega, koštaju od 500 do 1.200 evra.
Na porodici ostaje da dobro razmotri mogućnosti kućnog budžeta i da unajmi negovateljicu preko agencije ili oglasa, čije angažovanje mesečno staje minimum 350 evra. Ko to ne može da priušti, na raspolaganju su mu službe kućnog lečenja domova zdravlja, ili ekipe zavoda za gerontologiju u gradovima gde ih ima, koje dolaze dnevno da daju terapiju bolesniku.
– Mi smo jedina referentna ustanova u Srbiji u ovoj oblasti, a naše ekipe u Beogradu dnevno obiđu oko 1.500 pacijenata. Zadržavaju se u njihovim domovima maksimalno sat vremena. Ovo je nacija starih i bolesnih i potrebe su velike, a da bismo još više ljudi zbrinuli treba da imamo više lekara i sestara – objašnjava dr Dalibor Paspalj, direktor beogradskog Zavoda za gerontologiju i palijativno zbrinjavanje.
Nije lako ni pacijentu ni porodici, pojašnjava dr Ivana Todorović, iz „Belhospisa”, prve specijalizovane dobrotvorne organizacija u Srbiji koja pruža palijativno zbrinjavanje pacijentima sa malignim bolestima u uznapredovalom stadijumu za koji je prognoza ograničena.
Medicinski timovi ove organizacije godišnje besplatno uspevaju da pomognu oko 600 bolesnika, najviše iz Beograda, Smedereva, Stare Pazove i Pančeva, koje nekoliko puta nedeljno obilaze. Od raka u Srbiji godišnje oboli oko 25.000 ljudi, a umre oko 14.000 građana.
– Ljudi nas zovu i govore šta ih muči, misleći da se to samo njima dešava. Porodica se nosi sa dnevnim problemima i još sa obolelim pacijentom, koji je otpušten iz bolnice i prepušten njima. U svetu postoje stacionarne ustanove, takozvani hospisi, gde se oboleli privremeno smeštaju. Mi već godinama govorimo o tome da je neophodno da se otvori tako nešto – smatra dr Todorović.
Za stare osobe, koje su sve više usamljene, veliki značaj imaju gerontodomaćice koje ih obilaze, pomažu im da održavaju ličnu higijenu i očiste stan, a u saradnji sa medicinskim radnicima neguju ih i odvode kod lekara. Ali tu nastaje novi problem – njih nema svuda…
– Služba gerontodomaćica na području Petrovca ne postoji, a sada je više nego ikada pre potrebna, jer je stanovništvo u ovoj opštini staro. Sve je više onih koji ostaju sami, usamljenih ljudi koji sami prolaze kroz sve faze bolesti, nemoćni da potraže pomoć lekara jer nema ko da ih uputi na to – kaže Ana Tomašević Stupar, socijalni radnik DZ u Petrovcu na Mlavi.
Nove postelje za teško obolele
U Ministarstvu zdravlja napominju da je u sklopu projekta „Razvoj palijativnog zbrinjavanja u Srbiji”, EU finansirala nabavku 54 vozila za domove zdravlja, kao i da je u prvoj fazi finansiranja za palijativno zbrinjavanje opredeljeno 140 postelja u 16 zdravstvenih ustanova (bolnicama u Subotici, Zrenjaninu, Somboru, Smederevskoj Palanci, Ćupriji, Loznici, Zaječaru, Užicu, Vranju i Leskovcu, Specijalnoj bolnici za interne bolesti „Vrnjačka Banja”, KBC „Zemun” i KBC „Zvezdara”, KC „Srbije” i KC „Niš”.
– Do kraja projekta, u drugoj fazi finansiranja planirano je otvaranje još 160 postelja, i to u bolnicama u Kikindi, Pančevu, Vrbasu i Sremskoj Mitrovici, Valjevu, Požarevcu, Boru, Čačku, Kruševcu, Pirotu, Prokuplju i Kosovskoj Mitrovici, KC „Kragujevac” i u četiri kliničko-bolnička centra u Beogradu – ističu u ovoj ustanovi.
Beogradu potrebni dnevni centri za dementne
Beogradu su neophodni dnevni centri za dementne osobe, ocenili su predstavnici Udruženja „Snaga prijateljstva – Amiti”, koji su juče pokrenuli inicijativu da se otvaranje servisa za pomoć obolelima predvidi i propisima.
Nadežda Satarić iz „Amitija” je rekla da je upravo završeno istraživanje „Život bez sećanja” pokazalo da se i u Beogradu, koji ima najrazvijeniju infrastrukturu zdravstvenih i socijalnih servisa za dugotrajnu negu, dementne osobe i njihove porodice suočavaju sa problemima koji ne mogu da se reše bez veće pomoći zajednice.
– Njih izazovi prate svakodnevno – od toga kako pristupiti pravima koja imaju i kako organizovati 24-časovnu negu do toga kako pomiriti poslovne obaveze sa obavezama oko bolesnog člana, kako sačuvati mir u porodici i svoje zdravlje – objasnila je Satarić.
    </div>
    <div id="vesti">
Uništeno spomen-obeležje nestalim novinarima
Spomen-obeležje nestalim novinarima Đuri Slavuju i Ranku Pereniću, članovima novinarske ekipe Radio Prištine, nestalim 1998. godine, koje su predstavnici Udruženja novinara Srbije i Društva novinara Kosova i Metohije postavili 21. avgusta kod Orahovca – treću godinu zaredom je uništeno i odneto.
Spomen-obeležje je ovog puta, prema raspoloživim podacima, iščupano građevinskom mašinom ili traktorom zajedno s betonskim postoljem i odvučeno na lokalni put, gde je metalni deo otkinut i odnet. Tabla je prvi put, u oktobru 2012. godine, brusilicom odrezana s metalnog postolja, a drugi put traktorom iščupana iz zemlje, krajem septembra 2013. godine.
– Ovo je treći put da odnose tablu. Prošle godine je „preživela” mesec i po dana, ove godine 20 dana. Kosovska policija godinama ignoriše naše zahteve i prijave i ponaša se kao da se ništa nije dogodilo. Mi tim obeležjem nikog ne želimo da provociramo, niti to radimo. Na tabli piše da tražimo novinare koji su na tom mestu poslednji put viđeni i nećemo odustati od toga. Postavljaćemo je svake godine, sve dok se ne otkrije sudbina naših kolega koji su bili na novinarskom zadatku – kaže Budimir Ničić, predsednik Društva novinara Kosova i Metohije.
Na mestu gde su novinari oteti, između sela Zočište i Orahovac, predstavnici UNS-a i DNKiM-a postavili su obeležje na srpskom i albanskom jeziku na kojem piše: „Ovde su 21. avgusta 1998. nestali novinari. Tražimo ih”.
Slavuj i Perenić nestali su kada su krenuli da naprave reportažu o povratku monaha u manastir Zočište, koje je prethodno bila otela Oslobodilačka vojska Kosova. Bilo je to u jeku sukoba snaga bezbednosti Srbije i albanske paravojske.
Ekipa Radio Prištine napravila je kobnu grešku u orahovačkom vinogorju u Metohiji, na putu između sela Velika Hoča i Zočište. Umesto ka manastiru Sveti vrači, gde je trebalo da razgovaraju s monasima, krenuli su putem koji vodi u vinograde.
Bili su u automobilu „zastava 128” plave boje koji takođe nije pronađen, tako do danas nema nikakvog pouzdanog traga o njihovoj sudbini.
    </div>
    <div id="politika">
Vučić: Iduće godine potrebna ušteda od 700 miliona evra
BEOGRAD – Premijer Srbije Aleksandar Vučić ocenio je danas da se u budžetskom sektoru troši više nego što se zarađuje i da je u narednoj godini, radi finansijske konsolidacije, potrebno uštedeti 700 miliona evra.
Kako je saopšteno, Vučić je to ocenio na danas održanoj sednici Vlade Srbije na kojoj se raspravljalo o toku priprema rebalansa budžeta Srbije za ovu godinu i budžeta za narednu godinu.
Vučić je upozorio da je u svim ministarstvima i javnim preduzećima, čiji su direktori prisustvovali sednici vlade, neophodno ostvariti maksimalne uštede i unaprediti efikasnost poslovanja.
Na sednici su razmatrane konkretne mogućnosti ušteda i poboljšanja efikasnosti u svim javnim preduzećima i budžetskim ustanovama, navodi se u saopštenju.
Država će učiniti sve da zaštiti ljudska prava
Premijer Srbije Aleksandar Vučić izjavio je danas, u razgovoru sa opunomoćenikom Vlade Nemačke za pitanja ljudskih prava Kristofom Štreserom, da će država učiniti sve da zaštiti ljudska prava i osoba različite seksualne orijentacije.
Kako se navodi u saopštenju iz Vlade Srbije, tema susreta Vučića i Štrasera bila je poštovanje i zaštita ljudskih prava, posebno prava osoba različite seksualne orijentacije (LGBT).
Štreser je naglasio da bi održavanje skupa LGBT populacije u Beogradu (Parade ponosa) bilo od izuzetnog značaja, o čemu je razgovarao i s drugim zvaničnicima tokom svoje trodnevne posete Srbiji.
Vučić je istakao da je zaštita ljudskih prava, naročito u pogledu zabrane diskriminacije, Ustavom zagarantovana i da će država učiniti sve u cilju zaštite i poštovanja ovog prava.

Vučićeva vlada kao fudbalski klub
Da li je za Srbiju bolje da ima jakog premijera, kao što je to Aleksandar Vučić, i promenljivu vladu, ili slabog premijera, kakav je bio Mirko Cvetković, i jake ministre? Cvetkovićevu vladu mnogi su kritikovali, smatrajući da nije dobro što je on pod uticajem predsednika Borisa Tadića. Sada mnogi misle da nije dobro da odluke donosi jedan čovek.
Zoran Stojiljković, politikolog, kaže da su nakon pluralizma, i posle 2000. godine, na čelu vlada u Srbiji bile jake ličnosti, kao što su Vojislav Koštunica i Zoran Đinđić, izuzev Cvetkovića, koji je bio tehnokrata. Ali, do ove vlade kabineti su bili sastavljeni od složenih koalicija.
„Sada je drugačije, jer je premijer predsednik velike stranke – SNS-a. U vreme Cvetkovića, čija je vlada doživela pun mandat, realno mesto vlasti preselilo se iz vlade u predsedništvo, jer je Tadić bio i predsednik DS-a. Taj kabinet, sa slabim premijerom, prespavao je planetarnu krizu i oborio vladu DS-a. Dok su Koštunica i Đinđić bili premijeri, njihove stranke nisu imale većinu kao što je ima SNS. Ali, zato je Vučićeva pozicija teža. On ima ogroman uticaj, pred njim su svi slabi, i može da smenjuje članove vlade. Njemu će biti pripisana sva slava, ali i krivica, jer ko će se setiti ministara. Jak premijer na čelu kabineta znači koherentnost i efikasnost tima, i baš zbog toga je Vučić išao na poslednje izbore.”
Stojiljković kaže da, pored SNS-a, dvocifreni izborni rezultat ima jedino SPS, a pokazalo se da ni Ivica Dačić nije nezamenljiv.
„Vučić čak nije morao da pravi koalicionu vladu, ali to mu daje veći manevarski prostor. Pozicija u kojoj se našao Vučić čini da igra na žici da sve dobije. Setimo se da je prva Koštuničina vlada bila manjinska, a u drugoj DSS nije bio većinska stranka. Sada je SNS najveća stranka, a Vučić ima najveću podršku građana.”
Dejan Vuk Stanković, politički analitičar, smatra da je od toga da li je premijer jak ili slab, važnije da se predsednik vlade i ministri kreću u zakonskim ovlašćenjima. On kaže da je politika fokusirana na lidere, pa im zato i pripada moć, ali i ministri moraju dobro da rade, da sarađuju i naprave pravu podelu posla.
„To je kao fudbalski klub, Vučić je kapiten, a ostali treba da igraju prema zaduženjima. Naš Ustav daje šira ovlašćenja premijeru nego predsedniku Republike, on je kancelarski i, ako želimo zdrav demokratski sistem, predsednika treba birati u parlamentu a premijera treba da izaberu građani.”
Stanković kaže da je Cvetković bio ekspert a ne jaka politička ličnost, zbog čega je bio u senci Tadića i pod pritiskom različitih koalicionih dogovora.
„Bilo je komentara da se nije uvek slagao s nekim odlukama ali ih je prihvatao. Premijer mora da bude politička ličnost, inače ga nemate. Vučićeva prednost je baš to što je politička ličnost, što ima visok rejting i čistu koalicionu situaciju. Znamo kakva je politička situacija, ali Vučić ima četiri godine, pa ćemo videti da li će uspeti da sprovede sve što je obećao. To će biti ocenjeno na sledećim izborima. Do sada je sve zavisilo od koalicionih dogovora i to nas je dovelo tu gde jesmo. Ako Vučić ne uspe, znaćemo ko je kriv. U prethodnoj vladi Dačić nije hteo da prihvati Zakon o informisanju, a danas toga nema. Vučić nema ni opoziciju koja bi ga kontrolisala. Naš problem je to što nam nedostaje kredibilna građanska alternativa ovoj vlasti.”
Milan Nikolić, sociolog, misli da je u parlamentarnoj demokratiji generalno dobro da premijer bude jak, ali i on kaže da ne valja to što je opozicija slaba.
„Sada je drugačija konstelacija moći nego u vreme Cvetkovića, ali dok Vučić dobro vodi zemlju, dobro je da bude jak. Međutim, ako nas odvuče u krivinu, neće biti dobro. Zato bi na opoziciji trebalo da se radi, jer ona ne ume da se postavi u glavnim pitanjima. Opozicija samo postavlja pitanja i kritikuje tek da se čuju u parlamentu i da ih snime kamere. Nije naš problem jak premijer, već to što nema pravu kompeticiju. Potrebno je premijeru postaviti prava pitanja. Na primer, da li nam je baš potrebna pruga Beograd–Budimpešta. Možda nam je i potrebna, ali opozicija mora imati stručnjake koji će to proceniti. Sada je opozicija ispumpana na zrno graška i u procesu je nestajanja, ali njih to ne zabrinjava, već samo gledaju ko će biti šef. Gube supstancu, vreme prolazi, a oni pokazuju političku nesposobnost i svi će zajedno propasti. Vlast je uzela sve mantre i opozicija se ne usuđuje da uđe u ekonomiju, niti znaju da nađu nove teme. A ako dođe Šešelj, pa ujedini desnicu, imaćemo ultradesničarsku opoziciju, zahvaljujući tome što su im ostavili prostor.”
    </div>
    <div id="vesti">
Amerikanac osuđen na kaznu prinudnog rada u Severnoj Koreji
PJONGJANG – Vrhovni sud Severne Koreje osudio je Amerikanca Metjua Milera na kaznu od šest godina prinudnog rada zbog, kako je navedeno, ilegalnog ulaska u zemlju i pokušaja da se bavi špijunažom.
Sud je naveo da je 24-godišnji Miler iz Kalifornije pocepao svoj pašos na aerodromu u Pjongjangu 10. aprila kako bi „mogao da iskusi zatvorski život i istraži da li se poštuju ljudska prava”.
Sud je, posle pročitanog kratkog obrazloženja, odbio svaku žalbu osuđenog Amerikanca, prenosi AP.
U toku je suđenje Amerikancu Džefriju Foulu (56) koji je ušao u Severnu Koreju kao turista, ali je uhapšen jer je ostavio Bibliju u jednom klubu.
Treći Amerikanac korejskog porekla Kenet Bae izdržava 15-godišnju zatvorsku kaznu za navodne „neprijateljske aktivnosti”.

Bedem protiv Putina
Ukrajina je izgleda odlučila da ruskom predsedniku Vladimiru Putinu za života podigne „spomenik”. I to ne bilo kakav, već pravi bedem.
Vlada u Kijevu je usvojila odluku koja predviđa da se Ukrajina ogradi od Rusije, da duž granice duge više od dve hiljade kilometara podigne – zid. I da se na taj način zaštiti od mogućeg napada velikog i moćnog komšije.
Prvi je predlog o zaštitnoj ogradi prema Rusiji spomenuo Igor Kolomojski, ukrajinski oligarh i guverner Dnjepropetrovska. Kolomojski je predložio da se na granici sa Rusijom podigne žičana, bodljikava ograda. A da se sa ukrajinske strane pojača dubokim rovom.
Ukrajinske vlasti su u prvom trenutku reagovale uzdržano.
„Ideja je interesantna, ali je u ovom trenutku teško izvodljiva”, izjavio je u junu Sergej Astašov, jedan od rukovodilaca ukrajinske pogranične službe, podsećajući da Izrael već deceniju gradi zid prema palestinskim teritorijama, ali posao još nije uspeo da završi.
Tema granice prema Rusiji našla se ubrzo i na dnevnom redu ukrajinskog Saveta za bezbednost i odbranu koji je zaključio da državnu među treba jednostrano obeležiti kako bi mogla da bude što bolje zaštićena. Na kraju je priča stigla do ukrajinskog premijera Arsenija Jacenjuka koji se, iz sve snage, založio za podizanje graničnog bedema protiv Vladimira Putina i Rusije.
„Želimo pravu zaštitu na granici”, objasnio je Jacenjuk.
U prvi mah činilo se da ova ukrajinska retorika nema opipljivo uporište, ali se sada ispostavlja da Kijev misli ozbiljno. Jacenjukova vlada je, početkom septembra, saopštila da počinje podizanje „zida” na granici sa Rusijom.
„Počinjemo s projektom zid. Biće to izgradnja prave granice između Ukrajine i Rusije”, saopštio je Jacenjuk posle sednice vlade.
Ceo posao bi prema planu Kijeva trebao da bude okončan za šest meseci. Cena? Sitnica. Oko sto miliona evra.
Da li je ovaj podatak lansiran iz Kijeva o ceni zida prema Rusiji tačan nije sigurno. Pojavile su se u međuvremenu procene da je to cena samo prve etape podizanja ograde i da bi završetak celog bedema mogao da košta i milijardu evra. 
U Moskvi su podrugljivo dočekali priču o podizanju bedema na ukrajinsko-ruskoj granici. Prevladala je ocena da političari u Kijevu žele da tim projektom obezbede jevtine poene kod birača uoči parlamentarnih izbora zakazanih za 26. oktobar.
„Očekujemo da kao sledeći korak Kijev odluči da podigne betonski sarkofag iznad Rusije”, sarkastično je zaključio komunistički poslanik u ruskoj dumi Leonid Kalašnjikov.
U Evropi su, u prvom trenutku, gotovo s nevericom dočekali vest da bi Ukrajina mogla da krene u ovo zatvaranje granice s Rusijom. Kijev je upozoren da je nezamislivo da se u Evropi, u 21. veku neko ograđuje zidom, žicom kroz koju pušta struju, minama, da bi Ukrajina mogla da mnogo pametnije potroši tih sto miliona evra …
A onda se, sredinom avgusta, pojavila vest koja je pomogla da se otkrije odakle to vetar zapravo duva i donosi priču o maloj „gvozdenoj zavesi” između Ukrajine i Rusije. Ruska agencija RIA Novosti  obelodanila je da će američke vlasti platiti 435.000 dolara za isporuku bodljikave žice koja bi trebalo da obezbedi istočnu granicu Ukrajine prema Rusiji i izoluje Krim.
Lepa donacija, ali s malom greškom. Ukrajina je u međuvremenu gotovo izgubila rat na istoku i nema kontrolu nad najvećim delom granice sa Rusijom.
Ovim ukrajinskim projektom pozabavio se i nemački satirični list „Ajne cajtung”. List je ponudio Ukrajini nemačku pomoć u podizanju zida objasnivši da je već „obezbedio 1.500 istočnonemačkih penzionisanih zidara koji su svojevremeno radili na podizanju zida u Berlinu” – između Zapadne i Istočne Nemačke.
Imaju ogromno iskustvo a i pouzdani su. Njihovo delo, Berlinski zid, trajalo je 28 godina. Osim radne snage, ovaj satirični list ponudio je Ukrajini i najkvalitetniju, nemačku ciglu za podizanje zida prema Rusiji.

Francuski džihadista mučio otete sunarodnike
Pošto je Velika Britanija otkrila da ubice američkih novinara iz redova Islamske države govore engleski sa akcentom londonskih predgrađa, Francuska otkriva „podvige” svojih državljana koji se bore u redovima džihadista u Iraku i Siriji.
Francuz Medi Nemuš, optužen za ubistva ispred Jevrejskog muzeja u Briselu 24. maja, jedan je od boraca za islamski kalifat koji su bili zaduženi za taoce. Prepoznala su ga četvorica francuskih novinara koji su oslobođeni 20. aprila, zahvaljujući tome što je, prema nepotvrđenim informacijama, Francuska platila 18 miliona dolara otmičarima, što je Pariz „odlučno” demantovao.
Pre nego što su pušteni na slobodu, njihovi tamničari su ubili mladog ruskog taoca upozoravajući ih da će ista sudbina snaći ostale zatočenike ukoliko progovore o uslovima u kojima su ih držali.
Nakon ubistava Džejmsa Folija i Stivena Sotlofa u spektakularnom mizanscenu dekapitacije, čiji je snimak obišao svet, francuski novinari koji su mesecima delili sudbinu sa ovom dvojicom američkih kolega odlučili su da razbiju tabu.
Otkrivajući detalje zatočeništva opisali su metode mučenja kojima su bili podvrgnuti zarobljenici pripadnika Islamske države, koje su zavisile od nacionalne pripadnosti i od profila talaca, kao i od toga da li njihove zemlje plaćaju otkup, iako im ni to ne garantuje da će preživeti.
Francuzi su uglavnom bili podvrgnuti batinanju, Amerikanci, poput Folija, i simulaciji davljenja, metoda koja je primenjivana i na zatvorenicima u američkom zatvoru Gvantanamo. Rusi nemaju nikakve šanse da prežive jer njihova zemlja ne plaća otkup.
Prema iskazima francuskih novinara, među dželatima je bilo i nekoliko Francuza, jedan od njih i Nemuš, ili Abu Omar, kako glasi ime pod kojim se borio u Siriji. On se iživljavao na njima i pretio da će ih ubiti ne hajući za otkup, zbog čega su njegove sirijske i iračke „kolege” morale da intervenišu. Još suroviji je bio prema sirijskim zarobljenicima, koje je mučio po čitavu noć u podzemnim prostorijama napuštene bolnice u Alepu.
Uprkos tome što je bio poznat evropskim obaveštajnim službama, Nemuš je uspeo da se vrati u Evropu i počini ubistva u Briselu, pre nego što je uhapšen 30. maja u rutinskoj kontroli autobusa u kome je putovao iz Amsterdama.
Prema informaciji dnevnog lista „Liberasion”, koju su demantovale francuske vlasti, spremao je atentat u Parizu koji je planirao da izvede 14. jula, za vreme vojne parade na Šanzelizeu. Ovaj tridesetogodišnjak je jedan od nekoliko hiljada zapadnih dobrovoljaca u redovima Islamske države koji sanjaju da džihad prenesu u zemlje iz kojih dolaze, najčešće u Veliku Britaniju i Francusku.
Njegov profil je tipičan za radikalizovane Francuze u redovima islamističke internacionale.
Odrastao je u Rubeu, radničkom gradu na severu Francuske sa velikim brojem imigranata iz bivših francuskih kolonija na severu Afrike. Sin nepoznatog Alžirca rano detinjstvo je proveo u prihvatilištu za nezbrinutu decu.
Neuspeh u školi, sitni prestupi koji su prerasli u ozbiljnije krađe odveli su ga na petogodišnje odsluženje zatvorske kazne. Radikalizovao se u zatvoru, uz grupu zatvorenika koju su činili islamisti, pustio je bradu i počeo da se moli pet puta dnevno.
Televizor je tražio samo jednom, kada je jedan drugi radikalizovani Francuz alžirskog porekla, tri godine mlađi Muhamed Mera, po povratku iz Avganistana u martu 2012. godine ubio sedam osoba u Tuluzi, pre nego što je usmrćen u okršaju sa policijom. Mera je za njega postao „najveći Francuz koga je Francuska ikad imala”.
Njegov idol iz starije generacije je Lionel Dimon, član „bande iz Rubea” koju su činili francuski džihadisti koji su se borili u Bosni. Dimon je zajedno sa Kristofom Kazom, vođom ove bande, bio deo zloglasne jedinice „El mudžahid” koja se jedno vreme borila u sklopu vojske Alije Izetbegovića i koja se istakla strašnim zločinima nad vojnicima bosanskih Srba i nad civilnim stanovništvom.
Džihadisti raznih nacija, a pre svega iz Avganistana, Pakistana i sa Bliskog istoka, kojih je u Bosni bilo između dve i tri hiljade, koristili su slične metode koje danas koriste pripadnici Islamske države, uključujući odsecanje glava zarobljenicima i snimanje svojih zločina kamerama kao materijal za regrutovanje.
U jednoj od naročito morbidnih scena koju su snimili u kampu Gostović, u kome se u tom trenutku nalazio i Kristof Kaz kao i još jedan član potonje bande iz Rubea, Mulud Bugelan, pripadnici „El mudžahida” igraju fudbal sa glavom srpskog vojnika.
Jedan od bivših talaca Islamske države, francuski novinar Didije Fransoa, ispričao je kako je Medi Nemuš, od koga je u početku dobijao i po četrdeset udaraca štapom u glavu, nakon tri meseca „omekšao” prema njemu, jer je znao imena svih ratnih drugova Dimona iz „7. brigade slavnih bandita koji su branili Sarajevo”.
    </div>
  </body>
 </text>
</TEI>