<TEI version="3.3.0" xmlns="http://www.tei-c.org/ns/1.0">
 <teiHeader>
  <fileDesc>
   <titleStmt>
    <title>The shortest TEI Document Imaginable</title>
   </titleStmt>
   <publicationStmt>
    <p>First published as part of TEI P2, this is the P5
         version using a namespace.</p>
   </publicationStmt>
   <sourceDesc>
    <p>No source: this is an original work.</p>
   </sourceDesc>
  </fileDesc>
 </teiHeader>
 <text>
  <body>
Medvedev osniva snage za brzo delovanje
MOSKVA – Više zemalja bivšeg Sovjetskog saveza potpisalo je sporazum o formiranju zajedničkih snaga za brzo delovanje, izjavio je ruski predsednik Dmitrij Medvedev.
Na samitu Organizacije ugovora za kolektivnu bezbednost u Moskvi donete su važne odluke u cilju poboljšanja mehanizama zajedničke bezbednosti i značajnom jačanju potencijala organizacije, rekao je Medvedev na konferenciji za novinare, preneo je TV Rušiaa Tuday.
Prema njegovim rečima, najvažniji rezultat samita jeste potpisivanje ugovora o formiranju snaga za brzo delovanje, čiji će glavni culj biti sprečavanje bilo kakvih povreda bezbednosti u državama članicama Organizacije Ugovora za kolektivnu bezbednosti.
Značajna je činjenica da će se ove snage baviti zaštitom od raznih nesreća, droge i trgovine ljudima, kao i sprečavanjem terorističkih napada.
Odgovarajući na tvrdnje nekih kritičara da su nove snage kontrateža snagama NATO u Evropi, organizatori su naveli da će te snage „sasvim suprotno, biti u mogućnosti da pomognu bilo kom savezu u antiterorističkim aktivnostima širom regiona”.
Ova regionalna grupacija okuplja Rusiju, Belorusiju, Jermeniju, Kazahstan, Kirgistan, Tadžikistan i Uzbekistan.
Sporazum nisu potpisali Uzbekistan i Belorusija.

Delevićeva očekuje evropsko „Za”
BEOGRAD – Direktorka Kancelarije Vlade Srbije za evropske integracije Milica Delević izrazila je očekivanje da će Savet ministara EU u ponedeljak usvojiti zaključke kojima će podržati viznu liberalizaciju zemalja regiona koje ispunjavaju uslove, uključujući i Srbiju.
„Na nama je sve da učinimo da Srbija bude među tim zemljama i kada je u pitanju Sporazum o stabilizaciji i pridruživanju”, istakla je Delević u izjavi Tanjugu, povodom sastanka Saveta ministara EU u Luksemburgu.
Delegaciju Srbije, koja će putovati u Luksemburg radi sastanaka na marginama tog saveta predvodiće potpredsednik Vlade Srbije za evropske integracije Božidar Đelić.
„Srbija je privržena tome da na najbolji mogući način odgovori obavezi saradnje sa Haškim tribunalom i to ne pre svega zbog evropskih integracija ili pojedinih zemalja u okviru EU, ona to čini zbog sebe, zbog obaveze ustanovljavanja odgovornosti za zločine koji su počinjeni tokom prethodnih godina”, rekla je Delević.
Ona je izrazila uverennje da je Srbija učinila dovoljno da bi Prelazni trgovinski sporazum bio odblokiran i ocenila da je Srbija učinila dovoljan napredak „koji vidimo da primećuje sve veći broj zemalja i međunarodnih organizacija i koji primećuje izveštaj glavnog tužioca Haškog tribunala (Serža Bramerca)”.
„Međutim, kada će taj napredak dovesti do oblokiranja Sporazuma o stabilizaciji i pridruživanju, ostaje da sačekamo da vidimo, jer je u pitanju ipak odluka Saveta ministara EU”, rekla je Delević.

Išinger: Kosovo ide u ispravnom pravcu
PRIŠTINA – Bivši izaslanik Evropske Unije u pregovorima o statusu Kosova Vofgang Išinger izjavio je u Prištini da Kosovo „ide u ispravnom pravcu” i pohvalio kosovske institucije za „sprovođenje Ahtisarijevog plana”.
„Pre proglašenja nezavisnosti, postojala je zabrinutost da će nezavisnost Kosova prouzrokovati nasilje. Drago mi je što se negativna predviđanja nisu ostvarila”, rekao je Išinger.
Išinger se sastao sa predsednikom Kosova Fatmirom Sejdiuom i premijerom Hašimom Tačijem.
Oni su mu zahvalili za podršku i ponovili da su institucije Kosova angažovane na sprovođenju plana Martija Ahtisarija.
Sejdiu je kazao da je Kosovo do sada, kao nezavisna država, pokazalo opredeljenje za evro-atlantske integracije i za dobre odnose sa susedima, dok je premijer Tači naveo da „institucije Kosova sprovode projekat 'Kosovo sa evropskom agendom' ”.
Išinger je na Kosovu gost na svečanosti povodom prve godišnjice stupanja Ustava Kosova na snagu.
U ponedeljak će stići i bivši izaslanik UN za status Kosova Marti Ahtisari i njegov nekadašnji zamenik Albert Roan.
Oni će se sastati sa predstavnicima vlasti i učestovati na svečanoj sednici Skupštine Kosova, povodom godišnjice Ustava.
Ahtisari će prisustvovati sastanku Međunarodne upravljačke grupe za Kosovo, zajedno sa šefom Međunarode civilne kancelarije Piterom Fejtom, predsednikom Sejdiuom i premijerom Tačijem.

Milioni gladnih su neprihvatljiva realnost
VATIKAN – Poglavar rimokatoličke crkve papa Benedikt XVI rekao je da su milioni gladnih ljudi u svetu „neprihvatljiva realnost” i da sadašnju ekonomsku krizu treba posmatrati kao šansu da se tu nešto promeni.
Obraćajući se okupljenima na Trgu svetog Petra u Rimu, papa je svoju poruku uputio konferenciji o globalnoj krizi koja će se održati od 24. do 26. juna u sedištu Ujedinjenih nacija u Njujorku.
„Nadam se da će prilikom predstojeće konferencije UN međunarodna zajednica preduzeti mere i doneti strateške odluke, koje su nekad teške ali neophodne, da se svima obezbede osnovne potrebe u hrani i ljudima omogući dostojanstven život”, kazao je Benedikt XVI.
On je pozvao svetske lidere da iskoriste krizu da uspostave „poštenu raspodelu moći i resursa” pri čemu treba veću pažnju da posvete siromašnima.

Has pobedio Đokovića u finalu u Haleu
BEOGRAD – U sjajnom finalu na travi u Haleu (Nemačka) domaći teniser Tomi Has (41. na svetskoj listi) pobedio je Novaka Đokovića (4) sa 6:3, 6:7 (4:7), 6:1.
To je 31-godišnjem nemačkom teniseru, pre sedam godina drugom „reketu” sveta, 12. trofej u karijeri, a prvenac na travnatoj podlozi na kojoj nikada ranije nije bio finalista.
Đoković je poklekao i u svom jedinom prethodnom finalu na travi, prošle godine u Kraljičinom klubu u Londonu protiv Španca Rafaela Nadala.
Pobedniku pripada 115.150 evra, a našem teniseru 62.250.

Suzan Bojl za minut oko 10.000 evra
LONDON – Škotska pevačka senzacija Suzan Bojl naplaćuje više od 9.000 funti (oko 10.000 evra) za minut nastupa uživo, piše britanska štampa. 
Predstavniku jedne kompanije koja je želela da je angažuje za proslavu u avgustu, rečeno je da će za tri pesme od po četiri minuta morati da plati 115.000 funti.
„Ona je najveća zvezda šou programa 'Britanija ima talenta', njena cena je samo odraz toga”, kazao je izvor blizak 48-godišnjoj pevačici. 
„Za samo deset nastupa po ovoj ceni ona će zaraditi milion funti, što do sada nijedan učesnik šoua nije uspeo da ostvari”, dodao je isti izvor. 
Snimak učešća Bojlove na takmičenju s pesmom „Sanjala sam san” iz mjuzikla „Jadnici” videlo je do danas nekoliko miliona ljudi posredstvom Interneta.

Decentralizacija pre svega
Aktuelna rasprava o regionalizaciji Srbije otvara nekoliko ključnih dilema. Najosetljivija se odnosi na mogućnost ostvarenja regionalnog razvoja bez sistematski rešenog pitanja decentralizacije koja predstavlja preduslov regionalizacije. Bez toga regionalizacija i regionalni razvoj ostaju u domenu centralnog upravljanja državom uz sveopštu opasnost politizacije i partokratskog svojatanja ove inače značajne ideje.
Dostizanje višeg kvaliteta razvoja Srbije od današnjeg zavisi od razvrstavanja i stepenovanja nadležnosti,prava, obaveza i odgovornosti njenih teritorijalnih jedinica: od nivoa države do nivoa lokalne zajednice. Elementarni postulat je da dobrobit treba da bude na strani građana kao svesnih i aktivnih učesnika u razvoju teritorije na kojoj žive, što podrazumeva kako teritoriju lokalne zajednice (opštine, ali zasnovane na naselju kao osnovnoj zajednici i pripadajućem ataru) tako i države u kojoj se lokalna zajednica nalazi. Radi toga nužno će biti da oni imaju mogućnost, pravo i obavezu da odlučuju o prostornom razvoju svoje teritorije, ali i da učestvuju u odlučivanju o prostornom razvoju svoga regiona i svoje države.
Prema principu subsidijarnosti, težeći da deo nadležnosti prenese na niži nivo i odlučivanje približi građanima, država ima dve mogućnosti: (a) da ih prenese na nivo današnjih gradova i opština, ili (b) da ih prenese na nivo niži od državnog, a viši od opštinskog. Pošto subsidijarnost znači i obrnut postupak, lokalna zajednica može realizaciju svojih razvojnih ideja da ponudi i srednjem nivou, ukoliko postoji (AP Vojvodina i grad Beograd), umesto da sve prenosi na državu.
Prenošenjem nadležnosti na nivo niži od državnog Srbija će ući u proces postepene decentralizacije, dok će lokalne zajednice ustupanjem dela nadležnosti višem nivou prirodnim putem doći do sistema regionalizacije. U tom smislu region treba shvatiti kao teritorijalnu jedinicu u kojoj je moguće artikulisati zajedničke probleme, interese i projekte lokalnih zajednica ili većih teritorijalnih celina, i u kojoj postoje veći institucionalni, finansijski i stručni kapaciteti za definisanje i realizaciju i većih razvojnih projekata. Lokalna zajednica kod toga zadržava pravo inicijative i učešća dok država ima pravo i obavezu da obezbeđuje zakonske, makroekonomske i finansijske okvire i podršku za ostvarenje ovih projekata.
Neophodno novi model teritorijalne organizacije će morati da poštuje princip decentralizacije i, posledično, regionalizacije kao načina upravljanja državom. U tom modelu osnovno je pitanje opštine, njene uloge, karaktera i veličine. Danas Srbija ima 6155 naselja (sa KiM). Srbija bez KiM ima 150 opština i 23 grada obuhvatajući 4.707 naselja, odnosno u proseku 27 naselja po opštini ili gradu. Imajući u vidu veliki broj malih naselja (ispod 500 stanovnika) opštinu bi u budućnosti moglo da čini svako naselje veće od 5.000 stanovnika, sa pripadajućom katastarskom opštinom , dok bi manja sela grupisana u zajednicu, sa centrom u najvećem, činila seoske opštine. Računa se pri tom da će opština (a) biti znatno racionalnija i usklađena sa realnim ekonomskim mogućnostima i (b) da će ponovo steći pravo svojine i određena znatno veća prava u decentralizovanom sistemu. Naselje iznad 100.000 stanovnika, uz određeni zahtevani nivo socijalnog, ekonomskog i institucionalnog kapitala, imalo bi status grada sa istim nadležnostima kao i opština ali uz dodatne nadležnosti u pogledu usluga građanima, posebne zadatke u odnosu na svoje funkcionalno okruženje (sela koja ga okružuju i sa njim su u funkcionalnoj vezi) i prava koja iz toga proističu. Gradovi Srbije su motori razvoja i samim tim treba da imaju najveću odgovornost za nerešeno pitanje sela u svom funkcionalnom okruženju, a samim tim i za razvoj države. Svi gradovi u regionu prema principu policentrizma u decentralizovanoj državi imaju ravnopravnu ulogu i odgovornost za razvoj uz mogućnost prenošenja većih nadležnosti u pravcu najvećeg ili nekog drugog grada koji ima veći institucionalni i kadrovski kapacitet.
Direktor Republičke agencije za prostorno planiranje, koordinator Strategije prostornog razvoja Srbije

Azil umetnika i boema
Prva asocijacija na pomen reči „Čelsi” većinu ljudi vodi u istoimeni kvart u Londonu ili na fudbalsku utakmicu jednog od najpopularnijih klubova iz ovog grada. Ipak, sa druge strane Atlantskog okeana postoji još jedan Čelsi. Ovaj kvart zapadnog Menhetna u Njujorku predstavlja značajnu turističku atrakciju najvećeg grada SAD. Jedan od glavnih razloga za to svakako je i istoimeni hotel, smešten u samom centru ovog kvarta. U istoriji dužoj od jednog veka hotel „Čelsi” ostavio je neizbrisiv trag u životima nekih od najvećih umetnika današnjice.
Ovaj ugostiteljski objekat sagrađen je daleke 1883. godine, otvoren 1884, da bi 21 godinu kasnije i zvanično počeo da radi kao hotel. Dobra lokacija, u neposrednoj blizini finansijskih centara, turističkih atrakcija i legendarnog Brodveja, praktično je od početka dvadesetog veka „Čelsiju” „nametnula” ulogu privremenog doma za brojne poznate ličnosti. Ova dvanaestospratnica koja u mnogim aspektima odudara od klišea velikog i luksuznog hotela (umerene cene, relativno skroman ali udoban smeštaj, bez preteranog glamura, briga o privatnosti gostiju...) postala je stecište velikana umetnosti i boema. Kao najviša zgrada do 1899. godine, ovaj hotel je bio i jedna od inicijalnih kapisli za arhitektonski „bum” Njujorka u prvoj polovini dvadesetog veka.
Pisci, reditelji, slikari i dizajneri skoro vek unazad redovno posećuju ovaj objekat. Neki od njih i godinama unapred su unajmili apartmane.
Ipak, najredovniji gosti „Čelsija” decenijama unazad su muzičari. Bob Dilan, Džoni Mičel, Niko, Elis Kuper, Dženis Džoplin, Edit Pjaf, Džimi Hendriks, Sid Višiz iz sastava „Seks pistols”, Leonard Koen, Džon Kejl samo su neka od imena sa podužeg spiska slavnih gostiju. Fragmenti iz karijera ovih muzičkih legendi ostali su i u sobama ovog zdanja. Njujorški „Čelsi” našao se i u pesmama nekih od ovih kantautora, kao svojevrsni znak zahvalnosti za nezaboravne trenutke provedene u ovom gradu.
Enterijer hotela, kao i ambijent 23. ulice u Čelsiju, često su korišćeni u muzičkim spotovima brojnih zvezda, kao i u filmovima Ejdrijana Lina, Lika Besona ili Sidnija Polaka. U poslednjoj deceniji „Čelsi” zbog ogromne popularnosti stecište je sve većeg broja zvezda muzike i šou biznisa uopšte. U potrazi za makar delimičnom privatnošću sve češći gosti hotela su i zvezde poput Madone ili članova sastava „Red hot čili pepers”.
Tokom svog turbulentnog stvaralačkog perioda legendarni kantautor Tom Vejts često je bio na rubu egzistencije. Psihičke krize, prekomerno konzumiranje alkohola i ostalih narkotika pretili su da Vejtsa odvedu na put bez povratka. Trenutke inspiracije ovaj muzičar, poeta i glumac tražio je na ulici i po brojnim hotelima u kojima je odsedao. Ipak, priznao je da je „Čelsi” za njega uvek bio nešto posebno. Neke od najlepših pesama sa njegovih albuma iz sedamdesetih godina kontroverzni muzičar napisao je upravo u sobama kultnog hotela.
(/slika2)Njegov mlađi kolega, kanadski umetnik Rufus Vejnrajt, od 1998. do 2002. godine smatrao je „Čelsi” svojim drugim domom. Vejnrajt je tokom 1999. doslovce više od šest meseci živeo u ovom hotelu. To je bio izuzetno težak period u životu Rufusa, kada je zbog preteranog korišćenja metamfetamina čak i privremeno oslepeo. Trenutke spokoja nalazio je u apartmanu ovog hotela. Ovde je nastao i njegov najbolji album do sada, „Poses”, po mnogim kritičarima mini remek-delo alt-pop muzike.
I Leonard Koen smatra „Čelsi” integralnim delićem svoje karijere. Slavni muzičar , poeta i pisac nazivao je ovaj hotel pravom „oazom” mira i kreacije, upravo zbog njegove diskretne i tople atmosfere.
„Kuma panka”, kako zovu Peti Smit, dane rane karijere, između ostalog, provela je upravo u ovom hotelu. Jedna od zvezda ovogodišnjeg „Egzit” festivala gradila je svoj stil ranih sedamdesetih u brojnim njujorškim klubovima. U miru svoje hotelske sobe, Peti je energiju ovog velegrada kanalisala u muziku koja ju je i proslavila.
Ovaj hotel, takođe, ostao je upamćen i po nemilim događajima. Poeta Dilan Tomas 1953. godine preminuo je od prevelike količine alkohola, dok je Nensi Spungen, devojka problematičnog basiste „Seks pistolsa” Sida Višisa oktobra 1978. godine izbodena u kupatilu apartmana u hotelu„Čelsi”.
Adrijan Čolaković
-------------------------------------------------------
Impozantan spisak gostiju
Hotel „Čelsi” tokom svoje bogate istorije dobio je nezvanični nadimak „Azil umetnika i boema”. Osim muzičara, stranice istorije ovde su pisali i brojni književnici, reditelji, glumci, slikari... Mark Tven, Čarls Bukovski, Dilan Tomas, Žan Pol Sartr…, samo su neki od slavnih gostiju iz sveta pisane reči. Artur Klark je ovde napisao novelu „2001. – odiseja u svemiru” (koja je kasnije poslužila kao scenario za čuveni istoimeni film), a Džek Keruak svoj kultni roman „Na putu”. Glumci i reditelji, takođe, rado su posećivali „Čelsi”. Pomenimo samo Stenlija Kjubrika, Sofiju Kopolu, Denisa Hopera, Itana Houka i Umu Turman. Iz sveta likovne umetnosti tu su Džasper Džons, Frida Kalo, Viljem de Kuning, Dijego Rivera i mnogi drugi.

Jenjava evroentuzijazam političke elite
Evroentuzijazam srpske političke elite jenjava. To pokazuju rezultati međunarodnog istraživačkog projekta INTUNE. Nažalost, još uvek nisu sakupljeni podaci za sve zemlje pa se ne može reći da li je Srbija u tom pogledu izuzetak ili je reč o evropskom trendu.
Pre dve godine, kada je realizovan prvi talas istraživanja, srpska politička elita prema indeksu orijentacije ka EU nalazila se na sredini liste posmatranih evropskih zemalja, dakle, ispred mnogih novih i starih članica EU. U međuvremenu, na političkoj sceni Srbije došlo je do značajnih promena. Da podsetimo – Kosovo je proglasilo nezavisnost koju je priznao veći broj evropskih zemalja, Holandija je blokirala potpisivanje Sporazuma o stabilizaciji i pridruživanju, održani su vanredni predsednički i parlamentarni izbori, došlo je do podele u najvećoj opozicionoj stranci, a posledice svetske ekonomske krize počele su da se osećaju sve intenzivnije.
Interesovalo nas je da li su i na koji način sveukupne promene uticale na stav srpskih političara prema EU? U ovom tekstu ograničićemo se na poređenje stavova prema stepenu vezanosti za EU i poverenja u ključne evropske institucije.
Ljudi različito izražavaju svoju povezanost sa teritorijalnim entitetima. Pitali smo naše političare u kojoj meri, između ostalog, osećaju vezanost za Srbiju, odnosno EU (tabela 1).
Pre svega, može se uočiti da je patriotizam u odnosu na evroizam bio izraženiji pre dve godine. U tom pogledu naši političari ne predstavljaju izuzetak, ali je interesantno da je razlika u stepenu vezanosti za zemlju u odnosu na vezanost za EU sada znatno naglašenija. Taj zaključak očigledniji je ako se posmatraju samo oni koji izražavaju veoma jak stepen vezanosti za ovaj ili onaj entitet. Evroentuzijaste bi mogle da ohrabri činjenica da, uprkos tome, većina ispitanika (58,1 odsto) iskazuje veći ili manji stepen vezanosti za EU. Međutim, s obzirom na to da je u odnosu na druge zemlje vezanost srpske elite za EU bila i ranije mala, dalje slabljenje osećanja povezanosti može se smatrati alarmantnim.
Jedan niz pitanja odnosio se na stepen uverenja koja ovdašnji političari imaju o tome da najvažnije evropske institucije obično donose ispravne odluke. Rad svake od tri ključne institucije – Evropski parlament (EP), Evropski savet ministara (ESM) i Evropska komisija (EK) – ocenjivan je od 0 do 10, a u tabeli dva navedeni su samo procenti koji se odnose na one koji izražavaju potpuno (ne)poverenje.
Pre nego što prokomentarišemo navedene podatke, treba reći da je stepen poverenja srpskih političara u rad evropskih institucija bio znatno ispod evropskog proseka i pre dve godine. Tako su, na primer, političari iz svih evropskih zemalja rad EP u 2007. ocenili prosečnom ocenom 6,1, a u Srbiji 4,7. Istu prosečnu ocenu srpski političari dali su EK i ESM, dok su ih evropski političari ocenili 5,6 i 5,8.
Prosečna ocena rada evropskih institucija, koju su dali srpski političari sada je 4,6 za EP i EK, odnosno 4,4 za ESM. Nešto drugo se, međutim, značajno promenilo. Reč je o broju onih koji imaju potpuno (ne)poverenje u rad evropskih institucija. No, dok je procenat onih koji nemaju nimalo poverenja u evropske institucije prepolovljen, broj onih koji imaju potpuno poverenje sveden je na jednu ili dve osobe.
Razlozi smanjenja potpunog nepoverenja kriju se, po svoj prilici, u činjenici da su ovoga puta predstavnici SRS-a odbili da učestvuju u istraživanju (time je kvalitet podataka značajno uvećan jer, kako pokazuju rezultati istraživanja i izbora, broj njihovih poslanika u Skupštini Srbije potpuno je nesrazmeran uticaju koji ta stranka ima u biračkom telu i političkom životu Srbije). Zbog toga su mnogo indikativniji podaci koji svedoče o desetkovanju broja onih koji imaju potpuno poverenje u rad evropskih institucija. Naravno, reći da u Srbiji gotovo nema političara koji ima bezgranično poverenje u rad evropskih institucija ne znači mnogo. To se čak može tumačiti kao odlika koja govori o kritičkom prosuđivanju ocenjivača. Zato je važnije istaći da je mnogo veći broj onih koji u određenom stepenu nemaju poverenja u rad evropskih institucija od broja onih koji imaju. Naime, s malim razlikama u zavisnosti o kojoj je instituciji reč, četvrtina ispitanika podjednako veruje i ne veruje u njihov rad, četvrtina ima više poverenja nego nepoverenja, a polovina srpskih političara ima više nepoverenja nego poverenja u rad svake od posmatranih evropskih institucija.
Navedeni podaci mogli bi se objasniti pomenutim političkim promenama, ali mnogo je važnije da oni koji brinu o evropskoj budućnosti Srbije iz njih izvuku određene pouke. Vrlo je verovatno da, nezavisno od stava javnosti i političara, Srbija nema drugačiju budućnost osim evropske. Međutim, stepen poverenja u evropske institucije i nivo identifikacije sa EU mogu bitno uticati na cenu i brzinu integracije.
docent na Filozofskom fakultetu

I dalje bez trofeja na travi
U sjajnom finalu u nemačkom Haleu, koji je po uzbudljivosti i klasi tenisa zadovoljio više od 12.000 neposrednih gledalaca i milionski televizijski auditorijum, domaći igrač Tomi Has je zasluženo savladao Novaka Đokovića sa 6:3, 6:7 (4:7), 6:1. Možda je ishod mogao da bude i drukčiji da je naš najbolji teniser iskoristio bar jednu od četiri prilike, a tri uzastopne, da osvoji gem na protivnikov servis i tako smanji njegovo vođstvo na 2:1 u odlučujućem setu. Kako su te šanse propale, Đoković je polako počeo da se miri s tim da Nemca ka pobedi nezadrživo nosi igra kakvu odavno igrao nije.
Nije prvi put ove sezone da naš as kao da klone duhom kada ne iskoristi izglede da održi korak sa suparnikom. Tako je bilo i u finalima na mastersima na šljaci u Monte Karlu i Rimu protiv najboljeg tenisera na svetu Španca Rafaela Nadala, a ponovilo se i u susretu s Nemcem Filipom Kolšrajberom na „Rolan Garosu”. Tu njegovu pokolebanost, koja nastupi iznenada posle sjajne igre, rivali su vešto kažnjavali, a i Has, neuzdrman pošto je izgubio set, bio je sve uvereniji da mu neće izmaći trofej u njegovom prvom finalu na travnatom terenu.
Đoković je poklekao u odlučujućem duelu na travi i drugi put. Prošle godine, u Kraljičinom klubu u Londonu, na jednom od najuglednijih turnira „belog sporta”, izgubio je od Nadala, takođe u okršaju za uraganska uzbuđenja – 7:6 (8:6), 7:5. Bilo kako bilo, na tradicionalnom takmičenju u Haleu, gde je igrao prvi put, imao je pet korisnih ispita u susret Vimbldonu (22. jun – 5. jul). Ostavio je i primer nepokolebljive volje, kada je u drugom kolu spasio pet meč-lopti protiv Francuza Florana Sere. Uprkos porazu u finalu, sav Đokovićev napor neće biti uzaludan ako zablista u Sveengleskom kroket i teniskom klubu.
Has je ove godine zagazio u četvrtu deceniju života. Zbog grdnih nevolja s povredama koje su ga u najskorijoj prošlosti odvojile od terena gotovo da je bio otpisan za ovakve pohode, ali se baš pred domaćom publikom preobratio u igrača visoke klase i sjajnog servisa kao kada je pre sedam godina nekoliko puta bio prvi pratilac tada najboljeg tenisera na svetu Australijanca Lejtona Hjuita. Đoković ga je pobedio u jedinom susretu ove godine sa 6:2, 7:6 (7:1). Bilo je to u trećem kolu na mastersu na tvrdoj podlozi u Indijan Velsu (SAD). Hasov preporod, međutim, nagovešten je kasnije, a vaskrs je mogao da se dogodi već na minulom „Rolan Garosu”. U osmini finala je vodio protiv potonjeg šampiona Švajcarca Rožea Federera s 2:0 u setovima.
U finalu u Haleu od početka se naslućivalo da Đokovića očekuju velika iskušenja. Servis nemačkog tenisera je bio toliko okrutan, da je u prvom setu izgubio tek poen kad bi prebacio mrežu. Odsudni korak je načinio brejkom za vođstvo s 5:3, iskoristivši to što Đokoviću servis nije bio pouzdan. Nemac nikako nije odustao od neprestane napadačke igre.
Naš teniser ni u drugom setu nije došao do prilike za gem na protivnički servis, ali je korenito popravio svoj pa je taj-brek bio sve izvesniji. I tu je Hasu prvi put zadrhtala ruka. Tri puta je načinio dvostruku servis grešku.
– Has je igrao odlično. Imao sam sreću da osvojim set zahvaljujući njegovim duplim servis-greškama. Mečevi u Haleu su mi izuzetno korisni uoči Vimbldona, iako još ne igram kako treba da igram. U finalu sam servirao veoma loše, dajući protivniku sijaset prilika da me ugrozi. Često sam delovao odbranaški – kazao je Đoković, ističući da u Londonu nije u prvom redu favorita.
Has je četvrti domaći pobednik u Haleu, ali prvi posle čak devet godina. Trofej su osvajali i Mihael Štih (1994), Nikolas Kifer (1999) i David Prinozil (2000), a jedno vreme se na pobede pretplatio Federer (2003-2006, 2008), koji je ovaj put odustao zbog opojnog trijumfalizma posle „Rolan Garosa”. Hasu je ovo 12. titula u karijeri, a nije izgubio u poslednjih sedam finala (skor 12-9).

Vučić priredio večeru za predsednika Crne Gore
Predsednik Srbije Aleksandar Vučić ugostio je na večeri predsednika Crne Gore Jakova Milatovića, koji boravi u zvaničnoj poseti Srbiji.
„Poželeo sam dobrodošlicu predsedniku Crne Gore Jakovu Milatoviću, uveren da otvaramo novo poglavlje u odnosima između naših zemalja i bratskih naroda", napisao je Vučić na Instagram nalogu "budućnostsrbijeav".
Prethodno je Milatović na svečanom prijemu u Crnogorskoj kući u Beogradu, poručio da, nakon poseta Evropskim institucijama i sedištu NATO u Briselu, dolazi u Beograd "u nameri da da doprinos revitalizaciji političkih odnosa dve zemlje".
Milatović je danas stigao u zvaničnu dvodnevnu posetu Srbiji, a na aerodromu "Nikola Tesla " u Beogradu dočekao ga je prvi potpredsednik Vlade i ministar spoljnih poslova Srbije Ivica Dačić.
Kako je najavljeno, Milatović će se sutra, uz ceremonijalni doček ispred Palate Srbija, sastati sa predsednikom Srbije Aleksandrom Vučićem, a nakon toga i sa predsednikom Narodne skupštine Vladimirom Orlićem.
Predviđeno je da predsednik Crne Gore u okviru posete položi venac na Spomenik neznanom junaku na Avali uz vojne počasti, kao i da položi cveće ispred Osnovne škole "Vladislav Ribnikar".

Zelenski još nije doneo odluku da li će prisustvovati samitu NATO-a u Viljnusu
KIJEV – Ukrajinski predsednik Volodimir Zelenski još nije doneo konačnu odluku da li će ići na samit NATO-a u Viljnusu, izjavila je danas potpredsednica ukrajinske vlade za evropske i evroatlantske integracije Olga Stefanišina.
Ona je za ukrajinske medije rekla da će konačna odluka Zelenskog o prisustvu samitu NATO-a biti doneta u zavisnosti od završnih dokumenata tog skupa na kojima se još radi, preneo je TAŠ.
Generalni sekretar NATO-a Jens Stoltenberg rekao je ranije da će Zelenski prisustvovati prvom sastanku Saveta Ukrajina-NATO na marginama samita.
Stoltenberg, međutim, nije obećao da će tokom samita u Viljnusu Ukrajina biti pozvana da se pridruži NATO-u nakon što se neprijateljstva u zemlji završe.

Teško do neradne nedelje u trgovinama
Tri godine posle Crne Gore, još jedna zemlja u našem okruženju zabranila je rad nedeljom. U Hrvatskoj je pre nekoliko dana stupio na snagu novi zakon o trgovini prema kojem će prodavnice nedeljom biti zatvorene. Zabrana ipak nije potpuna, jer trgovci mogu odabrati 16 nedelja u godini tokom kojih bi eventualno mogli da rade. Radno vreme od ponedeljka do subote samostalno će određivati trgovac, ukupno do 90 sati sedmično.
 
U Srbiji se nedelja po pravilu tretira kao neradni, odnosno dan za odmor. U Savezu samostalnih sindikata trgovine Srbije podsećaju da u zakonu ipak treba da piše da je nedelja dan odmora, a ne da je „po pravilu dan odmora”, kako je prema važećem zakonu. Naglašavaju i da zahtev da se zabrani rad prodavnica nedeljom u Srbiji ne znači zalaganje za manje rada, jer prema zakonu radna nedelja traje pet dana, sedmično se radi po 40 časova, a rad nedeljom nije regulisan.
Radoslav Topalović, predsednika Saveza samostalnih sindikata trgovine, podseća da je u zemlji trenutno angažovano oko 300.000 trgovaca koji u proseku mesečno zarade oko 54.000 dinara, što je otprilike na nivou iznosa minimalne potrošačke korpe.
– Neosnovane su procene poslodavaca da će biti manji promet u radnjama ako nedelja i državni praznici budu neradni dani, jer će se kupci u istom obimu snabdevati radnim danima. Kupac koji je rešen da pazari neki proizvod, kupiće ga ili dan ranije ili dan kasnije. Zato, ti prigovori nisu utemeljeni. Drugo, ukidanjem nedelje kao radnog dana neće biti smanjena potreba za angažovanjem radnika, već naprotiv, više njih biće potrebno da radi, recimo, subotom i ponedeljkom, jer će tada biti i više prometa – smatra Topalović. Podseća da početak i kraj radnog vremena nije stvar kolektivnog pregovaranja nego je Zakonom o radu regulisano da radna nedelja traje 40 časova. Zato je ovaj sindikat tražio da se izmeni taj propis kako bi nedelja bila neradni dan, a da izuzete budu samo institucije koje su od javnog značaja i moraju da rade nedeljom. Od prve inicijative prošlo je  sedam godina, ali niko nije bio voljan da se ozbiljnije time pozabavi, ni Socijalno-ekonomski savet, ni Ministarstvo za rad i zapošljavanje, jer su to institucije kojima su sindikati podnosili inicijative.
Savez samostalnih sindikata je na tu temu svojevremeno čak i anketirao radnike, a analiza je pokazala da većina zaposlenih ne želi da radi nedeljom.
– Nisam siguran da bi sada, u naletu ove inflacije, isto tako razmišljali. Verovatno bi pristali da rade nedeljom za veću naknadu. Zato podržavamo inicijativu da se rad nedeljom plaća kao i državni praznik, da dnevnica bude 110 odsto tog dana – dodaje Topalović. Navodi da onaj ko mora na posao nedeljom zaista treba da bude više plaćen, zato što više radi i nije sa porodicom.
Podsećanja radi, onaj ko radi nedeljom ne ostvaruje po zakonu pravo na uvećanu platu, sem u slučaju da to nije uređeno aktom između poslodavca i zaposlenog. Fiksno uvećanje zarade nije prepoznato jer je poslodavcima data mogućnost da rad organizuju kako njima odgovara. Stručnjaci za radno pravo naglašavaju da zbog uvećanja zarade za rad nedeljom ne bi bilo neophodno menjati Zakon o radu, jer je naš propis ekstenzivan u tom delu, pa je opštim aktom moguće predvideti razloge za uvećanje plate koja nije opisana u samom zakonu. Kako je ranije za „Politiku” objasnio Bojan Urdarević, profesor radnog prava na Pravnom fakultetu u Kragujevcu, ne postoji nikakva zakonska prepreka da se sa postojećim zakonom predvidi dodatno plaćeni rad i da se utvrdi iznos uvećanja zarade nedeljom.
– Samo, to niko neće da radi, jer ne postoji zakonska obaveza – naveo je on.
Predstavnici sindikata smatraju da neradna nedelja ne bi mogla da prouzrokuje nove otkaze, jer u trgovini već postoji manjak radne snage, ali poslodavci ipak tako ne misle. Strahuju od pada prometa i profita, smanjenja zarada, otpuštanja radnika u sektoru maloprodaje, nezadovoljstva potrošača...

Milatović: Cilj posete Srbiji revitalizacija političkih odnosa
Predsednik Crne Gore Jakov Milatović poručio je večeras, na svečanom prijemu u Crnogorskoj kući u Beogradu, da, nakon poseta Evropskim institucijama i sedištu NATO u Briselu, dolazi u Beograd „u nameri da da doprinos revitalizaciji političkih odnosa dve zemlje”. Prisustvo predsjednika Vučića na mojoj inauguraciji 20. maja, ministra Dačića na Samitu u okviru Procesa saradnje u jugoistočnoj Evropi u Podgorici 27. juna, i ova moja prva poseta Beogradu u tako kratkom vremenskom periodu upravo idu u prilog unapređenju odnosa dve države”, naglasio je Milatović.
Ukazao je na to da je revitalizacija političkih odnosa važna za unaprjeđenje ekonomskih odnosa, što ima za rezultat direktne benefite za privredu i građane dve zemlje, navodi se u saopštenju iz Kabineta crnogorskog predsednika.
Milatović je podsetio da je Srbija Crnoj Gori ubedljivo najveći trgovinski partner, sa robnom razmenom od 764 miliona evra prošle godine, što predstavlja petinu ukupnog prometa robe sa inostranstvom. Srbija je za nas i najveće turističko tržište. U 2022. ostvareno je 435 hiljada dolazaka turista iz Srbije u Crnu Goru, što je udeo od 21 odsto od ukupnog broja dolazaka stranih turista. Kada govorimo o strukturi, najviše noćenja ostvarili su turisti iz Srbije, i to nešto iznad 3 miliona ili 25,5 odsto od ukupnog brojaâ€ś, rekao je Milatović. Dodao je da je Srbija prošle godine bila i najveći strani investitor u Crnoj Gori sa 137 miliona evra ili 12 odsto ukupne vrednosti stranih direktnih investicija, što je u odnosu na 2021. povećanje od 80 odsto.
Uprkos podacima koje sam izneo, sa Srbijom, koja je naš najznačajniji ekonomski partner, Crna Gora nema odnose na nivou ambasadora i to ne iz tehničkih razloga, već političkih, dve zemlje nemaju zajedničke granične prelaze, kao što imamo sa Bosnom i Hercegovinom i sa Albanijom, platni promet predstavlja ozbiljnu poslovnu barijeru, naše Mešovite komisije za rešavanje ovih naizgled tehničkih pitanja se ne sastaju godinama unazad, a nikada nije održana zajednička sednica Vlada dve zemlje, konstatovao je Milatović. On je poručio da su, uprkos svim izazovima, veze između građana i privrede Crne Gore i Srbije ostale jake i da je stoga odgovornost ali i obaveza na državnicima dve zemlje da te odnose ne remete, već da ih unapređuju. Istakao je da, osim tradicionalnih veza i bliskih odnosa, Crnu Goru i Srbiju trajno povezuju zajednički ciljevi, pre svega regionalna stabilnost i članstvo u Evropskoj uniji.
„Posvećenošću ovim ciljevima dajemo dobar zamah proevropskom razvoju Zapadnog Balkana. Uveren sam će politički odnosi Crne Gore i Srbije ići uzlaznom putanjom u periodu pred nama i da će to biti dobar zamajac za dodatno unapređenje ekonomskih, kulturnih i sveukupnih odnosa, rekao je Milatović. On je ukazao i na značaj jačanja veza sa zajednicom Crnogoraca u Srbiji i njihove povezanosti sa Crnom Gorom.
Kako je najavljeno, Milatović će se sutra, uz ceremonijalni doček ispred Palate Srbija, sastati sa predsednikom Srbije Aleksandrom Vučićem, a nakon toga i sa predsednikom Narodne skupštine Vladimirom Orlićem.
Predviđeno je da predsednik Crne Gore u okviru posete položi venac na Spomenik neznanom junaku na Avali uz vojne počasti, kao i da položi cveće ispred Osnovne škole „Vladislav Ribnikar”, prenosi Tanjug.

Viljnus zbog NATO samita kao tvrđava, sistemi Patriot usmereni ka Kaljiningradu
VILjNUS – NATO je pretvorio Viljnus, prestonicu Litvanije, u tvrđavu branjenu naprednim oružjem kako bi zaštitio američkog predsednika Džozefa Bajdena i druge lidere Alijanse na samitu sledeće nedelje, koji se održava 32 kilometra od litvanske granice sa ruskim saveznikom Belorusijom.
Više od 3.000 litvanskih vojnika brinuće o bezbednosti samita NATO-a u Viljnusu.
Šesnaest NATO saveznika poslalo je ukupno oko 1.000 vojnika da obezbeđuju dvodnevni samit 11. i 12. jula, koji se održava samo 151 km od same Rusije, prenosi Rojters.
 Mnogi od njih su poslali i napredne sisteme protivvazdušne odbrane koji nedostaju baltičkim državama.
„Bilo bi više nego neodgovorno da naše nebo bude nezaštićeno u trenutku kada Bajden i lideri 40 zemalja stižu“, rekao je predsednik Litvanije Gitanas Nauseda.
Nemačka je rasporedila 12 raketnih sistema Patriot, koji se koriste za presretanje balističkih i krstarećih raketa ili ratnih aviona.
Španija je dopremila sistem protivvazdušne odbrane NASAMS, Francuska šalje samohodne haubice Cezar, i uz Finsku i Dansku raspoređuje vojne avione u Litvaniji.
Ova zemlja je, uz Britaniju, isporučila sredstva protiv bespilotnih letelica.
Poljska i Nemačka su poslale snage za specijalne operacije pojačane helikopterima.
Drugi šalju opremu za borbu protiv bilo kakvih potencijalnih hemijskih, bioloških, radioloških i nuklearnih napada.
Litvanski predsednik vidi ove akcije saveznika kao potvrdu da je potrebno da NATO hitno uspostavi stalnu protivvazdušnu odbranu u baltičkim državama.
„Razmišljamo o tome šta će se desiti nakon završetka samita i radićemo sa saveznicima na stvaranju rotirajućih snaga za trajnu vazdušnu zaštitu“, rekao je on novinarima.
U selima pored beloruske granice, meštani su saopštili Rojtersu da se osećaju potpuno bezbedno, uprkos ponudi Minska da se tu nakon pobune smeste ruske plaćeničke trupe Vagner grupe i rusko nuklearno oružje.
Na aerodromu u Viljnusu, osam nemačkih raketnih bacača Patriot raspoređeno je sa cevima usmerenim u pravcu ruskog Kalinjingrada, a još dva prema Belorusiji.
„Znate gde se nalazite geografski i prilično dobro znate odakle pretnja dolazi. Litvanija je tražila od nas zaštitu samita, a takođe je NATO tražio pomoć od Nemačke. Ovo je naš odgovor“, rekao je potpukovnik Štefen Lib, komandant jedinice Patriota.
Litvanija je utrostručila jedinice pogranične straže na beloruskoj i ruskoj granici tokom leta, uz oficire iz Letonije i Poljske.
Dve zemlje su takođe poslale policiju da pomogne u patroliranju po Viljnusu.
Gradonačelnik Viljnusa je preporučio stanovnicima da odu na odmor van grada, ako žele da izbegnu gužve u saobraćaju, jer će veliki delovi centra prestonice biti zatvoreni tokom samita.
Kako javlja izveštač Tanjuga, deluje da su građani poslušali apel gradonačelnika, s obzirom na to da je na ulicama prisutan mali broj ljudi, policija patrolira i povremeno prolaze vozila pod njenom pratnjom.
Grad je okićen zastavama Litvanije, Ukrajine i NATO-a.

Zemljotres jačine 5,6 stepeni po Rihteru pogodio Tajvan
Zemljotres jačine 5,6 stepeni po Rihterovoj skali pogodio je danas Tajvan, saopštio je američki Geološki zavod.
Epicentar zemljotresa bio je 87 kilometara istočno od grada Hengčuna sa oko 31.200 stanovnika.
Do sada nema izveštaja o eventualnim žrtvama ili šteti.
Nije izdato upozorenje na cunami, preneo je Tas, prenosi Tanjug.

Odbojkaši nadigrali Francuze
Izabranici Igora Kolakovića dobro su počeli utakmicu u hali Pionir i veoma brzo stekli dva poena prednosti. Ipak, Francuska se nije predavala i polovinom seta je došla do izjednačenja (15:15).
Igrači Srbije ponovo su „dodali” gas i došli do vođstva od 20:17, a kasnije, pomalo i zahvaljujući greškama francuskih odbojkaša, relativno ubedljivo rešili su set u svoju korist sa 25:19.
Odbojkaši Srbije su dominirali i na početku drugog seta, poveli sa 5:3, a zatim i sa 8:5. Do drugog tehničkog tajm-auta Srbija je već imala četiri poena viška-16:12, a potom i ubedljivih 19:13.
Tada je došlo do opuštanja u redovima domaćeg tima, pa su Francuzi u završnici seta smanjili na 24:22. To je, međutim, bilo sve što su uradili, pošto su izabranici Igora Kolakovića bili skoncentrisaniji u finišu tog dela meča.
Početak trećeg seta obeležila je izjednačena igra, a potom su gostujući igrači zaigrali na „sve ili ništa” i došli do pet poena prednosti (14:9). Taj period igre odlučio je ishod trećeg seta, pošto odbojkaši Srbije nisu uspeli da preokrenu rezultat.
U četvrtom setu reprezentacija Srbije zaigrala je veoma agresivno i kvalitetno, što joj je donelo šest poena prednosi (15:9).
Potom je ponovo došlo do opuštanja domaćih, te su Francuzi izjednačili na 19:19.
Završnica je ipak pripala odbojkašima Srbije koji su grešili manje od protivnika i došli do pobede.
U meču prvog kola, koji je odigran u petak u Nišu, „trikolori” su slavili sa 3:0. Selekcija Srbije, kao domaćin, automatski se kvalifikovala na završni turnir Svetske lige.
Sledećeg vikenda reprezentacija Srbije gostuje reprezentaciji Južne Koreje, a u Grupi B još se takmiči i Argentina.

Italijani određuju konačan plasman
Od našeg specijalnog izveštača
Helsingborg, 14.  juna – Dva dana pre početka Evropskog fudbalskog prvenstva mladih reprezentacija u Švedskoj, reprezentacija Srbije napustila je hotel „Molberg”, koji se nalazi u centru sunčanog i vetrovitog Helsingborga i preselila se u 16 kilometara udaljen Glumslov. U ovoj velelepnoj bazi trebali su da budu smešteni Englezi, međutim, raspored takmičenja i stadioni na kojima će igrati naterao ih je da promene destinaciju, pa su njihovo mesto zauzeli naši igrači.
Atmosfera u srpskoj selekciji je izvanredna. Fudbaleri s nestrpljenjem očekuju prvi meč sa Italijom, koji se igra u utorak u 20,45 časova na stadionu „Olimpija”. Svesni da ovde u Švedskoj brane drugo mesto osvojeno pre dve godine u Holandiji, reprezentativci ističu da će konačan plasman biti „na vidiku” već posle derbija sa „azurima”.
– Bitno je da u duelu s glavnim favoritom u našoj grupi osvojimo bar bod. Mislim da ćemo u slučaju remija 90 odsto biti u polufinalu. Ako pobedimo bićemo sigurno među četiri najbolje selekcije Evrope, a ukoliko izgubimo završićemo takmičenje već u delu po grupama. Zato je izuzetno značajna utakmica protiv Italije. Bodovi bi nam pojačali samopouzdanje, pa bismo u meč sa Belorusijom ušli kao veliki favoriti – rekao nam je kapiten naše reprezentacije Milan Smiljanić.
Jedan od četvorice fudbalera koji su igrali i u Holandiji, kada je osvojena srebrna medalja, smatra da je ova selekcija drugačija od prethodne, a na pitanje da li će momci uspeti da se izbore s pritiskom koji su im nametnule prethodne generacije, je rekao:
– Prvo moram da kažem da je isti pritisak imala i „holandska” generacija. Ne bi trebalo da se porede generacije, zato što nemaju previše sličnosti. Obe su kvalitetne, ali na različite način. Nadam se da ćemo umeti da iskoristimo prednosti. Sada imamo veoma kvalitetnu ofanzivu, s kojom možemo da rešimo svaki meč i to moramo da iskoristimo. Na treninzima smo uigravali saradnju odbrane sa s veznim redom, jer smo u tom delu igre u kvalifikacijama imali dosta problema. Stvari postavljamo na svoje mesto i uveren sam da ćemo u utorak maksimalno pripremljeni ući u utakmicu.
Smiljanić, rođen u švedskom Kalmaru, učestvovao je u baražu za takmičenje u Holandiji, kada je naša reprezentacija s 5:0 deklasirala Šveđane u Trolhatenu. Na pitanje da li će mu njegova „druga” domovina i treći put doneti sreću, odgovorio je:
– Nadam se. Očekujem da ćemo uz domaćina da imamo najveću i najbolju podršku navijača. Meni je Švedska u lepim uspomenama, tako da sam s posebnim emocijama došao na ovo takmičenje. Zadovoljan sam što upravo ovde kao kapiten predvodim srpsku reprezentaciju i voleo bih da treća sreća bude najveća.
U odsustvu povređenog Filipa Đorđevića najistureniji biće Miralem Sulejmani, koji je pre četiri dana u Toršavnu protiv Farskih Ostrva (2:0) šesti put obukao dres našeg najboljeg nacionalnog tima:
– Nije mi nepoznata ta uloga. Igrao sam na toj poziciji i u Herenvenu, a i u Ajaksu u nekim utakmicama u Kupu Uefe. Uz to imam i veliku pomoć Zorana Tošića. Ubeđen sam da predstavljamo dobar tandem, jer smo obojica brzi. Gledali smo snimke sa mečevima Italijana i videli da njihovi štoperi nisu tako hitri. Očekujem da ćemo dobijati loptu u „dubinu” i da ćemo uspeti da iskoristimo naše prednosti.
Fudbaler holandskog Ajaksa naglašava važnost takmičenja:
– I igranje za mladu reprezentaciju mi mnogo znači. Na šampionatu učestvuje osam najboljih reprezentacija Evrope i ove godine je najjače takmičenje na kontinentu. Informacije koje imamo govore da će stadioni da budu ispunjeni i da ćemo imati značajnu podršku publike. Želim da dobrim igrama na ovom prvenstvu pomognem saigračima da zajedno napravimo što bolji rezultat.
O prvoj utakmici protiv Italije Sulejmani je rekao:
– Italijani su favoriti u našoj grupi i mislim da je veoma veliki pritisak na nama. Prevazići ćemo ga atmosferom koja vlada među nama. Pored toga, potrebno je samo da radimo ono što znamo. Posedujemo visok kvalitet i to ćemo pokušati da potvrdimo na terenu. Dosta toga zavisiće od prve utakmice, ali ne sumnjam da će ishod da bude povoljan ukoliko pružimo maksimum.
Poslednji trening pred meč sa Italijom srpski reprezentativci obaviće sutra u 20 časova, a zanimljivo je da je za sat ranije zakazana zvanična konferencija za medije.
Đorđe Smiljanić
---------------------------------------------------------
Krčmarević zna sastav Italije
Selektor Slobodan Krčmarević juče je kazao da još nije odredio 11 igrača koji će početi meč sa Italijom, ali je kao iz topa izdiktirao sastav rivala:
– Konsilji, Mota, Andreoli, Boketi, Krišito, Markizio, Čigarini, Di Čelje, Baloteli, Đovinko, Akvafreska.
Dolazi Rajković
Slobodan Rajković će u utorak na stadionu „Olimpija” u Helsingborgu i navijati za Srbiju. Mladi reprezentativac zbog jednogodišnje susenzije (ističe 3. septembra), posle isključenja na Olimpijadi u Pekingu nema pravo igranja za nacaionalne selekcije.
– Čuo sam se sa Rajkovićem. Rekao mi je da dolazi u utorak. Žao mi je što nisam bio u prilici da ga pozovem za ovo takmičenje, jer bi nam bio oslonac odbrane – izjavio je Krčmarević.
Tomović prinudni desni bek
Nenad Tomović će u nedostatku drugih rešenja igrati na poziciji desnog beka:
– Opet sam prinudno uz desnu aut liniju. Ovog puta sam imao više vremena da se bolje pripremim za tu poziciju. Protiv Italijana će mi rival biti Đovinko, po onom što sam video, jedan od njihovih najboljih igrača. Međutim, ne opterećujem se time. Ako mi uradimo ono što se od nas očekuje i ponovimo ono što smo radili prethodnih dana na treninzima neće biti problema.
Srbija već na startu takmičenja igra protiv najjačeg rivala.
– Po meni je bolje što ćemo odmah na početku da odmerimo snage sa najjačim rivalom u našoj grupi. Bitno je da ne izgubimo, a dalje videćemo. Svaki protivnik je težak. I Belorusija i Švedska zaslužuju posebnu pažnju, ali o tom potom.

Zvezdi potrebni investitori
Sa trojicom novih članova Upravnog odbora (Dušan Mrakić, Đorđe Brdarski i Đorđe Stefanović), u Zvezdinoj upravi je trenutno 12 ljudi, računajući i predsednika Vladana Lukića. I dalje su najbrojniji bivši asovi i fudbaleri Zvezde, a Lukić je ranije najavljivao da bi UO nakon izmene Statuta mogao da ima i 19 članova. Preostala mesta bi trebalo da popune investitori, koji mogu da ulože „svež novac”, preko potreban Zvezdi u postojećoj teškoj finansijskoj situaciji.
Sednica UO je trajala više od tri sata, po čemu i ova uprava, već na samom početku mandata, podseća na prethodne, kada je bilo slučajeva i da se na „Marakani” sastančilo i nakon ponoći… Pored imenovanja Marka Nikolovskog za novog portparola, došlo je i do promena u sportskom segmentu. Obnovljena je funkcija koordinatora koju će ubuduće obavljati Goran Negić, a tehnički sekretar će biti Mirko Abramović, koji će i dalje biti zadužen za organizaciju svih putovanja vezanih za FK Crvena zvezda. Abramović će praktično na mestu sekretara stručnog štaba zameniti Nemanju Filipovića, za koga je predviđeno da se ponovo posveti odnosima kluba s Evropskom fudbalskom unijom, jer dobro govori nekoliko jezika.
Iako se očekivalo da će sa sportskim direktorom Ilijom Ivićem biti sporazumno raskinut ugovor, to se nije dogodilo uprkos prethodno načelno postignutom dogovoru, po kome će Iviću u ratama biti isplaćena otpremnina od 230.000 evra. Ipak, rastanak će uskoro uslediti, pogotovo jer iz Grčke stižu informacije da je AEK opet zainteresovan da angažuje Ivića. Atinski klub čiji je trener Dušan Bajević, nije uspeo u baražu da izbori učešće u kvalifikacijama za Ligu šampiona i takmičiće se u utešnoj Ligi Evrope. Inače, Ivić je bio uspešan direktor AEK-a od 2004. do 2007. godine, a posle kratke epizode u Crvenoj zvezdi, na „Marakani” će ga naslediti bivši fudbaler „crveno-belih” Ivan Adžić.
Kapiten Crvene zvezde Nenad Milijaš, nakon dobijanja vize za Veliku Britaniju, juče je potpisao četvorogodišnji ugovor s Vulverhemptonom, povratnikom u englesku Premijer ligu. Sa Milijašem su na Ostrvu bili njegov menadžer Zoran Stojadinović i član UO Crvene zvezde Stevan Stojanović, kao predstavnik kluba. Crvenoj zvezdi će za obeštećenje, prema pisanju britanske štampe, pripasti tri miliona evra, ali 20 odsto od te sume trebalo bi da bude uplaćeno Milijaševom prethodnom klubu Zemunu. Stojadinović tvrdi da će Milijaš u Vulverhemptonu godišnje zarađivati oko milion funti.

Partizan počinje pripreme
Kratko je trajao odmor „crno-belih” nakon osvojene duple krune. Zbog obaveza u kvalifikacijama za Ligu šampiona Partizan će već danas u Sportskom centru u Zemunu početi pripreme za novu sezonu.
Novi pokušaj ka Ligi šampiona za „crno-bele” počeće neuobičajeno rano, od drugog kruga kvalifikacija i prvog meča koji će se igrati 14. ili 15 jula. Od trenutka kada je kapiten Nenad Đorđević podigao pehar namenjen pobedniku prvenstva, iako prelazni rok još zvanično nije počeo, „crno-beli” su se okrenuli stvaranju tima za novu sezonu i, zahvaljujući pre svega ažurnosti sportskog direktora Ivana Tomića obavili glavni posao angažovanjem iskusnog štopera Mladena Krstajića, Brazilca Klea i Kruševljanina Jovanovića.
Najvažnije od svega jeste to što je šampion uspeo da sačuva gotovo ceo tim, koje se prošetao kroz domaći šampionat i kojem je jesenas nedostajalo samo malo sportske sreće da se domogne Lige šampiona.
Prvu nedelju priprema Partizan će obaviti u sportskom centru u Zemunu, a u ponedeljak preseliće se na Taru na kojoj će u naredne dve nedelje obaviti glavni deo priprema. Sportski direktor Tomić će danas, zajedno sa rukovodstvom kluba, poželeti sreću na početku priprema igračima i uspešnom treneru Jokanoviću sa željom da se Partizan se još jednom domogne najkvalitetnije evropske lige. Mnogi smatraju da put neće biti tako trnovit i težak kao ranijih godina, jer novi sistem takmičenja u Ligi šampiona omogućava klubovima poput Partizana da je se lakše domognu.
Treneru Jokanoviću će, čini se, u znatnoj meri biti olakšano stvaranje tima za novu sezonu, jer je Partizan spojio mladost i iskustvo – s jedne strane su mladići Ljajić, Tomić, Fejsa, a sa druge iskusni igrači poput kapitena Đorđevića, Gavrančića, Krstajića, Moreire...
D. Todorović
-----------------------------------------------------------
Čekajući žreb u Nionu
Srpski fudbalski prvak će ime budućeg protivnika u drugom kolu kvalifikacija za Ligu šampiona saznati posle žreba u Nionu, koji je zakazan za 22. jun. Tog dana „crno-beli” će se preseliti na Taru gde će ostati do 6. jula, da bi sedam dana pred izlazak na međunarodnu scenu u Beogradu ugostili atinski AEK. Istina, postoji mogućnost i da protivnik Partizanu u generalnoj probi za Evropu bude i Roma..

Trešnje u sirupu
Trešnje imaju različito značenje zavisno od područja na kom se gaje. Tako se u centralnoj Evropi ova voćka smatra zaštitnicom polja od zlonamernika; u skandinavskim zemljama i Velikoj Britaniji predstavlja simbol zla i nesreće, dok na Istoku (pogotovu u Japanu) trešnja je simbol ženstvenosti i senzualnosti.
Crvene, roze ili žute bobice, što zavisi od sorte trešnje, sadrže dosta vode, odlično ispiraju stomak, a čaj od peteljki neko koristi za sređivanje problema sa bubrezima, izbacivanje suvišne vode iz organizma i neke slične boljke. U svakom slučaju kada ih nema na pijačnim tezgama, lepo ih je videti u tegli – u kompotu ili sirupu.
Trešnje u sirupu su klasičan način spravljanja zimnice, koji su praktikovale još naše bake. Priprema traje desetak minuta, a isto toliko vremena je potrebno i za kuvanje.
Za šest porcija potrebno je: dva kilograma trešanja, a200 grama šećera se stavlja na litar vode. Odabrati zdrave, čvrste i zrele trešnje, dobro ih oprati, i umotati ih u čistu kuhinjsku krpu da se osuše. Ne izbacivati košticu jer će se trešnje deformisati. Staviti trešnje u tegle sa patent zatvaračem, koje se mogu hermetički zatvoriti. Pripremiti sirup sa šećerom i vodom tako što se na svakih 200 grama šećera upotrebi litar vode, na sledeći način: staviti šerpu sa vodom na vatru i u nju izručiti šećer, zatim pustiti da provri i pažljivo mešati da se šećer kompletno istopi.
Ohladiti sirup, a zatim ga preliti preko trešanja u teglama, protresajući s vremena na vreme da bi se istisnuli mehurići zaostalog vazduha; završiti tako da sirup stigne do dva centimetra do vrha. Zatvoriti tegle, umotati ih u peškir i staviti na sterilizaciju, držeći ih na vatri u velikoj posudi napunjenoj vodom pet-šest minuta od početka ključanja. Kada prođe ovo vreme, isključiti vatru i pustiti da se ohlade tegle u posudi u kojoj su sterilisane; kada se ohlade, izvaditi ih iz vode, dobro osušiti, zalepiti etikete i čuvati na tamnom i hladnom mestu. Ostaviti trešnje u teglama najmanje mesec dana pre upotrebe. Kada se tegla otvori, trešnje bi trebalo pojesti u roku od tri do četiri dana, čak i ako se drže u frižideru. Mogu se poslužiti kao trešnje u sirupu sa krem sladoledom ili sladoledom od vanile.

Predmeti od bele zemlje
Porcelan je pronađen u Kini, u vreme dinastije Tang (618–907 naše ere), a u Evropu ga prvi donosi Marko Polo koji je u 13. veku, na svom putovanju, upoznao izradu predmeta od „bele zemlje” kojima je ime dao po jednom morskom pužu (Porcella). Kasnije, tek 1708. u potrazi za alhemijskom recepturom J. F. Botger pronalazi evropski tvrdi porcelan. Nakon ovog otkrića u gradu Majsenu u Nemačkoj, kralj Saksonije Avgust već 1710. započinje proizvodnju prvog porcelana u Evropi, a još važnije je da se porcelan iz Majsena i danas smatra najlepšim na svetu.
Jedan od najznačajnijih događaja u istoriji majsenske fabrike je i dolazak J. J. Kandlera 1731. koji će postati njen najpoznatiji majstor. Od 1727. do 1750. godine majsenski porcelan dominira Evropom, a predmeti nastali u tom periodu mogu se svrstati u neprevaziđene primerke umetnosti izrade porcelana.
Zaštitni znak fabrika je uvela 1723. godine i sastoji se od dva ukrštena mača (sa grba Saksonije), nalazi se ispod glazure i plave je boje. Kasnije zbog masovne pojave falsifikata uvode se razni dodaci u vidu tačke između mačeva, zatim zvezdice, crtice, različiti oblici mačeva itd. Sve ovo omogućava znalcima da prepoznaju original i datiraju period nastanka.
Autentični komadi majsenskog porcelana iz 18. i 19. veka dostižu vrtoglave cene na svetskom tržištu, koje se mere u desetinama hiljada dolara. Razlozi za to su očigledni jer takvo rukom slikano umetničko delo iz jedne epohe, sa složenom i osetljivom tehnologijom proizvodnje i uz sve događaje koji smanjuju broj originala, može vredeti samo još više. Za srpsko tržište može se reći da nije siromašno porcelanom iz Majsena, jer su naši ljudi između dva rata bili vrlo cenjeni kupci antikviteta, pa i ovog porcelana, a uglavnom ima komada iz 19. veka.

Jedan krov u dva entiteta
Bosanski Petrovac – Kada se iz izbeglištva vratio u rodnu Bukovaču, u bosanskopetrovačkoj opštini, Mile Balaban spavao je u sobi koja je bila na teritoriji Federacije BiH, dok bi dan provodio u dnevnom boravku, na teritoriji Republike Srpske. Sve je to tako bilo, dok ,,krojači dejtonskih granica” nisu pomerili među dva entiteta pedesetak metara u dubinu Republike Srpske. Tada se celo Milovo imanje ,,preselilo” u federalni deo Bosne i Hercegovine.
–Tako se to radilo u Bosni svih poratnih godina. Iako bez svoje volje, bio si tamo gde su drugi hteli. Od pamtiveka smo bili zajedno sa Srbima na obe strane današnje međuentitetske međe Federacije BiH i Republike Srpske. Danas smo razdvojeni, ali samo administrativno. Obaveze izmurujemo u federalnom delu bosanskopetrovačke opštine, dok nam se deca školuju u Driniću sedištu petrovačke opštine u Republici Srpskoj. Bogu se molimo i u našoj, ali i crkvi u Petrovcu na teritoriji Republike Srpske, pojašnjava Mile Balaban.
Među povratničkim pričama iz srpskog sela Bukovača je i ona o njihovom nadaleko poznatom ratniku Đuranu Kovačeviću, narodnom heroju Titove Jugoslavije koji je, 20. oktobra 1944. sa sedamnaest rana, prvi istakao trobojku sa petokrakom u tek oslobođenom Beogradu. Dekretom Tita i partije, postao je i prvi ratni komandant slobodnog Beograda. Iz tih dana je i priča koju bi, za života, Đuran najradije darivao novinarima.
–Sedim ti ja sa svojim drugovima gore na Kalemegdanu i gledam dole Beograd. Gore svetla, narod peva. Srce, od sreće, hoće da iskoči iz grudi. A ja, iskren i pošten prema sebi upozorih one oko mene - ,,Jadan li si Beograde kad si spao da sa tobom komanduje i da te vodi Đuran iz Bukovače, zapisali su novinari šeretsku opasku Titovog heroja.
Iz Bukovače je i Vitomir Kecman, po mnogima ljudina kojim su se ponosili svi u petrovačkom kraju. Taj Vito, jedan o šezdeset i šest fakultetski obrazovanih Bukovičana, prvi je na nekom javnom skupu recitovao antoligjsku pesmu Branka Ćopića ,,Na petrovačkoj cesti”.
–Skupio se narod u Sokolskom domu u Bosanskom Petrvcu, a ja sa deset godina recitujem Brančilove stihove. On sedi sluša me i ispravlja. A ja ponosan da ponosniji ne mogu biti. Tada nisam ni bio svestan veličine tog mog prvog javnog nastupa, seća se svog bosonogog detinjstva Vito Kecman danas ugledni lekar specijalista koji svaki slobodan trenutak provodi u rodnoj Bukovači.
Seća se Vito i priče koja je odredila njegov radni i životni put. Seća se ratne četrdesete i treće kada su, još kao deca ,,od devojačkog ruha pravili zavoje, a već upotrebljavane zavoje prali i sušili za ranjenike. Znali su istovremeno i pomagati sanitetskom osoblju.
–Kada je neki partizan iz Like, po imenu Jovan, morao na operacijski sto, sanitetlije su me zamolile da im ja dodajem instrumente potrebne za operaciju. Tako sam, još kao dete, postao insutrumentalac što mi je na neki način i odredilo karijeru lekara, seća se Vitomir.
Na seoskom groblju u Bukovači, uz obnovljeni hram Rođenja presvete Bogorodice, svi nadgobrni spomenici i krstače ispisani su ćirilicom. Osim jednog na kojem je latinicom uklesano ime Stanka Zambala. Tu je, naime, sahranjen trogodišnji sin nekg Hrvata koji je bio prvi učitelj u Bukovači.
Oni stariji pričaju i o Iliji Kovačeviću, samoukom i nadaleko poznatom zubaru, o Savi Kačaru poslednjem seoskom knezu, ali i o događajima novijeg datuma. Po povratku na dedovinu pripadnici Vojske Republike Srpske uklesali su na postojeći partizanski spomenik i imena devetnaestorice svojih drugova poginulih za vreme poslednjeg rata u Bosni. To se nije sviđalo opštinarima Bošnjacima koji su, preko noći i niko ne zna kako, spomenik proglasili zaštićenim, a one koji su na njemu uklesali imena srpskih boraca, proglasili krivim .
Spomenik se ,,kao takav nije smio skrnaviti” posle čega su dvojica povratnika, bivših boraca VRS, osuđeni na po deset meseci zatvora. Nakon pritiska medija i javnosti, zatvorska kazna je dvojici Bukovičana, zamenjena uslovnom.
Danas u Bukovači na spomeniku srpskim borcima i žrtvama fašističkog terora zajedno su i krst i petokraka.
Slaviša Sabljić
------------------------------------------------
Povratnici 
U Bukovači su posle rata obnovljene sve kuće. Vratili su se svi koji su se mislili vratiti. U Gagićima, Budžaku, Avali, Podđurinovači, bukovačkim zaseocima, danas je isti broj kuća kao i pre poslednjg rata u Bosni. Međutim, broj stanovnika je prepolovljen. Tek ih je dvestotinak. A pre pedesetak godina u Bukovači je bilo oko pet stotina seljana.

Škola za motocikliste
Vozači dvotočkaša su najugroženija kategorija u saobraćaju. Ne prođe ni dan da policija ne zabeleži udese u kojima su povređeni motociklisti sa manjim ili većim posledicama. Krstare ulicama na skuterima i jakim „mašinama” često i nedovoljno obučeni za izlazak na saobraćajnice. Da bi im pomogli i ukazali na šta sve treba da obrate pažnju prilikom vožnje saobraćajni stručnjaci su rešili da organizuju školu za motocikliste. U „Mas centru” u Ulici Jovanke Radaković od srede će biti predstavljen projekat o bezbednom učestvovanju vozača motocikala u saobraćaju.
– Cilj škole je da vozače dvotočkaša, naročito mlade, usmerimo da budu bezbedni učesnici u saobraćaju, a da oni potom budu promotori sigurne vožnje – rekao je Vladimir Jevtić, doktorand na Saobraćajnom fakultetu.
Obuka će trajati, u zavisnosti od stepena poznavanja vožnje, od jednog do pet dana, a zainteresovani će proći teorijski i praktični program.
– Prvi deo obuke odnosi se na upoznavanje grešaka vozača. Polaznike ćemo uputiti na to koje su bezbedne pozicije na putu, kakav je značaj kočenja, kako se to čini pravilno... Analiziraćemo saobraćajne nezgode i ukazati im na greške koje su dovele do sudara. Drugi deo biće posvećen pravilnoj upotrebi dvotočkaša i opreme i radiće se na poligonu. Ovde će se simulirati nezgode, pokazati vozačima kakve ih sve opasnosti očekuju na putu. Oni koji već imaju dozvolu za „A” kategoriju ali i oni koji su u postupku za njeno dobijanje moći će da prođu i obuku sa instruktorom – objašnjava Jevtić.
Predviđeno je da polaznik i instruktor voze na poligonu i to sa kacigama povezanim bežičnim putem. Tako će instruktor moći da posavetuje kandidata kako da se ponaša u rizičnoj situaciji.
– Polaznici bi potom polagali testove, teorijske i praktične, a ako zadovolje dobijali bi i kartice sa čipom koje bi im omogućile i neke popuste pri registraciji, održavanju i kupovini opreme – dodaje Jevtić.
Projekat o bezbednoj vožnji u pripremi je već dve godine, a urađen je na osnovu inostranih iskustava i domaćih znanja.
Glavni nosioci ovog projekta su Saobraćajni fakultet i „Mas kompani”, a podržali su ih Srpski komitet za bezbednost saobraćaja i uvoznici motocikala i opreme za ova vozila.
B. Vasiljević

Psi lutalice izujedali devojku na Adi Ciganliji
Leđa, noge, ruke, zadnjica – sve ujed do ujeda „išarao”je telo Sonje Pavun (21), studentkinje, koju je u subotu u 8.20 časova napao čopor pasa na Adi Ciganliji.
„Pojurili su prema meni iz šumarka, pa sam zastala da ih ne bih razdražila, a oni su me opkolili, oborili na zemlju, iscepali trenerku i izujedali”, priča Sonja, još u šoku.
Njene vriske i dozivanje u pomoć čuo je slučajni prolaznik koji je, šutirajući ih, rasterao desetak pasa, rizikujući da i njega napadnu, a potom je Sonja telefonom obavestila roditelje o nesreći. Otac je došao kolima, usput obavestivši policiju i Hitnu pomoć koja ju je povređenu devojku prevezla na Infektivnu kliniku.
„Primila je vakcinu i injekciju protiv tetanusa, očistili su joj i previli rane, a lekari su potvrdili da je reč o površinskim ozledama koje ne bi trebalo da ostave ožiljke”, kazala je majka Leposava, ne krijući razočaranje što se sve desilo na poznatom izletištu i kupalištu čija sezona je baš tog dana otvorena.
Sonja kaže da ne sme ni da pomisli kakvo bi je zlo zadesilo da se, kao obično, na treningu obrela ranom zorom, kada pokraj Savskog jezera nema žive duše. „Zbog kiše sam zakasnila”, uzdiše Sonja, verujući da je to ipak bila sreća u nesreći.
„Ako u Upravi Ade Ciganlije kao i svakog leta očekuju posetu velikog broja izletnika i rekreativaca, trebalo je da povedu računa i o lutalicama koje se slobodno šetaju i ugrožavaju živote posetilaca”, kazala je vidno potresena majka, najavljujući da će podneti tužbu protiv gradskih vlasti za nesreću koja se dogodila njenom detetu.
Milan Ilić, izvršni direktor JKP „Ada Ciganlije”, juče je za naš list izjavio da ovo preduzeće nema pravne nadležnosti za samostalno rešavanje problema pasa lutalica, ali da jednom sedmično pozivaju Veterinarsku stanicu „Beograd” čije ekipe vode brigu o zbrinjavanju pasa lutalica. Ovo preduzeće je imalo u oktobru prošle godine zajedničku akciju sa Sekretarijatom za inspekcijske poslove, Sekretarijatom za životnu sredinu i Veterinarskom stanicom „Beograd” i Orkom.
„Problem čine kučići koje su nesavesni vlasnici ostavili, ali i oni koji o njima ne vode računa na pravi način. Hrane ih nepravilno i neredovno, pa oni posle nekog vremena postaju agresivni i opasni za okolinu”, kazao je Ilić.
Prema njegovoj tvrdnji za sada na teritoriji ovog izletišta ima oko 15 registrovanih napuštenih pasa, a u toku jučerašnjeg dana intervenisala je veterinarska služba odvodeći njih nekoliko.
A. Kurteš

Pogled na grad iz ptičje perspektive
O nebu iznad Beograda Ivo Andrić je zapisao da je ono „prostrano i visoko, promenljivo, a uvek lepo”. Da je tako, gosti prestonice mogu da se uvere gledajući kroz teleskope opservatorije na Kalemegdanu. kako glavni grad izgleda kada se stvari malo „obrnu” i osmotri se iz vazduha, svedoče oni koji su leteli u balonu. Onaj ko dođe u Beograd, pored sadržaja koji se podrazumevaju u turističkoj ponudi, može da iskusi i neke nesvakidašnje načine razbibrige.
Beogradska tvrđava koja je vekovima ponos stanovnika prestonice, u svoje prolaze kao magnet mami sve one koji bi da, bar na trenutak, osete duh prohujalih vremena. Stare zidine kao da privlače mlade ljude prestonice. Omiljeno sastajalište omladine, pogotovo u vrelim letnjim noćima, ne ostavlja ravnodušnim ni one koji u Beograd dođu sa strane. Da bi boravak na tvrđavi bio zanimljiviji, ona često postaje izložbeni prostor i mesto za nesvakidašnje manifestacije, a donedavno je bila domaćin „Bir festa”. Viteški megdan, i još na tvrđavi, koji se održava svake godine, neobičan je događaj u centru modernog grada. Odmeravanje snaga u srednjovekovnim veštinama vojevanja, uz to, predstavlja i mamac za turiste.
Popularni „kališ” je na vrhu liste mesta koja turisti obilaze, ali to, izgleda, nije dovoljan razlog da ceo, poput velikih svetskih parkova, bude obeležen putokazima. Na tvrđavi postoji svega deset info-tabli, pa oni koji ne poznaju teren teško mogu da nađu pravi put...
Panoramski pogled na grad omogućava let u balonu. On nebom ne plovi brzo kao avion, pa ostavlja dovoljno vremena za uživanje u razgledanju.
„Pošto let košta oko 100 evra, neko vreme sam prikupljala novac, pa se onda vinula u visine. Osećaj je prelep, što se ne može reći za grad posmatran sa visine. Vide se sva ona zajednička dvorišta i trošne udžerice u samom centru grada, koje su neprimetne u šetnji glavnim ulicama”, ostavila je komentar na jednom Internet-forumu, izvesna Milica, uz opasku da pogled na reke i parkove odmara i oči i dušu.
Oni koji od balona „leba jedu” smatraju da nemaju dovoljno mogućnosti za reklamiranje, pa tako Saša Dobrosavljević, pilot u „Beobalonu”, kaže da turisti dođu jedino kada slučajno nabasaju na njih.
– Nemamo mogućnost da se oglašavamo u hotelima, pa nam kao jedina mogućnost ostaje Internet ili čekanje da neko naiđe na nas. Kapacitet korpe je pet putnika i pilot, a cena vožnje za jednu osobu je 8.500 dinara. Grupna karta košta 6.800 dinara po putniku – rekao je Dobrosavljević.
Beograd je, iz drugačije perspektive, osim iz balona moguće upoznati i sa reka. Krstarenje uz ručak, večeru i muziku organizuje nekoliko brodskih prevoznika, a cene, u zavisnosti od aranžmana, variraju od 15 do 40 evra. Naročito su popularna noćna krstarenja, koja pružaju nezaboravan pogled na grad.
Leto u Beogradu teško se da zamisliti bez Ade Ciganlije, koja osim kupališta nudi i zabavu. Adrenalinski zavisnici ne propuštaju „bandži džamp”, skokove sa 55 metara, a popularne su i vratolomije u „Avantura parku”. Razbibrige na „beogradskom moru” ima na pretek, a neki se mogu svrstati u mondenske. Posetilac iz inostranstva koji je navikao da se rekreira igrajući golf, neće morati da se odrekne omiljene navike ni po dolasku u naš glavni grad. U ponudi su i skijanje na vodi, vožnja skutera, a fizička spremnost se može proveriti i veranjem uz veštačku stenu.
Minulog vikenda na Adi je održana i manifestacija „Dan limenke” koja promoviše mogućnosti za reciklažu ove ambalaže. Timovi kompanija koje piće pakuju u limenke odmerili su snage u disciplinama poput „reciklirane igre”, „brzo otvori”, „mračne arene” i „sačuvaj štafetu”.
Na popularnom izletištu od nedavno postoji i park za venčanja, namenjen parovima koji žele da se venčaju u nešto opuštenijem ambijentu. I za one koji su spremni da odu još koji korak dalje, naša prestonica ima otvorene mogućnosti. venčanje na nesvakidašnjim mestima, poput građevinskog krana, cepelina, Zoološkog vrta nije retkost... Matičari pamte i želje parova da se na večnu ljubav zakunu upravo na mestima na kojima su se upoznali, pa je sudbonosno „da” izgovoreno pored klupe u parku, kalemegdanskoj Opservatoriji, ali i pod vodom.
Sadržaji koji „iskaču” iz okvira uobičajenog mogu i te kako da doprinesu ponudi glavnog grada, što se u krajnjoj liniji odražava na prihodu. Ekonomista Milan Barać, koji proučava tržište, tvrdi da „neobavezni” turizam u razvijenijim zemljama nije zanemarljiva kategorija.
– Razglednice, obilasci znamenitosti i probanje lokalne hrane su programi koje nudi svaki turistički centar bez izuzetka. To je, naravno, osnova svega, ali ukoliko domaćini gostima mogu da ponude i nešto iole nesvakidašnje to može samo da doprinese i privuče ljude drugačijeg ukusa – kazao je Barać i naveo takozvane „karnevalske” gradove poput Venecije i Rio de Žaneira koji su uspeli da „odskoče” i postanu prepoznatljivi zahvaljujući uličnim festivalima.
-----------------------------------------------------------
Prestonica u slikama
Turistička organizacija Beograda za ovu sezonu pripremila je 21 program razgledanja prestonice. Tura po starom Zemunu u trajanju od sat i po, organizuje se svake subote u 18 sati, na srpskom i engleskom jeziku, a košta 200 dinara. Istim danom u 11 sati počinje turistički obilazak beogradske varoši i tvrđave, a šetnja traje dva sata.
Osim ovih, TOB može da se pohvali sa još 19 turističkih programa. Navode razgledanje Beograda običnim autobusima i onim sa otvorenim krovom, kao i obilazak kraljevskih dvorova na Dedinju. Od vanrednih izleta van grada u ponudi su poseta arheološkom nalazištu Vinča, „Vinska tura” u Sremske Karlovce, „Etno-eko izlet” u Pećince i poseta Viminacijumu.
Dragan Vukotić

Vučić priredio večeru za predsednika Crne Gore
Predsednik Srbije Aleksandar Vučić ugostio je na večeri predsednika Crne Gore Jakova Milatovića, koji boravi u zvaničnoj poseti Srbiji.
„Poželeo sam dobrodošlicu predsedniku Crne Gore Jakovu Milatoviću, uveren da otvaramo novo poglavlje u odnosima između naših zemalja i bratskih naroda", napisao je Vučić na Instagram nalogu "budućnostsrbijeav".
Prethodno je Milatović na svečanom prijemu u Crnogorskoj kući u Beogradu, poručio da, nakon poseta Evropskim institucijama i sedištu NATO u Briselu, dolazi u Beograd "u nameri da da doprinos revitalizaciji političkih odnosa dve zemlje".
Milatović je danas stigao u zvaničnu dvodnevnu posetu Srbiji, a na aerodromu "Nikola Tesla " u Beogradu dočekao ga je prvi potpredsednik Vlade i ministar spoljnih poslova Srbije Ivica Dačić.
Kako je najavljeno, Milatović će se sutra, uz ceremonijalni doček ispred Palate Srbija, sastati sa predsednikom Srbije Aleksandrom Vučićem, a nakon toga i sa predsednikom Narodne skupštine Vladimirom Orlićem.
Predviđeno je da predsednik Crne Gore u okviru posete položi venac na Spomenik neznanom junaku na Avali uz vojne počasti, kao i da položi cveće ispred Osnovne škole "Vladislav Ribnikar".

U Indiji 15 mrtvih u monsunskoj kiši
Najmanje 15 ljudi poginulo je na severu Indije u poplavama i klizištima izazvanim monsunskim kišama, a Nju Delhi je zabeležio rekordnu količinu padavina u jednom danu u poslednjih 40 godina, saopštle su danas tamošnje vlasti.
U Nju Delhiju, gde su putevi bili potopljeni, palo je 153 milimetra kiše, najviše u jednom julskom danu za 40 godina.
Pošto meteorološke službe predviđaju još jedan dan jake kiše, vlasti su naložile da škole u Nju Delhiju budu sutra zatvorene.
Mediji su preneli da je 15 osoba poginulo u protekla 24 sata u šest indijskih saveznih država na severu.
Planinske države su najteže pogođene. Prijavljena su klizišta na oko 700 puteva.
Period monsuna u Indiji traje od juna do septembra i svake godine ima žrtava i pričinjena je materijalna šteta, prenosi Tanjug.

Zelenski još nije doneo odluku da li će prisustvovati samitu NATO-a u Viljnusu
KIJEV – Ukrajinski predsednik Volodimir Zelenski još nije doneo konačnu odluku da li će ići na samit NATO-a u Viljnusu, izjavila je danas potpredsednica ukrajinske vlade za evropske i evroatlantske integracije Olga Stefanišina.
Ona je za ukrajinske medije rekla da će konačna odluka Zelenskog o prisustvu samitu NATO-a biti doneta u zavisnosti od završnih dokumenata tog skupa na kojima se još radi, preneo je TAŠ.
Generalni sekretar NATO-a Jens Stoltenberg rekao je ranije da će Zelenski prisustvovati prvom sastanku Saveta Ukrajina-NATO na marginama samita.
Stoltenberg, međutim, nije obećao da će tokom samita u Viljnusu Ukrajina biti pozvana da se pridruži NATO-u nakon što se neprijateljstva u zemlji završe.

Teško do neradne nedelje u trgovinama
Tri godine posle Crne Gore, još jedna zemlja u našem okruženju zabranila je rad nedeljom. U Hrvatskoj je pre nekoliko dana stupio na snagu novi zakon o trgovini prema kojem će prodavnice nedeljom biti zatvorene. Zabrana ipak nije potpuna, jer trgovci mogu odabrati 16 nedelja u godini tokom kojih bi eventualno mogli da rade. Radno vreme od ponedeljka do subote samostalno će određivati trgovac, ukupno do 90 sati sedmično.
 
U Srbiji se nedelja po pravilu tretira kao neradni, odnosno dan za odmor. U Savezu samostalnih sindikata trgovine Srbije podsećaju da u zakonu ipak treba da piše da je nedelja dan odmora, a ne da je „po pravilu dan odmora”, kako je prema važećem zakonu. Naglašavaju i da zahtev da se zabrani rad prodavnica nedeljom u Srbiji ne znači zalaganje za manje rada, jer prema zakonu radna nedelja traje pet dana, sedmično se radi po 40 časova, a rad nedeljom nije regulisan.
Radoslav Topalović, predsednika Saveza samostalnih sindikata trgovine, podseća da je u zemlji trenutno angažovano oko 300.000 trgovaca koji u proseku mesečno zarade oko 54.000 dinara, što je otprilike na nivou iznosa minimalne potrošačke korpe.
– Neosnovane su procene poslodavaca da će biti manji promet u radnjama ako nedelja i državni praznici budu neradni dani, jer će se kupci u istom obimu snabdevati radnim danima. Kupac koji je rešen da pazari neki proizvod, kupiće ga ili dan ranije ili dan kasnije. Zato, ti prigovori nisu utemeljeni. Drugo, ukidanjem nedelje kao radnog dana neće biti smanjena potreba za angažovanjem radnika, već naprotiv, više njih biće potrebno da radi, recimo, subotom i ponedeljkom, jer će tada biti i više prometa – smatra Topalović. Podseća da početak i kraj radnog vremena nije stvar kolektivnog pregovaranja nego je Zakonom o radu regulisano da radna nedelja traje 40 časova. Zato je ovaj sindikat tražio da se izmeni taj propis kako bi nedelja bila neradni dan, a da izuzete budu samo institucije koje su od javnog značaja i moraju da rade nedeljom. Od prve inicijative prošlo je  sedam godina, ali niko nije bio voljan da se ozbiljnije time pozabavi, ni Socijalno-ekonomski savet, ni Ministarstvo za rad i zapošljavanje, jer su to institucije kojima su sindikati podnosili inicijative.
Savez samostalnih sindikata je na tu temu svojevremeno čak i anketirao radnike, a analiza je pokazala da većina zaposlenih ne želi da radi nedeljom.
– Nisam siguran da bi sada, u naletu ove inflacije, isto tako razmišljali. Verovatno bi pristali da rade nedeljom za veću naknadu. Zato podržavamo inicijativu da se rad nedeljom plaća kao i državni praznik, da dnevnica bude 110 odsto tog dana – dodaje Topalović. Navodi da onaj ko mora na posao nedeljom zaista treba da bude više plaćen, zato što više radi i nije sa porodicom.
Podsećanja radi, onaj ko radi nedeljom ne ostvaruje po zakonu pravo na uvećanu platu, sem u slučaju da to nije uređeno aktom između poslodavca i zaposlenog. Fiksno uvećanje zarade nije prepoznato jer je poslodavcima data mogućnost da rad organizuju kako njima odgovara. Stručnjaci za radno pravo naglašavaju da zbog uvećanja zarade za rad nedeljom ne bi bilo neophodno menjati Zakon o radu, jer je naš propis ekstenzivan u tom delu, pa je opštim aktom moguće predvideti razloge za uvećanje plate koja nije opisana u samom zakonu. Kako je ranije za „Politiku” objasnio Bojan Urdarević, profesor radnog prava na Pravnom fakultetu u Kragujevcu, ne postoji nikakva zakonska prepreka da se sa postojećim zakonom predvidi dodatno plaćeni rad i da se utvrdi iznos uvećanja zarade nedeljom.
– Samo, to niko neće da radi, jer ne postoji zakonska obaveza – naveo je on.
Predstavnici sindikata smatraju da neradna nedelja ne bi mogla da prouzrokuje nove otkaze, jer u trgovini već postoji manjak radne snage, ali poslodavci ipak tako ne misle. Strahuju od pada prometa i profita, smanjenja zarada, otpuštanja radnika u sektoru maloprodaje, nezadovoljstva potrošača...

Milatović: Cilj posete Srbiji revitalizacija političkih odnosa
Predsednik Crne Gore Jakov Milatović poručio je večeras, na svečanom prijemu u Crnogorskoj kući u Beogradu, da, nakon poseta Evropskim institucijama i sedištu NATO u Briselu, dolazi u Beograd „u nameri da da doprinos revitalizaciji političkih odnosa dve zemlje”. Prisustvo predsjednika Vučića na mojoj inauguraciji 20. maja, ministra Dačića na Samitu u okviru Procesa saradnje u jugoistočnoj Evropi u Podgorici 27. juna, i ova moja prva poseta Beogradu u tako kratkom vremenskom periodu upravo idu u prilog unapređenju odnosa dve države”, naglasio je Milatović.
Ukazao je na to da je revitalizacija političkih odnosa važna za unaprjeđenje ekonomskih odnosa, što ima za rezultat direktne benefite za privredu i građane dve zemlje, navodi se u saopštenju iz Kabineta crnogorskog predsednika.
Milatović je podsetio da je Srbija Crnoj Gori ubedljivo najveći trgovinski partner, sa robnom razmenom od 764 miliona evra prošle godine, što predstavlja petinu ukupnog prometa robe sa inostranstvom. Srbija je za nas i najveće turističko tržište. U 2022. ostvareno je 435 hiljada dolazaka turista iz Srbije u Crnu Goru, što je udeo od 21 odsto od ukupnog broja dolazaka stranih turista. Kada govorimo o strukturi, najviše noćenja ostvarili su turisti iz Srbije, i to nešto iznad 3 miliona ili 25,5 odsto od ukupnog brojaâ€ś, rekao je Milatović. Dodao je da je Srbija prošle godine bila i najveći strani investitor u Crnoj Gori sa 137 miliona evra ili 12 odsto ukupne vrednosti stranih direktnih investicija, što je u odnosu na 2021. povećanje od 80 odsto.
Uprkos podacima koje sam izneo, sa Srbijom, koja je naš najznačajniji ekonomski partner, Crna Gora nema odnose na nivou ambasadora i to ne iz tehničkih razloga, već političkih, dve zemlje nemaju zajedničke granične prelaze, kao što imamo sa Bosnom i Hercegovinom i sa Albanijom, platni promet predstavlja ozbiljnu poslovnu barijeru, naše Mešovite komisije za rešavanje ovih naizgled tehničkih pitanja se ne sastaju godinama unazad, a nikada nije održana zajednička sednica Vlada dve zemlje, konstatovao je Milatović. On je poručio da su, uprkos svim izazovima, veze između građana i privrede Crne Gore i Srbije ostale jake i da je stoga odgovornost ali i obaveza na državnicima dve zemlje da te odnose ne remete, već da ih unapređuju. Istakao je da, osim tradicionalnih veza i bliskih odnosa, Crnu Goru i Srbiju trajno povezuju zajednički ciljevi, pre svega regionalna stabilnost i članstvo u Evropskoj uniji.
„Posvećenošću ovim ciljevima dajemo dobar zamah proevropskom razvoju Zapadnog Balkana. Uveren sam će politički odnosi Crne Gore i Srbije ići uzlaznom putanjom u periodu pred nama i da će to biti dobar zamajac za dodatno unapređenje ekonomskih, kulturnih i sveukupnih odnosa, rekao je Milatović. On je ukazao i na značaj jačanja veza sa zajednicom Crnogoraca u Srbiji i njihove povezanosti sa Crnom Gorom.
Kako je najavljeno, Milatović će se sutra, uz ceremonijalni doček ispred Palate Srbija, sastati sa predsednikom Srbije Aleksandrom Vučićem, a nakon toga i sa predsednikom Narodne skupštine Vladimirom Orlićem.
Predviđeno je da predsednik Crne Gore u okviru posete položi venac na Spomenik neznanom junaku na Avali uz vojne počasti, kao i da položi cveće ispred Osnovne škole „Vladislav Ribnikar”, prenosi Tanjug.

Viljnus zbog NATO samita kao tvrđava, sistemi Patriot usmereni ka Kaljiningradu
VILjNUS – NATO je pretvorio Viljnus, prestonicu Litvanije, u tvrđavu branjenu naprednim oružjem kako bi zaštitio američkog predsednika Džozefa Bajdena i druge lidere Alijanse na samitu sledeće nedelje, koji se održava 32 kilometra od litvanske granice sa ruskim saveznikom Belorusijom.
Više od 3.000 litvanskih vojnika brinuće o bezbednosti samita NATO-a u Viljnusu.
Šesnaest NATO saveznika poslalo je ukupno oko 1.000 vojnika da obezbeđuju dvodnevni samit 11. i 12. jula, koji se održava samo 151 km od same Rusije, prenosi Rojters.
 Mnogi od njih su poslali i napredne sisteme protivvazdušne odbrane koji nedostaju baltičkim državama.
„Bilo bi više nego neodgovorno da naše nebo bude nezaštićeno u trenutku kada Bajden i lideri 40 zemalja stižu“, rekao je predsednik Litvanije Gitanas Nauseda.
Nemačka je rasporedila 12 raketnih sistema Patriot, koji se koriste za presretanje balističkih i krstarećih raketa ili ratnih aviona.
Španija je dopremila sistem protivvazdušne odbrane NASAMS, Francuska šalje samohodne haubice Cezar, i uz Finsku i Dansku raspoređuje vojne avione u Litvaniji.
Ova zemlja je, uz Britaniju, isporučila sredstva protiv bespilotnih letelica.
Poljska i Nemačka su poslale snage za specijalne operacije pojačane helikopterima.
Drugi šalju opremu za borbu protiv bilo kakvih potencijalnih hemijskih, bioloških, radioloških i nuklearnih napada.
Litvanski predsednik vidi ove akcije saveznika kao potvrdu da je potrebno da NATO hitno uspostavi stalnu protivvazdušnu odbranu u baltičkim državama.
„Razmišljamo o tome šta će se desiti nakon završetka samita i radićemo sa saveznicima na stvaranju rotirajućih snaga za trajnu vazdušnu zaštitu“, rekao je on novinarima.
U selima pored beloruske granice, meštani su saopštili Rojtersu da se osećaju potpuno bezbedno, uprkos ponudi Minska da se tu nakon pobune smeste ruske plaćeničke trupe Vagner grupe i rusko nuklearno oružje.
Na aerodromu u Viljnusu, osam nemačkih raketnih bacača Patriot raspoređeno je sa cevima usmerenim u pravcu ruskog Kalinjingrada, a još dva prema Belorusiji.
„Znate gde se nalazite geografski i prilično dobro znate odakle pretnja dolazi. Litvanija je tražila od nas zaštitu samita, a takođe je NATO tražio pomoć od Nemačke. Ovo je naš odgovor“, rekao je potpukovnik Štefen Lib, komandant jedinice Patriota.
Litvanija je utrostručila jedinice pogranične straže na beloruskoj i ruskoj granici tokom leta, uz oficire iz Letonije i Poljske.
Dve zemlje su takođe poslale policiju da pomogne u patroliranju po Viljnusu.
Gradonačelnik Viljnusa je preporučio stanovnicima da odu na odmor van grada, ako žele da izbegnu gužve u saobraćaju, jer će veliki delovi centra prestonice biti zatvoreni tokom samita.
Kako javlja izveštač Tanjuga, deluje da su građani poslušali apel gradonačelnika, s obzirom na to da je na ulicama prisutan mali broj ljudi, policija patrolira i povremeno prolaze vozila pod njenom pratnjom.
Grad je okićen zastavama Litvanije, Ukrajine i NATO-a.

Topčiderska pozornica zarasla u korov
Topčiderska letnja pozornica iz 1947. godine, čiji je projektant poznati arhitekta Rajko Tatić, posle nekoliko godina intenzivnog korišćenja, pala je u zaborav i sada je demolirana i napuštena. U žižu javnosti ovih dana se vraća priča o pravu nad vlasništvom zemljišta na kojem je nikao ovaj topčiderski biser, ali i ideja o obnovi stare scene. Obraslu u korov, ovu nekada kultnu pozornicu danas čine jedino stare, istrulele daske na klupama u gledalištu. Prema najavama nadležnih iz opštine Savski venac ovo zaštićeno prirodno dobro moglo bi uskoro da povrati stari sjaj.
– Nije zahvalno precizirati dan kada bi obnova pozornice mogla da počne, iako postoji naša dobra volja. U najboljem slučaju uređenje scene moglo bi da krene u toku ove jeseni, mada bi realno bilo očekivati da ovaj kutak bude otrgnut iz zaborava tek naredne godine – objašnjava Vlada Radosavljević, član opštinskog veća Savskog venca.
Pre desetak godina pokrenuta je inicijativa da se obnovi Topčiderska letnja pozornica koja bi u glavnom gradu poboljšala kulturni život. Ovaj spomenik značajne turističke vrednosti podignut je na mestu nekadašnjeg Mašinog majdana, kamenoloma iz kojeg je vađena građa za prve dedinjske i topčiderske vile, ali i za ovu, danas zaboravljenu scenu. U kamenu ovih sedimentnih stena sačuvani su i fosilni ostaci riba iz doba mezolita, pa je ovo mesto i arheološko nalazište.
U opštini navode da će ovaj prostor sigurno postati stecište kulturnih dešavanja – književnih večeri, tribina, predstava i pogotovo koncerata, jer je akustika na pozornici uklesanoj u krečnjačke stene takva da se zvuk nesmetano čuje do poslednjih redova. U gledalištu inače ima mesta za 1.800 posetilaca, a od prošle godine uvedena je i autobuska linija 49 koja saobraća do stajališta ispred ove scene.
Na pitanje čije je zemljište na kojem više od pet decenija „leži” letnja pozornica, naš sagovornik odgovara da je država vlasnik, a opština korisnik po ugovoru o prenosu vlasništva.
– Nedavno su se oglasili neki građani koji tvrde da im je ova parcela oduzeta nacionalizacijom još pedesetih godina prošlog veka. Moram da napomenem da ovde nije reč o nacionalizovanoj imovini jer je po zakonu o eksproprijaciji starim vlasnicima još 1953. godine određena nadoknada u obveznicama za pomenutu imovinu. Ugovorom o prenosu prava svojine, opština je od pre 13 godina postala korisnik ovog zemljišta – izričit je Radosavljević.
Njegovo mišljenje, međutim, ne deli Snežana Krstić koja tvrdi da ništa ne bi trebalo da se preuređuje bez odobrenja porodice Krstić, vlasnika imanja nadomak Miloševog konaka.
– U pitanju je nasilna eksproprijacija zemljišta, a od našeg kamenoloma je krajem četrdesetih godina prošlog veka napravljena današnja pozornica. Imam verodostojan vlasnički list iz zemljišnih knjiga, kao i svedočanstvo i tapiju iz 1934. godine za zemljište koje je kupio Ljubomir K. Krstić, ađutant kralja Aleksandra Karađorđevića i general u štabu Stepe Stepanovića – objašnjava Krstićeva.
Naša sagovornica napominje da je od 2002. na adresu opštine Savski venac u više navrata slala dopise, kao i da joj niko od nadležnih, ni prošli niti sadašnji predsednik opštine, nije odgovorio. U Savskom vencu kažu da su pre nekoliko dana ipak primili dopis gospođe Krstić koji je ona poslala na ime predsednika opštine Tomislava Đorđevića. U njemu piše da se planovima u vezi sa preuređenjem Topčiderske letnje scene zanemaruje pravo na privatno vlasništvo, dok u opštini objašnjavaju da je pogrešno to što se ova sugrađanka poziva na budući zakon o denacionalizaciji, jer je u ovom slučaju reč o eksproprijaciji zemljišta.

Smotra srpske kuhinje u srcu Šumadije
Velika Plana – Zajednički program prvog Srpskog festivala hrane „Dobar ukus” i tradicionalnog Međunarodnog festivala novinara „Selo pres“ koji pišu o selu i poljoprivredi, održan je proteklog vikenda u Velikoj Plani, a okupio je gotovo 1.000 učesnika i gostiju iz svih krajeva Srbije. Bila je to svojevrsna revija etno-kulture, tradicije i običaja sa obilatom prezentacijom i degustacijom starih nacionalnih jela, ali i najkvalitetnijih industrijskih prehrambenih proizvoda.
Neposredni organizatori ovog skupa, Udruženje narodnih stvaralaca Srbije „Zavičaj” i „Seoske novine” iz Sremske Mitrovice, kao i osoblje ovdašnjeg hotela „Plana”, priredli su izdašnu ponudu hrane domaćeg porekla. Na tridesetak štandova predstavljeno je istinsko bogatstvo gurmanskog nasleđa Šumadije, Pomoravlja i Ponišavlja, Resavskog kraja, Banata i Srema, a našlo se tu i obilje jela koja baš i ne pripadaju srpskoj etno kuhinji, ali već uveliko odomaćenih na ovim prostorima. Jer, kako reče naš poznati kulinar Milijan Stojanić, „nije važno iz kog podneblja potiču namirnice već je bitno da pokažemo kako znamo da ih pripremimo“.
Tako se na trpezi koju su pripremile članice Kluba žena „Vredne Ruke“ iz Srpskog Itebeja, uz tradicionalna banatska jela moglo naći i po malo ukusa nemačke, rumunske i nemačke kuhinje, jer – objasnila je za naš list domaćica Kata Ninković – u Banatu se vekovima prožimaju običaji i kulture ishrane različitih nacija, pa se tako „često i u loncu krčka il' u rerni peče od sviju po nešto”. Videlo se to i po raskošnom svečarskom ručku koji su Banaćanke „zgotovile”: „rinflajš” od kuvanog živinsko meso sa krompirom i sosevima od višanja i mirođije, a pride punjeno pečeno pile, pa zapečena svinjska kolenica i, najzad, štrudle sa makom, rogačima, višnjama.
Grupa devojaka iz Ratine, kod Kraljeva, okupljena oko tradicionalne „Projade”, koja se već dugi niz godina održava u tom selu, iznela je pred posetioce nekoliko desetina kilograma raznih vrsta proje, pita zeljanica, gibanica sa sirom, peciva...
– Proja je nekada bila sirotinjska hrana, a danas je ima u ponudi svih iole otmenijih restorana – objasnila nam je Dušica Galović iz Ratine.
Bilo je proje i na štandu SUR „Radisaavljević” iz Despotovca, uz jagnjeće pečenje. Despotopovčani su, uz objašnjenje „da je hrana iz njihovog Resavskog kraja proizvod zdrave prirode”, svima srdačno nudili i razne suvomesnate domaće specijalitete, sireve i kajmak, pekarske proizvode. Masa posetilaca tiskala se i oko štanda sremskomitrovačke klanice „Mesko“, koji se povijao pod kulenom, šunom, pršutom, kobasicama i pančetom, a iznad štanda je postavljen pano na kojme je ispisana krilatica: „Kvalitet je to kada se vrati kupac, a ne proizvod“.
Pošto Srbi u hranu ubrajaju i dobre domaće rakije i vina, ni toga na ovom festivalu nije manjkalo. Šljivovica je dominirala ali se moglo naći i dobre lozovače, kajsijevače, kruškovače, medovače, kao i sortnih vina „Podruma Radovanović” iz Krnjeva. Na kraju je usledio i lovački paprikaš „čobanac”, koji su pripremili članovi Lovačkog društva „Fazan” iz sremskog sela Kukujevci, a zatim i višečasovni kulturno-umetnički program u izvođenju folklornih ansambala iz Boleča i Velike Plane.
Petko Koprivica
-------------------------------------------------
Priznanja saradnicima „Politike”
Među poslenicima „sedme sile” kojima su pripala priznanja Međunarodnog festivala novinara „Selo pres” za „višedecinijski rad na afirmaciji etno kulture i doprinos negovanju tradicije i običaja na srpskom selu“ našla su se i trojica saradnika našeg lista. Za serije tekstova objavljenih na stranicama „Politike”, Bogdanu Ibrajteru Tanetu, autoru stalne rubrike „Ljudi, godine, život”, dodeljena je nagrada „Zlatno zrno”, dok su specijalne povelje dobili i naši dopisnici Boško Lomović iz Gornjeg Milanovca i Petko Koprivica iz Vrbasa.
D. R.

Rebalans pameti
Pre nekoliko dana je jedan ugledni beogradski izdavač preko fejsbuka pozvao svojih petstotinak prijatelja – da kradu po knjižarama! Ovog, inače miroljubivog i pitomog čoveka, na stranputice ekstremizma poterala je činjenica da beogradski knjižari, sa posebnim naglaskom na knjižarske lance i lančiće, već mesecima ne isplaćuju dugove izdavačima, zbog čega će i on i mnogi drugi koji izdavaštvo doživljavaju kao pošten posao a sebe kao kulturne delatnike, propasti. I kao firme i kao ljudi. Njegovo objašnjenje etičkog aspekta ovog čina bilo je ubitačno jasno i ispravno: „Sve to što iznesete je i tako moje, a ja sam vas pustio...”
Odziv je bio veličanstven! Bilo je tu i zaposlenih po predmetnim knjižarama koji su obećali saučesništvo, budući da ni oni mesecima ne dobijaju i tako mizerne plate. Majki s malom decom koje su tvrdile da u kolica, pod bebu, mogu da spakuju čitava sabrana dela živih srpskih klasika. Jedan je hteo da se naoruža pištoljem na vodu, zgodno za ovu vrućinu. Ali je u svemu nedostajalo malo reda. Šta, do đavola, krasti? Knjige izdavača koji je akciju i pokrenuo i vraćati mu ih? „Ama ne, ljudi, kradite šta god hoćete, plišane mečke, toga su knjižare pune, mada je bolje nešto skuplje, kofere na primer! Svaka ozbiljna knjižara u gradu koja drži do sebe drži i kofere.“
Konceptualna FB bratija se primila na kofere, razvila se plodna diskusija oko toga gde posle parkirati groblje kofera i proglasiti ga za spomenik pokojnom srpskom izdavaštvu, kada se umešao još jedan kolega izdavač. On je celo društvo pozvao na žurke, kod sebe `u prostor`, to je ono što se nekad zvalo `imam praznu gajbu`. Piće i muzika, doduše, moraju da se ponesu... Naime, on uporno od svog najvećeg dužnika sluša isti izgovor: „Upravo smo kupili novi poslovni prostor, otvaramo još jednu knjižaru, nemamo, strpite se!“ Do sada mu duguju već toliko para da te `prostore` smatra svojim, pa što onda da ne pravi žurke u njima?
(/slika2)Pošto sam ja, kao i naše premudro rukovodstvo, pobornica pravne države, malo je falilo da potegnem komentar toj dvojici izdavača, uključujući i ostale koji nisu na fejsbuku – Pa tužite ih, pobogu! Naplatite se sudskim putem, naučite ih pameti. Možda bih to i uradila da istoga dana nisam na stranicama Politike pročitala tekst u kome država Srbija preti (preko novina!?) trgovinskim lancima kako će početi da ih kažnjava ukoliko ne izmire svoje obaveze prema dobavljačima. Ponavljam: preti da će početi! Ukoliko uzmemo u obzir koliki je obrt u samoposlugama, naspram onoga u knjižarama, jasno je da naša prestroga vlada od silnih pretnji tajkunima neće naći vremena ni za mrki pogled siromašnim vlasnicima knjižarskih lanaca. Depresivno! Mrzim kad ne vidim rešenje.
Iz ovog bedaka upadoh u još gori nakon rebalansa budžeta i najnovijeg saopštenja Ministarstva kulture o načinu isplate duga izdavačima za knjige namenjene bibliotekama. Da prepričam i ja celu storiju oko otkupa, al' svojim rečima. I da pređem u primereniji žanr, pošto je jako dramatično:
MK: (velikodušno) Kupujem ove knjige za biblioteke.
I: (stidljivo) To vam košta 135... (miliona dinara, ali nije bitno)
MK: (bahato) Dam ti 100, dosta ti je. (i pripišem sam sebi 35 rabata, kao da sam knjižara iz gornjeg teksta, a ne Ministarstvo kulture)
I: (skrušeno, nema mu druge) Pa dobro...
MK: (burazerski) Evo ruke! I ugovora. A sad lepo u to ime uplati na državni račun 8.
I: (stidljivo, dok pakuje knjige i plaća iz malog džepa golube knjigonoše) Ali zar ne treba prvo vi meni da platite 100, pa od toga ja vama 8?!
MK: (nervira se) Prvo PDV na sunce, sunce li ti žarko izdavačko!
I: (preplašeno, trči u banku) Dobro, dobro, a kad ćete vi meni...
MK: (iz OFF-a se čuje kako prolazi vreme, oko dva meseca) Hrk, hrk!
I: (vrpolji se) A kad ćete vi meni...
MK: (budi se, umivanje, začešljavanje, slikanje, fotošop) O-ruk! Konferencija za štampu!
I: Ali moje pare...
MK: (iz hare) Narode moj! Na osnovu rebalansa budžeta, do koga je došlo iz svima (sem pameti) poznatih razloga, novac izdavačima isplatićemo u dve rate od po 50. Prva će biti isplaćena za dva meseca, a druga kad na vrbi rodi Karađorđe, u Orašcu, mada nam je to iz programa zaštite kulturne baštine i dvorskih mobilijara.
I: (zblanuto, misli upao je u scensko stvaralaštvo, negde u Kanjiži, recimo) Šta pričate vi? Od čega ja da pravim nove knjige? Tih 50 mi je brat-bratu još 500 novih naslova.
MK: (glasom koji stimuliše realizaciju) Pis, maco! I odmah počni da trpaš u kasicu-prasicu mojih 10, koje ćeš na kraju godine da mi uplatiš na ime poreza na dobit!
I: (van sebe, prelazi na ti) Koju dobit kad ti meni duguješ?
MK: (master klas u Kustendorfu) Dobio si da ti dugujem, kako ne razumeš!
I: (vadi abakus i računa) Ispada da sam ti robu vrednu 135 prodao za 32?! Hiljadu naslova si pojeo!
MK: (pogledom od PR-a zatraži nešto za varenje tvrdih korica i klapni)
I: (đipa ko loptica-skočica) Dođe mi, dođe mi... da ti dođem i iznesem iz Ministarstva i kofere i mečke i sve... Al' nema šta da se iznese, sve ste već razneli!
MK: (baš ga briga) Hrk! Hrk! (do sledeće konferencije za štampu)
Da skratim, država se ponaša jednako kao i knjižari od kojih bi trebalo da zaštiti izdavače.
I, dobro, zašto se ja oko svega toga uzbuđujem kad nisam izdavač? Oni, poznato je, baš i ne ljube domaće pisce. Upravo zbog toga. I tih hiljadu knjiga, trećina ukupne godišnje srpske produkcije, koje neće biti objavljene zbog nenamirenih dugovanja države. Pošto će, bojim se, to mahom biti knjige domaćih autora. Toga se izdavači najlakše odreknu, budući da je za njih domaća književnost neprofitna delatnost. Kao i za autore, među nama rečeno, koji svoje izdavače, pod gornjim stresom, za honorare ni da pitaju ne smeju. Uzgred, uvidom u famozni rebalans budžeta saznajemo da neće sav novac namenjen knjizi otići na izmirenje dela duga. Lepa suma od 20 (miliona dinara, ili 200 ne preterano luksuznih i debelih knjiga, taman profil proizvoda domaćeg pisca) odvojena je za promociju naše književnosti u svetu. Koje književnosti? One koju o istom trošku ubijamo na domaćem terenu?
Ima li u našoj kulturi snage za rebalans pameti? O rebalansu sopstvenog morala neka svako porazmisli sam.
Autorka je univerzitetski profesor, pisac i prevodilac, dobitnica nagrade „Zlatno pero” „Politike Bazar”

Pozorišna bajka u Subotici
„Nedelju dana živela sam kao u bajci”, reči su kojima je Adrijana Teodoresku, teatrolog iz Rumunije, dočarala nedavno završeni 16. međunarodni festival pozorišta za decu u Subotici, na kojem je gostovala u svojstvu člana žirija. Tih dana Subotica je, zaista, ličila na bajku. Trgove, ulice, parkove Subotice i okolnih mesta „okupirala” su deca koja su želela da uplove u scenske čarolije svojih junaka. A imali su šta i da vide: bogat, maštovit program koji je tokom šest dana okupio na ovom prestižnom pozorišnom skupu više od hiljadu učesnika iz 18 zemalja.
U zvaničnoj selekciji Subotičkog festivala izvedeno je 20 predstava od ponuđenih 133, koliko je bilo prijavljeno sa svih strana sveta. Bajkovito, uz pesmu i igru najmlađa publika gledala je na sceni kako se zaljubljuju prinčevi i princeze, kako raste čarobni pasulj, dokle ide zloba stare veštice, kako sve mogu da vam pomognu dobre vile, ali i koje je mesto u našim životima zauzeo telefon, aparat bez koga se ne može zamisliti svakodnevica... Tu je i bogat prateći program: izložbe, filmske projekcije, performansi, promocije knjiga, forumi, okrugli stolovi. Subotička najmlađa publika, pa i stariji gledaoci, čini se, podjednako su uživali i u razigranim programima balerina, mažoretki, čudesima mađioničara, duhovitostima mnogobrojnih klovnova.
– Ovogodišnji festival odlikovala je raznolikost, različitost i raznobojnost kultura, jezika, naroda. Stvaralačko bogatstvo, od lutkarske i dramske scene, preko teatra senki, do bajki i marioneta. Festival je umetnički izazov, motiviše ljude da se između sebe izmere, razmene iskustva, otvore nove vidike, zato i ne čudi što su nam u goste stigli umetnici sa svih kontinenata – kaže Slobodan Marković, selektor i direktor festivala.
Međunarodni festival pozorišta za decu u Subotici, inače, osnovan je 1994. godine. Brižljivo biranim predstavama, gostovanjima svetskih umetnika, tokom proteklih 16 godina izborio je svoje mesto u svetskoj pozorišnoj porodici. Subotička publika je imala priliku da vidi na stotine i stotine predstava: „Snežana i sedam patuljaka” stigla je iz Bugarske, „Crvenkapa” iz Nemačke, „Ružno pače” iz Rusije, „Pinokio” iz Poljske i Italije, „Guliver” iz Slovačke, „Tri praseta i vukovi” iz Mađarske, „Krcko Oraščić” iz Rumunije... Veliko je zadovoljstvo videti sa koliko mašte lutkarska pozorišta izvode dela Mocarta i Čajkovskog, koje ih sve ideje podstiču da naprave predstavu i sa kojom porukom.
– Za decu život je bajka. Uporedna stvarnost, pored one od kašike, viljuške, kompjutera... U bajkama oni prepoznaju ne samo ono bajkovito, već i ono preteće, ne samo dobro, već i zametak zla, ne samo prinčeve i princeze, već i veštice i zle maćehe. Znači, dožive taj koloplet dobra i zla, koji čini život, a koji spoznaju na prihvatljiv način – kaže Jovan Ćirilov, predsednik festivalskog Saveta.
I pored prezauzetosti, profesor Henrik Jurkovski iz Poljske svake godine dolazi na Festival. U Suboticu rado dolaze i drugi umetnici i teatrolozi:  Vladimir Predmerski (Slovačka), Viktor Klimčuk (Belorusija), Jevgenij Ibragimov (Estonija), Katarina Hegedišova, Slovačka...
Ono što u ovom trenutku, ipak, nedostaje Subotičkom festivalu jeste adekvatan scenski prostor. Ulaz na sve predstave je slobodan, a velika gužva ispred pozorišnih sala najbolji je pokazatelj da Subotičani drže do pozorišne umetnosti.
– Festival jeste veliki, razuđen, predstave su dobre, ali Subotica ni izbliza ne može da ponudi adekvatne uslove za izvođenje tih predstava. Šta činiti u takvoj situaciji? Zaustaviti festival, prepoloviti ga, vratiti ga unazad i opet počinjati ispočetka? Mislim da bi to bio umetnički kraj festivala, i zato nijednog trenutka nije bilo dileme da treba nastaviti. Svesni smo činjenice da nemamo Narodno pozorište, da nemamo dečje pozorište, ali poslužili smo se onim što smo imali, a to su Scena „Jadran” i Pozorište „Deže Kostolanji” – naglašava Slobodan Marković.
U sklopu izdavačke delatnosti Festivala ove godine objavljena je knjiga „Moja profesija” Sergeja Obrascova u saradnji sa Pozorišnim muzejom Vojvodine.
Ovogodišnja selekcija Međunarodnog festivala pozorišta za decu u Subotici pokazala je veštinu i maštovitost scenske umetnosti. Selektor Slobodan Marković svoj posao nije završio. Čekali su ga Omsk i tamošnji pozorišni festival, a na jesen sledi put u Bratislavu, i tako redom, do sledećeg pozorišnog proleća u Subotici.

Budućnost Rusije je budućnost Evrope
Pojava knjige Natalije Naročnicke „Rusija i Rusi u svetskoj istoriji”, koju je objavila Srpska književna zadruga (Beograd, 2008) povoljna je prilika za našeg čitaoca da se temeljito i sistematski upozna sa idejama koje čine kulturnu i etičko-političku baštinu Rusije u svetskoj istoriji. Reč je o knjizi odista utemeljenoj na imperativima jasnoće i smisla i sve pouzdanijim uvidima u sekularne ideologije koje su oblikovale istoriju modernog doba; u ideologije koje su samo prividno zasnovane na odbacivanju tradicionalnih vera, zapravo, prividno potisnute religije. Sekularizacija je, eto, čudesni mehanizam pomoću kojeg religija postaje ne-religija; marksizam je svetovno hrišćanstvo.
Sistematski izložena u pet delova: Počev od rasprave o smislu istorije čovečanstva i istorijskog susreta Rusije i Evrope, ova knjiga nas duboko uvodi u istorijski i religiozno-metafizički, pa, svakako, i politički aspekt ruske tradicije, u dramatske stranice svetske i evropske istorije.
Njeno ishodište je nezaobilazno, ali preteško pitanje smisla istorije čovečanstva; ono se ne bi nikako ni postavljalo kada bi on, taj smisao, bio očevidan u tokovima svakidašnjih istorijskih događaja; a kao pitanje krajnjeg smisla istorije, ono, zapravo, prekoračuje sve mogućnosti našeg znanja i zaustavlja nam dah; dovodi nas u vakuum koji mogu ispuniti samo nada i vera.
Najpre je teološka misao pokušavala da odgovori na to veliko pitanje čovekovog smisla, tajne života, da izrazi, naročito svojom mističnom imaginacijom, večno čovekovo stremljenje prema beskrajnom. Nemogućnost da se stvori jedan progresivan sistem profane istorije na bazi verovanja, ima svoj pandan u nemogućnosti da se na osnovi uma projektuje jedan smisleni plan istorije. To potvrđuje zdrav ljudski razum; jer, ko bi se, danas, odvažio da daje sud o cilju i smislu savremenih događaja?
Novi vek je sveopšta sekularizacija. Njegov Bog je čovek koji će u ovom dramatičnom dobu ispoljiti sve svoje aktivističke potencijale. Moderni duh objavljuje se, i ne slučajno, na gnoseološkom planu; zahtev je to nove logike stvari, nove zakonitosti sveta, nove definicije čoveka, čiji je spoznajni simbol Dekart sa svojom dubokom intelektualnom revolucijom na putu čovečanstva prema istini i razumu. Logika, nova intelektualna intuicija, duša, a ne fizika, osnov je metafizike. Bog postoji, jer ja postojim, ja koji imam ideju Boga. No, tu je i Hobs: čovek je sam. Bog se o njemu ne stara niti ga kažnjava. Otkriće ravnodušnosti prema pravdi bilo je strašan udarac za čoveka. Hobsova doktrina je u anglosaksonskoj kulturi usmerila razvoj demokratije na put služenja liberalizmu i individualizmu.
Evropljani i Rusi su dali primere najviših dometa latinske i pravoslavne duhovnosti; izrazili su i dve različite forme odstupanja od Boga: geteovski Faust je postao ovaploćenje skepse gordog Zapadnog uma koji nad sobom ne prihvata nikakvog sudiju, a Ivan Karamazov drskog izazova Bogu ruske gordosti, koja ne želi da se pomiri sa dopuštanjem zla na zemlji.
S tim na umu, Natalija Naročnicka smatra da istinsko jedinstvo, koje može doneti uspon i samostalnost Evrope – jeste u priznavanju vaseljenske ekvivalentnosti naših iskustava. Budućnost je, misli ona, u konstruktivnom povezivanju istorijskog nasleđa i stvaralaštva svih etničkih, konfesionalnih i kulturnih komponenti Evrope: germanske, romanske i slovenske, Evrope latinske i Evrope pravoslavne. Zbog toga „ruski izazov” – nije izazov, već „poziv”, zaključujući da je budućnost Rusije – budućnost Evrope.
Kao poseban doprinos i značaj ove vredne knjige jeste njen metodološki prosede: autorka je, očito, bila načisto s tim da ako hoćemo da saznamo prošlost onakvu kakva je ona „u stvari” (Ranke), onda moramo težiti da joj priđemo s kriterijumima koji joj odgovaraju, da je proučavamo imanentno, da otkrivamo njenu vlastitu, unutrašnju strukturu, izbegavajući da joj namećemo naše savremene ocene.
Savremeni čitalac koji se nalazi usred političkih konflikata promenjivih odnosa i sudbonosnih preobrata, naći će u ovoj knjizi, pravom rudniku istoriografskih i istoriozofskih znanja, skraćenu povest kolektivne sudbine ruskog i evropskog sveta političkih i filozofsko-religijskih doktrina. I više, daleko više od toga; naći će u njoj sve bogatstvo suprotnosti i raznovrsnosti ideja i htenja koje, dakako, i dan-danas odlikuju i oblikuju čovekovu volju za stvaranjem, za boljim i smislenijim u svetu u kojem je, očito, nesigurnost stigma našeg vremena.
Prevod Ksenije Trajković korektan, vrlo dobar, pogovor Slavenka Terzića sažet i produbljen.

Gran pri „Ibis” filmu „Toni Manero”
SINEMA SITI FESTIVAL
Novi Sad – Gran pri (statueta „Ibis” i 10.000 dolara) za najbolji film internacionalnog takmičarskog programa „Egzit point” Međunarodnog festivala filma i medija Sinema siti, koji je sinoć završen u Srpskom narodnom pozorištu u Novom Sadu, pripao je čileanskom filmu „Toni Manero” Pabla Larena. Tako je odlučio žiri u sastavu: Tunđel Kurtic, predsednik (glumac, reditelj i producent, Turska), Elis Drizen (producent, Holandija), Labina Mitevska (glumica, Makedonija), Ivan Fila (reditelj, Češka) i Martin Blejni (kritičar, Velika Britanija). Žiri je obrazložio da je reč o „neverovatnoj, dubokoj i kompleksnoj priči o ubistvenoj opsesiji koja odslikava političku situaciju u zemlji pod brutalnom diktaturom u kasnim sedamdesetim”.
„Istorija Srbije je, u neku ruku, povezana sa istorijom Čilea. Potresne stvari desile su se i jednoj i drugoj zemlji, a film može da pruži novi pogled na njih. Moramo da se osvrnemo na prošlost ako želimo da razumemo sadašnjost”, napisao je reditelj Laren u pismu zahvalnosti povodom nagrade.
Priznanje za najbolju režiju programa „Egzit point” pripalo je Alekseju Učitelu za ruski film „Zarobljenik” a nagradu je primio glumac Vjačeslav Krikunov, dok su nagradom za najbolju ulogu ravnopravno nagrađene Beti Kizmoli, za holandski film „Katjina sestra”, i Leora Barbara, za francusko delo „Stela”. U ime nagrađenih glumica, nagradu je primila Olga Luzgina, glumica u drami „Katjina sestra”. Specijalno priznanje za poseban umetnički doprinos pripalo je mladim glumcima, naturščicima Ziji Mirzi Mohamedu i Haronu Ahadu, za uloge u drami „Dvonogi konj” Samire Makhmalbaf.
Gran pri (nagrada „Ibis” i 10.000 dolara) za najbolji film domaćeg takmičarskog programa „Nacionalna klasa” pripalo je delu „Obični ljudi” Vladimira Perišića, za „film koji dira, dotiče, pomera i podstiče na razmišljanje” – odlučio je međunarodni žiri u sastavu: Pjer Žalica, predsednik (reditelj, Bosna i Hercegovina), Ludovik Šavaro (animator, Francuska), Iljana Kitanova (glumica, Bugarska), Porik Dilejni (glumac, Irska) i Srđan Koljević (scenarista i reditelj, Srbija).
„Želim da u Srbiji, kao i svuda, danas kada kinematografija zavisi od industrije, bude više prostora i hrabrosti za autorski film”, istakao je Perišić u pismu upućenom povodom osvojenog Gran prija.
Nagradu za režiju žiri je dodelio Srđanu Dragojeviću za film „Sveti Georgije ubiva aždahu”, dok je za scenario nagrađen Miroslav Momčilović za „Čekaj me, ja sigurno neću doći”. Priznanja za žensku i mušku ulogu dodeljena su Mirjani Karanović, za dramu „Tamo i ovde” Darka Lungulova, i Lazaru Ristovskom, za film „Sveti Georgije ubiva aždahu”. Za najbolju montažu je nagrađen Petar Marković za „Sveti Georgije ubiva aždahu”, a nagradu za fotografiju osvojio je Aleksandar Ramadanović za „Jesen u mojoj ulici” Miloša Pušića kojem je pripalo specijalno priznanje.
Žiri domaćeg takmičarskog programa ocenjivao je i filmove takmičarskog programa „Do 10.000 dolara”, a nagradu za najbolji film (statueta „Ibis” i 2.000 dolara) osvojio je naš autor Ognjen Glavonić za dokumentarni film „Živan Pujić Džimi”, dok su druga i treća nagrada pripale Egmontu Majeru, za nemački film „Crveni zeka”, i Lucijanu i Nataši Muntean, za srpski film „Putovanje crvenog frižidera”.
Za najbolji film stranog programa žiri kritičara Fipresci Srbija nagradio je avganistansko delo „Kabulsko dete” Barmaka Akrama, za najbolji domaći film proglasio je film „Čekaj me, ja sigurno neću doći” Miroslava Momčilovića, a specijalno priznanje dodelio je filmu „Život i smrt porno bande” Mladena Đorđevića. Nagradu za najangažovaniji film festivala žiri srpskog ogranka Fiprescija dodelio je Sebastijanu Dogartu za američki film „Osvajanje Kondi”, koji je sinoć istakao da se „Kondolizi Rajs treba suditi za ratne zločine koje je počinila za vreme vladavine Džordža Buša”.
Nagrada publike za najbolji film pripala je animiranom delu „Tehnotajz: Edit i ja” Alekse Gajića kojem je sinoć uručeno i priznanje za doprinos razvoju srpske kinematografije koje dodeljuju novosadski festival.
Tokom osam dana festivala Sinema siti, koji je završen projekcijom filma „Belami” Kloda Šabrola, u osam bioskopa prikazano je 150 filmova, a festival je posetilo više od 70.000 gledalaca. Posetioci grada bioskopa, što je Novi Sad bio prethodnih dana, bili su verni filmu čak i kada je kiša pratila projekcije na otvorenom.
Ivan Aranđelović

Kako bi studenti rešili ekonomsku krizu
Očigledno je da će ove godine privredu Srbije, čiji je bezmalo sav izvoz namenjen tržištu Evrope (čak 96,55 odsto), zahvatiti ozbiljna recesija – po ugledu na svoje mnogo starije kolege ekonomiste, nimalo optimistično zaključuju na kraju svog istraživanja o uticaju svetske ekonomske krize na domaću privredu studenti završne godine Fakulteta za ekonomiju, finansije i administraciju (FEFA).
Jer, po ekonomskom horoskopu, koji su skrojili akademci Ana Vjetrov, Uroš Đurić, Tamara Radenković, Iva Cvjetićanin, Emilija Žutić, Olga Kalašić i Stefan Dragutinović, srpskoj privredi se ne piše dobro. Smanjenje industrijske proizvodnje, zatvaranje preduzeća, smanjenje plata, povećanje broja nezaposlenih, najverovatnije će zabiberiti život svim igračima na srpskom tržištu, smatra ova grupa studenata, čiji su mentori profesor dr Mihailo Crnobrnja, docent Iskra Maksimović i magistar Aleksandar Kovačević.
– Jedan od načina za izlazak iz krize jeste kreiranje uslova za značajnije privlačenje stranih direktnih investicija. Srbiji su potrebne strukturalne reforme na svim nivoima, kako bi se povećala konkurentnost privrede koja je, po poslednjim istraživanjima Svetske banke, na veoma niskom nivou. Jedna od reformi odnosila bi se na obrazovni sistem, čime bi se unele novine koje bi omogućile stvaranje komparativnih prednosti na tržištu znanja u Srbiji – predlažu budući eksperti, jer upravo je neznanje bio jedan od izazivača globalne krize.
Na jednoj strani nalazili su se pohlepni prodavci sa lošim investicionim planovima, koje su ipak odlučili da prodaju, jer su se na drugoj strani nalazili neobrazovani finansijeri koji su svesno ulazili u takve investicione planove, procenjuju mladi istraživači. Pomalo u šali objašnjavaju da je globalnoj krizi u velikoj meri kumovalo to što su se učesnici na tržištu ponašali kao Majkl Daglas u ulozi tajkuna u čuvenom filmu „Volstrit” i rukovodili se devizom „Pohlepa je dobra”.
– Situaciju u kojoj se naša zemlja našla dodatno komplikuje struktura izvoza u kojoj dominiraju primarni proizvodi sa malim učešćem industrijske obrade, a za kojima je tražnja na svetskom tržištu već na početku krize opala – procenjuju.
„Zbog dugogodišnjeg vođenja ekspanzivne fiskalne politike, učešće javne potrošnje u budžetu značajno je povećano, trgovinski deficit beležio je rast i sa očekivanim smanjenjem priliva stranih direktnih investicija, makroekonomska stabilnost zemlje može biti dovedena u pitanje”, stručnim rečnikom napisali su studenti ovog fakulteta. A prevedeno na jezik njihovih vršnjaka, to znači da je država trošila mnogo više nego što je zarađivala, uvoz bio veći od izvoza, pa zato strani ulagači oklevaju da svoj novac ulože ovde, pa je stabilnost privrede poljuljana.
Na više od 80 strana, ovi mladi intelektualci skenirali su uzroke i posledice promaje koja je prošle godine počela da duva sa Volstrita, a, prema njihovoj proceni, kriza nije nastala slučajno. Neodgovorno ponašanje državnih institucija SAD za kontrolu finansijskog tržišta i nestručnost u radu rejting agencija kumovali su razvoju globalne finansijske nevolje. Međutim, za razliku od nobelovca Džozefa Štiglica, koji smatra da ova kriza nagoveštava kraj kapitalizma, srpski studenti se ne usuđuju da daju takvu procenu. Doći će do „proste korekcije tržišta, odnosno promene pogrešnih očekivanja uzrokovanih neznanjem”, uvereni su mladi ekonomisti.
Inače, svoje istraživanje o krizi studenti su počeli na najosetljivijem delu finansijskog tržišta – berzi. To samo upućuje na činjenicu da su sagledavajući efekte finansijske bure, akademci išli redom, jer je Beogradska berza bila jedna od prvih žrtava krize. Povlačenje stranih investitora, bilo je glavni uzrok što se BELEX15, zvanični indeks Beogradske berze, strmoglavio mnogo više, nego pokazatelji berzanskog poslovanja u susedstvu.
Takođe, jedan od prvih indikatora koji je ukazivao na sve ozbiljnije razmere krize jeste rast bankarskih kamata.
– Posledice prelivanja krize sa finansijskog na realni sektor Srbije, ogledaju se u nedostupnosti finansijskih sredstava. Usled manjka kapitala, njegova cena će poskupeti, finansiranje iz kredita biće ograničeno i uslovi za dobijanje kredita biće rigorozniji – predviđaju.
Studenti su u svom radu javno prozvali kreatore ekonomske politike, ističući da postoji veliki nesklad i nekomplementarnost u vođenju monetarne i fiskalne politike. Kao prilog ovoj tvrdnji navode činjenicu da od 2000. godine pa do danas Ministarstvo finansija vodi izrazito ekspanzivnu fiskalnu politiku, dok je Narodna banka Srbije prinuđena da sprovodi izrazito restriktivnu monetarnu politiku, kako bi neutralisala inflatorne pritiske i obezbedila makroekonomsku stabilnost zemlje.

Šta nam mese pekari
Stariji kupac nedavno je u „Merkatoru” zatražio od prodavca jedan hleb.Zbunio se kada je samo sekund kasnije bio zasut brdom pitanja. Trgovac je očekivao precizniju porudžbinu jer na rafovima iza njega stoji izloženo desetine različitih vrsta ove osnovne namirnice. Višedecenijski izbor – crni ili beli, u Beogradu odavno ne važi. Nije lako ni dati odgovor na pitanje koliko se vrsta hleba nudi potrošačima, ali procenjuje se da je na rafovima supermarketa i pekara izloženo oko 50 različitih tipova malih, srednjih i velikih vekni. Tu su obični beli i crni, ali i manastirski, moravski, komšijski, integralni, lovački, baget, sa začinima, seljački, mlinarski, vodeničarski, sa nekoliko različitih zrna, sa suncokretom, pa čak i nove vrste (ćebata) sa maslinama ili paradajzom, posni, dijet, dijabet, nordijski, sendvič, kukuruzni, porodični, pogače, tost, upakovani produžene trajnosti, hlebovi već isečeni na kriške ...
I dok potrošači sa dubljim džepom u supermarketima kupuju razne specijalne hlebove među kojima je i onaj od 350 grama po ceni od 150 dinara, kupci skromnijih finansijskih mogućnosti pazare u SOS marketima gde bela vekna teška pola kilograma staje 23 dinara.
Kako u tom „moru” hleba potrošač može da se snađe i odabere pravu veknu, da li da se opredeli prema sopstvenoj želji ili da bira cenu? Po pravilu, pored svih tih na prvi pogled neodoljivih vekni nema nikakvih objašnjenja o sastavu, odnosno o specifičnosti. Deklaraciju nose samo oni upakovani.
Jedna od skupljih vekni u prestoničkim marketima je „pur-pur” hleb od 350 grama – košta 168 dinara, što znači da bi za kilogram valjalo izdvojiti 480 dinara. Na drugoj strani ponude je vekna „narodnog” polubelog hleba koja u zavisnosti od prodajnog mesta košta od 30 do 40 dinara. Pekari objašnjavaju da je i pored velike ponude, i dalje najprodavanija vrsta običan svima dobro znani beli hleb. Jeste da potrošači nisu baš sigurni u gramažu vekne koja je najčešće 500 grama, ali navika, a posebno cena, presudne su. Trgovci u supermarketima kažu da se dobro prodaju i ražani, francuski, „avala”, od heljde, „beogradski”, sendvič, integralni…
– Nemamo preciznih podataka o tome koliko tačno vrsta hleba izlazi svakodnevno na tržište. To je danas teško utvrditi, budući da osim pekara i veliki trgovinski lanci razvijaju sopstvenu proizvodnju. Ali ono što znamo jeste da je običan beli hleb, poput „save” najpopularniji i zauzima oko 90 odsto tržišta, dok svega 10 odsto otpada na sve druge vrste – objašnjava Zoran Pralica, predsednik Unije pekara Srbije, dodajući da primećuje da se građani zbog zdravlja okreću novim, integralnim vrstama hleba sa žitaricama.
To potvrđuju i nutricionisti. I dok svima „kreće voda na usta” pri pomisli na vruću veknu belog hleba sa hrskavom koricom, oni savetuju da tu vrstu treba izbegavati.
– Beli hleb nije nezdrav, ali je nutritivno veoma siromašan budući da sadrži samo skrob. Preporučujem crni, ražani ili integralni jer su bogatiji vitaminima i proteinima. Ali da bi sugrađani bili sigurni da jedu kvalitetan hleb najbolje bi bilo da ih kupuju u prodavnicama zdrave hrane. I treba ih kombinovati. Nekoliko dana kukuruzni, pa ječmeni, pa ražani i tako ukrug – savetuje Maja Milenković-Astaloš, nutricionista.
Nutricioniste ne čudi to što je beli hleb i dalje najtraženiji i uveravaju kupce koji brinu o svom zdravlju i težini da dijetalni hleb nije nekaloričan i da ne može da se konzumira u neograničenim količinama.
– Svaki hleb goji. Razlika je u tome koji je nutritivno kvalitetan, a koji nas samo zatrpava skrobom – zaključuje naša sagovornica.
S. Despotović
-----------------------------------------------------
„Pur-pur” ili smrznuti
Pekari objašnjavaju da je „pur-pur” hleb produžene svežine, koji se proizvodi od samlevenog zrna „pur-pur” pšenice i raži, a sadrži i orahe i semenke bundeve.
U supermarketima se može naći i takozvani smrznuti hleb. On se ispeče 70 odsto u pekarama, a potom se pakuje i šalje u prodajne objekte u kojima se dopeče. Cena ovog hleba je oko 40 dinara. U supermarketima se mogu kupiti i smrznute pogače i lepinje.

Vladu ne brine inflacija
Narodna banka Srbije je, posle višenedeljnog odlaganja i merkanja trenutka, donela odluku da svoju osnovnu (referentnu) kamatnu stopu smanji sa 14 na 13 odsto. Neko će reći da to i nije neko pojevtinjenje kredita, pogotovo ako se zna da su sve evropske, pa i većina centralnih banaka najjačih zemalja u svetu tu kamatu spustile gotovo do same nule. Mi, nažalost, još ni izdaleka nismo deo tog sveta.
Zbog toga odluku NBS ne treba posmatrati samo iz ugla nominalnog sniženja stope, već je osmotriti u svetlu još nekih činjenica, koje su prethodile samom potezu. Drugim rečima, ako se malo i država uključi u antiinflacionu politiku, zbog koje se do sada nije mnogo sekirala, čak ju je i svojski podgrevala, postoje realni izgledi da ovo bude početak laganog svođenja te kamate u primerenije vrednosti.
U priželjkivanju ovakvog scenarija ne pomažu mnogo iskustva razvijenog sveta, gde je usled recesije došlo do osetnog pada gotovo svih vidova potrošnje. Inflacija je, razume se, sišla na najniže grane. U poreski, odnosno budžetski, uređenim zemljama, država uz pomoć uhodanih tržišnih mehanizama zna šta joj je činiti u godinama recesije. Smanjuje cenu kredita i novca uopšte. Kod nas kao da se i NBS i banke s njom inate sa svetskom praksom, pa i stručnim preporukama. Cena kredita i novca je paprena.
U NBS imaju uvek spreman isti odgovor – država nas ne prati u antiinflacionoj politici. Njoj je više stalo do poreza i budžeta nego do niske stope inflacije. Guverner NBS Radovan Jelašić to, konačno, i dokazuje – od dogovorenih 15 odsto godišnjeg rasta cena za robu i usluge koje su u nadležnosti vlade, država je za nešto manje od pet meseci već „ispucala” 13 procenatna.
Zbog toga su, kako su izračunali stručnjaci FREN-a (Fonda za razvoj ekonomske nauke), dajući time za pravo guverneru, cene u Srbiji 8,8 odsto na godišnjem nivou. U prva četiri meseca inflacija je, najviše zbog potreba budžeta, porasla 4,8 odsto. Da je vlada, međutim, imala pristup inflaciji kakav je imala NBS, cene bi kod nas početkom maja bile svega – 2,8 odsto. Gde bi Srbija bila na ovoj tabeli? Dovoljan je samo ovlašan pogled.
Nema sumnje da je Monetarni odbor NBS, donoseći odluku o smanjenju referentne kamatne stope imao u vidu i ovu činjenicu, ali i još neke druge. Recimo, da je pad privredne aktivnosti, a s njom i svih oblika potrošnje (od kojih najviše boli investiciona) za više od 20 odsto, veći nego što se očekivalo. Dezinflatorno deluju stabilizacija kursa i smanjenje budžetskog deficita. Epilog – niža referentna kamatna stopa.
Dobra, oprobana priča, šta bi bilo – kad bi bilo, pogotovo u pogledu eventualne cene novca da je kojom srećom inflacija ispod tri, a ne bezmalo devet odsto, u ovom času nema nikakve vajde. Pitanje je šta se u ovakvim okolnostima, pa i pred najavljeni dolazak misije MMF-a početkom avgusta, može očekivati.
Ekonomski stručnjaci i guverner Jelašić ne razlikuju se mnogo u procenama o ovogodišnjoj ukupnoj stopi inflacije – oko deset odsto. Guverner bi to rekao – osam plus minus dva procentna poena. Pod uslovom, naravno, da ne dođe do većih lomova na svetskom, ali i našem skučenom ekonomskom prostoru.
Sve oči, pogotovo najsiromašnijeg dela stanovništva, jer oni plaćaju najveći inflatorni ceh, uprte su u državu i njenu veštinu da obuzda cene pod svojom „šapom”, ali i da umešno „ispegla” budžetski deficit bez podizanja PDV-a ili uvođenja novih akciza.
I taman kada su se svi ponadali da će država umeti da se nosi s tim i drugim izazovima, stigla je vest o novom poskupljenju goriva – za oko četiri dinara. Lep „kvasac” za sve one koji jedva čekaju da poskupe svoju robu ili usluge – saobraćaj ili poljoprivreda. Prepuštajući naftni monopol tuđoj, privatnoj kompaniji i zaklanjajući se iza nekakve uredbe o formiranju cena, država dopušta poskupljenja goriva iako barel sirove nafte na svetskim berzama stagnira baš kao i dolar na našim kursnim listama. Državi to ide u prilog. Puni budžet. Koliko će nas to sutra koštati?
Važno je preživati ovu godinu, makar i sa dvocifrenom inflacijom, jer ona s manje političke i ekonomske odgovornosti učini ono zašta još nismo spremni – da trošimo samo ono što smo zaradili i da ulažemo u budućnost, a ne u održavanje kakvog-takvog socijalnog mira po cenu generacija koje dolaze.

Srpske maline bez konkurencije
Čačak – Procene ovosezonskog roda maline u zemljama Evrope i obe Amerike nagoveštavaju da će se Srbija vratiti na prvo mesto u svetu, gde je po proizvedenim količinama i bila do 2006. godine. Prvi berači tek su, prošle sedmice, ušli u malinjake i cena još nije dobila konačni lik, pa se kilogram na pijaci u Čačku prodaje za 200, dok hladnjače u otkupu nude 140 dinara. Ali, kvalitet je ostao nedostižan za sve srpske konkurente.
– Po tome smo decenijama bez premca u svetu. Pojam srpske maline, odnosno maline ariljskog kvaliteta, mnogo pre nas definisali su kupci iz razvijenih zemalja zapada jer su bolje znali šta nam uzimaju nego mi šta im dajemo – kaže za Po„litiku” inženjer Aleksandar Leposavić (35) iz čačanskog Instituta za voćarstvo, jedan od vodećih poznavalaca u nas za ovu vrstu voća.
On je objavio podatke o godišnjim kontingentima u Srbiji i svetu. Godine 2006. proizvodnja u Srbiji bila je 80.000, u SAD 65.000, Čileu 63.000, Poljskoj 52.000 tona. Godinu kasnije redosled je bio – SAD (73.000), Srbija (65.000), Čile (59.000), Poljska (55.000), a lane – SAD (75.000), Čile (61.000), Srbija (55.000), Poljska (50.000). Sve druge države, računajući i Kinu, ne prelaze godišnju proizvodnju od 14.000 tona pojedinačno.
Izuzetak je Rusija, gde se godišnje proizvede oko 110.000 tona ali na naturalni način, pošto se više od 90 odsto potroši u domaćinstvima proizvođača, dok Srbi čak 98 odsto svog roda prodaju u inostranstvu. Najveći uvoznici u prošloj godini bili su Nemačka (60.000 tona) i SAD (30.000), a Nemci su ubedljivo vodeći potrošači ovog voća u svetu, sa 793 grama po stanovniku godišnje.
Visoka cena maline u prošlogodišnjem otkupu navela je brojne voćare u Srbiji da zasade nove plantaže.
Ali, bez obzira na dugogodišnju vodeću poziciju na svetskom tržištu smrznutih plodova, situacija u srpskim malinogorjima nije nimalo ružičasta – napominje Leposavić.
Naređao je četiri razloga za to. Nekontrolisani uvoz i proizvodnja zaraženog sadnog materijala doveli su do propadanja dela plantaža. Jednako pogubna jeste prepuštenost proizvođača prodavcima hemije i mineralnih đubriva pa po „nižoj ceni” dobijaju preparate i hraniva koji su ispod svakog standarda.
Mnogi uzorni malinari, slušajući takve mutivode, upropastili su zasade. Treći razlog je mali broj stručnjaka na terenu, a četvrti loša protivgradna zaštita.
– Uprkos svemu, srpska malina ima perspektivu. To dokazuju i primeri velikog proizvođača Milomira Stojića iz Mirosaljaca koji malinu, gaji na površini od oko 5 hektara, i Sveta Karaklajića iz Bukovice kod Ivanjice, koji ima 11 ari što je tipično za naše uslove. Godinama, oni postižu prinose od preko 30 tona maline vrhunskog kvaliteta po hektaru, čime se ne mogu podičiti proizvođači iz drugih delova sveta – navodi naš sagovornik.
Čačanski Institut objavio je ovih dana drugo izdanje knjige „Savremena proizvodnja maline”, iz pera profesora dr Svetislava Petrović i Aleksandra Leposavića. Autori su izračunali da je za podizanje jednog hektara maline, sorte vilamet, u zapadnoj Srbiji danas potreban 13.791 evro. Obuhvaćene su, precizno u cent, 33 rashodne stavke podeljene u tri grupe: troškovi materijala (9.459 evra), usluge (1.710) i radna snaga (2.622).
Napravili su, takođe, kalkulaciju za ovogodišnji rod, predvidevši pet vrsta troškova. To su izdaci za materijal, đubriva i pesticide (1.356 evra), prevoz đubriva, kultiviranje, prskanje (1.130), radnu snagu (6.580), amortizaciju (1.377) i nepredviđene troškove (500). Ukupni rashodi, tako, dostižu 10.943 evra, dok vrednost proizvodnje, uz prinos od deset tona po hektaru i cenu od 1,40 evra, iznosi 14.000 evra. Ova računica predskazuje dobit od 3.057. evra po hektaru ili 21,8 odsto vrednosti proizvodnje.
G. Otašević

Vučić priredio večeru za predsednika Crne Gore
Predsednik Srbije Aleksandar Vučić ugostio je na večeri predsednika Crne Gore Jakova Milatovića, koji boravi u zvaničnoj poseti Srbiji.
„Poželeo sam dobrodošlicu predsedniku Crne Gore Jakovu Milatoviću, uveren da otvaramo novo poglavlje u odnosima između naših zemalja i bratskih naroda", napisao je Vučić na Instagram nalogu "budućnostsrbijeav".
Prethodno je Milatović na svečanom prijemu u Crnogorskoj kući u Beogradu, poručio da, nakon poseta Evropskim institucijama i sedištu NATO u Briselu, dolazi u Beograd "u nameri da da doprinos revitalizaciji političkih odnosa dve zemlje".
Milatović je danas stigao u zvaničnu dvodnevnu posetu Srbiji, a na aerodromu "Nikola Tesla " u Beogradu dočekao ga je prvi potpredsednik Vlade i ministar spoljnih poslova Srbije Ivica Dačić.
Kako je najavljeno, Milatović će se sutra, uz ceremonijalni doček ispred Palate Srbija, sastati sa predsednikom Srbije Aleksandrom Vučićem, a nakon toga i sa predsednikom Narodne skupštine Vladimirom Orlićem.
Predviđeno je da predsednik Crne Gore u okviru posete položi venac na Spomenik neznanom junaku na Avali uz vojne počasti, kao i da položi cveće ispred Osnovne škole "Vladislav Ribnikar".

U Indiji 15 mrtvih u monsunskoj kiši
Najmanje 15 ljudi poginulo je na severu Indije u poplavama i klizištima izazvanim monsunskim kišama, a Nju Delhi je zabeležio rekordnu količinu padavina u jednom danu u poslednjih 40 godina, saopštle su danas tamošnje vlasti.
U Nju Delhiju, gde su putevi bili potopljeni, palo je 153 milimetra kiše, najviše u jednom julskom danu za 40 godina.
Pošto meteorološke službe predviđaju još jedan dan jake kiše, vlasti su naložile da škole u Nju Delhiju budu sutra zatvorene.
Mediji su preneli da je 15 osoba poginulo u protekla 24 sata u šest indijskih saveznih država na severu.
Planinske države su najteže pogođene. Prijavljena su klizišta na oko 700 puteva.
Period monsuna u Indiji traje od juna do septembra i svake godine ima žrtava i pričinjena je materijalna šteta, prenosi Tanjug.

Zelenski još nije doneo odluku da li će prisustvovati samitu NATO-a u Viljnusu
KIJEV – Ukrajinski predsednik Volodimir Zelenski još nije doneo konačnu odluku da li će ići na samit NATO-a u Viljnusu, izjavila je danas potpredsednica ukrajinske vlade za evropske i evroatlantske integracije Olga Stefanišina.
Ona je za ukrajinske medije rekla da će konačna odluka Zelenskog o prisustvu samitu NATO-a biti doneta u zavisnosti od završnih dokumenata tog skupa na kojima se još radi, preneo je TAŠ.
Generalni sekretar NATO-a Jens Stoltenberg rekao je ranije da će Zelenski prisustvovati prvom sastanku Saveta Ukrajina-NATO na marginama samita.
Stoltenberg, međutim, nije obećao da će tokom samita u Viljnusu Ukrajina biti pozvana da se pridruži NATO-u nakon što se neprijateljstva u zemlji završe.

Teško do neradne nedelje u trgovinama
Tri godine posle Crne Gore, još jedna zemlja u našem okruženju zabranila je rad nedeljom. U Hrvatskoj je pre nekoliko dana stupio na snagu novi zakon o trgovini prema kojem će prodavnice nedeljom biti zatvorene. Zabrana ipak nije potpuna, jer trgovci mogu odabrati 16 nedelja u godini tokom kojih bi eventualno mogli da rade. Radno vreme od ponedeljka do subote samostalno će određivati trgovac, ukupno do 90 sati sedmično.
 
U Srbiji se nedelja po pravilu tretira kao neradni, odnosno dan za odmor. U Savezu samostalnih sindikata trgovine Srbije podsećaju da u zakonu ipak treba da piše da je nedelja dan odmora, a ne da je „po pravilu dan odmora”, kako je prema važećem zakonu. Naglašavaju i da zahtev da se zabrani rad prodavnica nedeljom u Srbiji ne znači zalaganje za manje rada, jer prema zakonu radna nedelja traje pet dana, sedmično se radi po 40 časova, a rad nedeljom nije regulisan.
Radoslav Topalović, predsednika Saveza samostalnih sindikata trgovine, podseća da je u zemlji trenutno angažovano oko 300.000 trgovaca koji u proseku mesečno zarade oko 54.000 dinara, što je otprilike na nivou iznosa minimalne potrošačke korpe.
– Neosnovane su procene poslodavaca da će biti manji promet u radnjama ako nedelja i državni praznici budu neradni dani, jer će se kupci u istom obimu snabdevati radnim danima. Kupac koji je rešen da pazari neki proizvod, kupiće ga ili dan ranije ili dan kasnije. Zato, ti prigovori nisu utemeljeni. Drugo, ukidanjem nedelje kao radnog dana neće biti smanjena potreba za angažovanjem radnika, već naprotiv, više njih biće potrebno da radi, recimo, subotom i ponedeljkom, jer će tada biti i više prometa – smatra Topalović. Podseća da početak i kraj radnog vremena nije stvar kolektivnog pregovaranja nego je Zakonom o radu regulisano da radna nedelja traje 40 časova. Zato je ovaj sindikat tražio da se izmeni taj propis kako bi nedelja bila neradni dan, a da izuzete budu samo institucije koje su od javnog značaja i moraju da rade nedeljom. Od prve inicijative prošlo je  sedam godina, ali niko nije bio voljan da se ozbiljnije time pozabavi, ni Socijalno-ekonomski savet, ni Ministarstvo za rad i zapošljavanje, jer su to institucije kojima su sindikati podnosili inicijative.
Savez samostalnih sindikata je na tu temu svojevremeno čak i anketirao radnike, a analiza je pokazala da većina zaposlenih ne želi da radi nedeljom.
– Nisam siguran da bi sada, u naletu ove inflacije, isto tako razmišljali. Verovatno bi pristali da rade nedeljom za veću naknadu. Zato podržavamo inicijativu da se rad nedeljom plaća kao i državni praznik, da dnevnica bude 110 odsto tog dana – dodaje Topalović. Navodi da onaj ko mora na posao nedeljom zaista treba da bude više plaćen, zato što više radi i nije sa porodicom.
Podsećanja radi, onaj ko radi nedeljom ne ostvaruje po zakonu pravo na uvećanu platu, sem u slučaju da to nije uređeno aktom između poslodavca i zaposlenog. Fiksno uvećanje zarade nije prepoznato jer je poslodavcima data mogućnost da rad organizuju kako njima odgovara. Stručnjaci za radno pravo naglašavaju da zbog uvećanja zarade za rad nedeljom ne bi bilo neophodno menjati Zakon o radu, jer je naš propis ekstenzivan u tom delu, pa je opštim aktom moguće predvideti razloge za uvećanje plate koja nije opisana u samom zakonu. Kako je ranije za „Politiku” objasnio Bojan Urdarević, profesor radnog prava na Pravnom fakultetu u Kragujevcu, ne postoji nikakva zakonska prepreka da se sa postojećim zakonom predvidi dodatno plaćeni rad i da se utvrdi iznos uvećanja zarade nedeljom.
– Samo, to niko neće da radi, jer ne postoji zakonska obaveza – naveo je on.
Predstavnici sindikata smatraju da neradna nedelja ne bi mogla da prouzrokuje nove otkaze, jer u trgovini već postoji manjak radne snage, ali poslodavci ipak tako ne misle. Strahuju od pada prometa i profita, smanjenja zarada, otpuštanja radnika u sektoru maloprodaje, nezadovoljstva potrošača...

Milatović: Cilj posete Srbiji revitalizacija političkih odnosa
Predsednik Crne Gore Jakov Milatović poručio je večeras, na svečanom prijemu u Crnogorskoj kući u Beogradu, da, nakon poseta Evropskim institucijama i sedištu NATO u Briselu, dolazi u Beograd „u nameri da da doprinos revitalizaciji političkih odnosa dve zemlje”. Prisustvo predsjednika Vučića na mojoj inauguraciji 20. maja, ministra Dačića na Samitu u okviru Procesa saradnje u jugoistočnoj Evropi u Podgorici 27. juna, i ova moja prva poseta Beogradu u tako kratkom vremenskom periodu upravo idu u prilog unapređenju odnosa dve države”, naglasio je Milatović.
Ukazao je na to da je revitalizacija političkih odnosa važna za unaprjeđenje ekonomskih odnosa, što ima za rezultat direktne benefite za privredu i građane dve zemlje, navodi se u saopštenju iz Kabineta crnogorskog predsednika.
Milatović je podsetio da je Srbija Crnoj Gori ubedljivo najveći trgovinski partner, sa robnom razmenom od 764 miliona evra prošle godine, što predstavlja petinu ukupnog prometa robe sa inostranstvom. Srbija je za nas i najveće turističko tržište. U 2022. ostvareno je 435 hiljada dolazaka turista iz Srbije u Crnu Goru, što je udeo od 21 odsto od ukupnog broja dolazaka stranih turista. Kada govorimo o strukturi, najviše noćenja ostvarili su turisti iz Srbije, i to nešto iznad 3 miliona ili 25,5 odsto od ukupnog brojaâ€ś, rekao je Milatović. Dodao je da je Srbija prošle godine bila i najveći strani investitor u Crnoj Gori sa 137 miliona evra ili 12 odsto ukupne vrednosti stranih direktnih investicija, što je u odnosu na 2021. povećanje od 80 odsto.
Uprkos podacima koje sam izneo, sa Srbijom, koja je naš najznačajniji ekonomski partner, Crna Gora nema odnose na nivou ambasadora i to ne iz tehničkih razloga, već političkih, dve zemlje nemaju zajedničke granične prelaze, kao što imamo sa Bosnom i Hercegovinom i sa Albanijom, platni promet predstavlja ozbiljnu poslovnu barijeru, naše Mešovite komisije za rešavanje ovih naizgled tehničkih pitanja se ne sastaju godinama unazad, a nikada nije održana zajednička sednica Vlada dve zemlje, konstatovao je Milatović. On je poručio da su, uprkos svim izazovima, veze između građana i privrede Crne Gore i Srbije ostale jake i da je stoga odgovornost ali i obaveza na državnicima dve zemlje da te odnose ne remete, već da ih unapređuju. Istakao je da, osim tradicionalnih veza i bliskih odnosa, Crnu Goru i Srbiju trajno povezuju zajednički ciljevi, pre svega regionalna stabilnost i članstvo u Evropskoj uniji.
„Posvećenošću ovim ciljevima dajemo dobar zamah proevropskom razvoju Zapadnog Balkana. Uveren sam će politički odnosi Crne Gore i Srbije ići uzlaznom putanjom u periodu pred nama i da će to biti dobar zamajac za dodatno unapređenje ekonomskih, kulturnih i sveukupnih odnosa, rekao je Milatović. On je ukazao i na značaj jačanja veza sa zajednicom Crnogoraca u Srbiji i njihove povezanosti sa Crnom Gorom.
Kako je najavljeno, Milatović će se sutra, uz ceremonijalni doček ispred Palate Srbija, sastati sa predsednikom Srbije Aleksandrom Vučićem, a nakon toga i sa predsednikom Narodne skupštine Vladimirom Orlićem.
Predviđeno je da predsednik Crne Gore u okviru posete položi venac na Spomenik neznanom junaku na Avali uz vojne počasti, kao i da položi cveće ispred Osnovne škole „Vladislav Ribnikar”, prenosi Tanjug.

Viljnus zbog NATO samita kao tvrđava, sistemi Patriot usmereni ka Kaljiningradu
VILjNUS – NATO je pretvorio Viljnus, prestonicu Litvanije, u tvrđavu branjenu naprednim oružjem kako bi zaštitio američkog predsednika Džozefa Bajdena i druge lidere Alijanse na samitu sledeće nedelje, koji se održava 32 kilometra od litvanske granice sa ruskim saveznikom Belorusijom.
Više od 3.000 litvanskih vojnika brinuće o bezbednosti samita NATO-a u Viljnusu.
Šesnaest NATO saveznika poslalo je ukupno oko 1.000 vojnika da obezbeđuju dvodnevni samit 11. i 12. jula, koji se održava samo 151 km od same Rusije, prenosi Rojters.
 Mnogi od njih su poslali i napredne sisteme protivvazdušne odbrane koji nedostaju baltičkim državama.
„Bilo bi više nego neodgovorno da naše nebo bude nezaštićeno u trenutku kada Bajden i lideri 40 zemalja stižu“, rekao je predsednik Litvanije Gitanas Nauseda.
Nemačka je rasporedila 12 raketnih sistema Patriot, koji se koriste za presretanje balističkih i krstarećih raketa ili ratnih aviona.
Španija je dopremila sistem protivvazdušne odbrane NASAMS, Francuska šalje samohodne haubice Cezar, i uz Finsku i Dansku raspoređuje vojne avione u Litvaniji.
Ova zemlja je, uz Britaniju, isporučila sredstva protiv bespilotnih letelica.
Poljska i Nemačka su poslale snage za specijalne operacije pojačane helikopterima.
Drugi šalju opremu za borbu protiv bilo kakvih potencijalnih hemijskih, bioloških, radioloških i nuklearnih napada.
Litvanski predsednik vidi ove akcije saveznika kao potvrdu da je potrebno da NATO hitno uspostavi stalnu protivvazdušnu odbranu u baltičkim državama.
„Razmišljamo o tome šta će se desiti nakon završetka samita i radićemo sa saveznicima na stvaranju rotirajućih snaga za trajnu vazdušnu zaštitu“, rekao je on novinarima.
U selima pored beloruske granice, meštani su saopštili Rojtersu da se osećaju potpuno bezbedno, uprkos ponudi Minska da se tu nakon pobune smeste ruske plaćeničke trupe Vagner grupe i rusko nuklearno oružje.
Na aerodromu u Viljnusu, osam nemačkih raketnih bacača Patriot raspoređeno je sa cevima usmerenim u pravcu ruskog Kalinjingrada, a još dva prema Belorusiji.
„Znate gde se nalazite geografski i prilično dobro znate odakle pretnja dolazi. Litvanija je tražila od nas zaštitu samita, a takođe je NATO tražio pomoć od Nemačke. Ovo je naš odgovor“, rekao je potpukovnik Štefen Lib, komandant jedinice Patriota.
Litvanija je utrostručila jedinice pogranične straže na beloruskoj i ruskoj granici tokom leta, uz oficire iz Letonije i Poljske.
Dve zemlje su takođe poslale policiju da pomogne u patroliranju po Viljnusu.
Gradonačelnik Viljnusa je preporučio stanovnicima da odu na odmor van grada, ako žele da izbegnu gužve u saobraćaju, jer će veliki delovi centra prestonice biti zatvoreni tokom samita.
Kako javlja izveštač Tanjuga, deluje da su građani poslušali apel gradonačelnika, s obzirom na to da je na ulicama prisutan mali broj ljudi, policija patrolira i povremeno prolaze vozila pod njenom pratnjom.
Grad je okićen zastavama Litvanije, Ukrajine i NATO-a.

Tužilaštvo Kosova: Imamo dokaze protiv uhapšenih Srba
Tužilaštvo na Kosovu tvrdi da ima sigurne dokaze protiv trojice Srba koji su u četvrtak pritvoreni pod sumnjom da su nudili novac za lažno svedočenje protiv bivše OVK, preneo je juče prištinski dnevnik „Ekspres”. Izvori dnevnika iz tužilaštva su rekli da imaju svedoke, snimke razgovora i druge dokumente kao dokaze njihove kriminalne aktivnosti.
Prema navodima tužilaštva, sumnja se da su Predrag Željković, Milutin Radanović i Igor Jućinac obećali i do 300.000 evra u zamenu za lažna svedočenja o zločinima tokom rata na Kosovu, odnosno transplantaciji organa. Oni su svedocima obećali i stalan boravak i penziju u Srbiji.
Tužilaštvo je te dokaze predstavilo na prvom saslušanju osumnjičenih u Okružnom sudu u Prištini, u petak uveče, preneo je prištinski lista, a osumnjičeni su istakli da se ne osećaju krivim i da su optužbe tužilaštva neosnovane. Određen im je pritvor od 30 dana.
Kako prenosi Beta, dnevnik „Kosova sot” naveo je juče da postoji sumnja da među svedocima kojima je nuđen novac ima i Albanaca, kao i da je akcija hapšenja trojice Srba izvedena posle tromesečnog operativnog rada u saradnji sa okružnim tužilaštvom u Prištini. Prilikom hapšenja zaplenjen je i automobil „hjundai” novosadskih registarskih oznaka. Prema saznanjima kosovske policije, za isto krivično delo osumnjičena je još jedna osoba, koja je u bekstvu.
Izvori prištinske štampe tvrde da je uhapšeni Igro Jućinac „osoba iz visokih bezbednosnih struktura Srbije i jedna od najuticajnijih osoba u procesu formiranja paralelnih struktura u opštini Štrpce”. Jućinac je do 2007. godine bio pripadnik Kosovske policijske službe.
M. A.

Robijanje van rešetaka
Valjevo – Vesti o tome kako su sudovi u nekoj američkoj, odnosno evropskoj zemlji filmskim zvezdama, nestašnim sportistima ili javnim ličnostima izrekli kaznu od nekoliko stotina sati društveno korisnog rada naši građani i dalje prihvataju kao zanimljivost koja je jako udaljena od Srbije. Međutim, u domaćem Krivičnom zakoniku i Zakonu o izvršenju zatvorskih sankcija iz 2006. godine, predviđeno je da i naše „zvezde” i drugi građani mogu robijati na sličan način. I pored kašnjenja, izvršenje alternativnih sankcija počelo je da se primenjuje i trenutno ih izdržava 15 osuđenih lica.
O ovoj aktuelnoj temi koja na velika vrata ulazi u našu sudsku praksu razgovarali smo s Damirom Jokom, jednim od načelnika iz Uprave za izvršenje krivičnih sankcija pri Ministarstvu pravde Srbije, inače učesnikom vrlo posećenog dvodnevnog savetovanja sudija, javnih tužilaca i predstavnika policije održanog minulog vikenda u organizaciji Okružnog suda u Valjevu.
Izricanje vaninstitucionalnih, odnosno alternativnih kazni rada u javnom interesu, kaže naš sagovornik, biće od višestrukog značaja i koristi kako za osuđena lica tako i državu.
– Postoje krivična dela koja nisu za zatvor, ali nisu ni za opraštanje. Najbolji način da se pomire te dve stvari jeste izricanje kazne na dobrobit društvene zajednice. Reč je o licima kojima su izrečene blaže sudske kazne za nehatna dela u trajanju do tri godine koja će umesto upućivanja u zatvor „robijati” na slobodi uz radno angažovanje u javnom interesu. To je značajno iz više razloga jer iskustva iz sveta govore da je broj povratnika izuzetno mali dok, s druge strane, računice pokazuju da je boravak lica u zatvoru izuzetno visok izdatak za državu. Trenutno na alternativnom izdržavanju na području Beograda imamo 15 lica koja su radno angažovana na poslovima u nekoliko javnih preduzeća : Gradskom zelenilu, komunalnim preduzećima, Pijačnoj upravi, Hipodromu, Aerodromu i Adi Ciganliji. Njihovo angažovanje je u skladu s radnim procesima u tim preduzećima bez prisustva bilo kakve diskriminacije ili ponižavanja. Dosadašnja iskustva govore da su ih u svim navedenim kolektivima sa uvažanjem prihvatili i da „alternativci” vrlo korektno i odgovorno izvršavaju radne obaveze – objašnjava Joka.
Naš sagovornik dodaje da je veliki broj sudova s područja Srbije zainteresovan za primenu ove prakse koja će uskoro zaživeti u šest gradova među kojima je i Valjevo.
– Razlog za kašnjenje je što pri sudovima u unutrašnjosti još ne postoje službe koje bi preko svojih poverenika mogle praktično da primenjuju tehnologiju alternativnih izvršenja. Poverenici su ti koji prate osuđenog od dobijanja presude preko odabira javnog preduzeća do nadzora i izveštavanja suda o uspešnosti izvršenja alternativne mere. Očekujem da će za koju godinu pri svim okružnim sudovima biti formirane takve službe koje neće biti skupe jer još jednom naglašavam da su zatvori izuzetno skupe državne ustanove – kaže Damir Joka uz podsećanje da je primena alternativnog izvršenja sankcija u velikoj meri zaživela u zemljama iz okruženja pa se tako u Mađarskoj, Češkoj, Hrvatskoj i Sloveniji na radu od javnog interesa svakog momenta nalazi po nekoliko stotina lica. On dodaje da ovaj vid izvršenja sankcija predviđa i boravak osuđenih lica u kućnom pritvoru, elektronsko praćenje kao i rad u socijalnim i humanitarnim organizacijama, staračkim domovima i svim drugim ustanovama od javnog interesa. Kazna se ne može izvršavati u privatnim firmama i kompanijama.
-----------------------------------------------------------
Prebukirani zatvori
Damir Joka kaže da se trenuto u srpskim zatvorima nalazi 10.334 lica što je u odnosu na 2003. godinu povećanje za čak 70 odsto. U mnogim zatvorima zbog ovakve pretrpanosti bili su prinuđeni da postavljaju treći red kreveta, da zatvorenike smeštaju po pomoćnim, kancelarijskim i svim drugim prostorijama po zatvorskim krugovima.
Rekao je da je u toku sveobuhvatna reforma sistema za izvršenje zatvorskih sankcija gde je jedan od prioriteta izgradnja novih kapaciteta. Tako se do kraja godine očekuje stavljanje u funkciju novog zatvora u Padinskoj Skeli s 450 mesta dok se istovremeno čine neophodne pripreme za izgradnju još dve zatvorske jedinice na području Pančeva i Prokuplja.
Budo Novović

Otpadne vode kao hrana za biljke
Od našeg specijalnog izveštača
Budimpešta, juna – U Francuskoj se skoro sva otpadna voda prečisti pre nego što ponovo završi u rekama, Mađarska ubrzanim koracima grabi ka tom rezultatu, a Srbija prerađuje tek nešto manje od deset odsto zagađene vode. Ovakva statistika nije rezultat viška, odnosno manjka ekološke svesti, već je dobrim delom plod čvrstih pravila koja važe u Evropskoj uniji. Za izlivanje industrijskog i kanalizacionog otpada direktno u reke EU svojim članicama naplaćuje penale. Novac uzet od „neposlušnih“ vraća u ekološke projekte i pomaže gradovima koji su spremni i voljni da štite prirodu.
Dokaz za to je izgradnja postrojenja za preradu otpadnih voda Čepel u Budimpešti. U ovu fabriku, koja košta neverovatnih 250 miliona evra, EU ulaže 65 odsto novca, država učestvuje sa 20 odsto, a grad daje 15 odsto. Treće po redu postrojenje za prečišćavanje u ovom gradu jedinstveno je po tome što će, pored klasične denitrifikacije i defosforizacije otpadne vode, vršiti dodatno tretiranje radi uklanjanja teških metala i hemikalija koji su najveći problem u otpadnim vodama naselja koja imaju i industrijska postrojenja, tj. zagađivače. Tako prečišćena voda će se ponovo vraćati u Dunav i neće ugrožavati ekosistem.
Pošto naša zemlja spada u najveće zagađivače Dunava, uprkos tome što je Srbija potpisnik konvencije o njegovoj zaštiti, „Veolia Water Srbija“, beogradski ogranak francuske kompanije, povela je studente i profesore Tehnološko-metalurškog i Građevinskog fakulteta da na licu mesta vide kako funkcionišu takva postrojenja, koja su upravo osmislili njeni stručnjaci poznati kao inovatori u oblasti novih procesa i tretmana otpadnih voda. Jer, ono što sada radi Budimpešta uskoro će morati da urade Beograd, Novi Sad ili Niš. Tada će sadašnji studenti zauzeti važne pozicije u struci, te je ovakav gest jedne privatne kompanije zapravo investicija u budućnost.
Vladimir Pavićević, profesor na katedri za inženjerstvo životne sredine TMF-a, kaže da u Srbiji, u onim naseljima gde postoje postrojenja za prečišćavanje otpadnih voda, ona uglavnom rade po principu mehaničkog ili biološkog tretmana ali retko koje postrojenje uklanja jedinjenja azota i fosfora, štetna po ekosistem koliko i teški metali.
– Najveći problem pri prečišćavanju vode je nataloženi mulj. Tehnološko rešenje u Čepelu podrazumeva njegovu razgradnju. U tom procesu se delom izdvaja biogas. On se dalje koristi za proizvodnju toplotne energije i delom za proizvodnju električne energije potrebne za rad samog postrojenja koje guta struje kao mali grad. Problem je šta uraditi sa ostatkom biorazgrađenog otpada. Budimpešta još nije odredila mesto gde će ga odlagati – kaže Pavićević za „Politiku”.
Srbija, prema njegovom mišljenju, nema realnu šansu da uskoro izgradi takvo postrojenje. Beograd ima u planu Veliko Selo kao pogodnu lokaciju, ali je realizacija daleko jer je to skupa investicija.
Ali zato će mnoga manja naselja koja nemaju industrijske zagađivače, pa čak i udružena domaćinstva, moći da posegnu za „biološkim“ rešenjima. Taj princip je, prema projektu „Organike“, jedne od firmi u sastavu kompanije „Veolia“, primenjen u mestu Telki, na 15 kilometara od Budimpešte, tako što se u mulj koji se taloži pri proticanju otpadnih voda „sade” biljke i ubacuju mikroorganizmi. Tada priroda čini svoje: naseljavajući se na razgranatom korenskom sistemu ovih biljaka, mikroorganizmi se hrane, množe i povećavaju „kapacitet“ prerade otpadnih voda, a istovremeno doprinose bujanju biljaka. Time se postiže dodatni efekat: iznad podzemnog dela postrojenja to sve izgleda kao velika staklena bašta, pogodna za odmor i uživanje jer nema nikakvih neprijatnih mirisa!
Takav projekat će prvi put kod nas biti primenjen u Kaću kod Novog Sada. Reč je o investiciji od oko 2,2 miliona evra.
Ovaj vid prerade vode se koristi za manje gradove ili naselja od 500 do 50.000 stanovnika. U Francuskoj ne postoji potreba za tim, jer svi gradovi već imaju uređaje za prečišćavanje komunalne vode. Ali zemljama u kojima tek počinje rešavanje problema otpadnih voda, kao što su Srbija ili Mađarska, i te kako se isplati postavljanje ovakvih mini-postrojenja. To je ekološki i ekonomski prihvatljivo, a osim toga zauzima mnogo manju površinu. Ovaj sistem zapravo upućuje građane da se udružuju i sami brinu o svom otpadu, jer čak i samo nekoliko kuća može da se prikači na jednu „botaničku“ baštu.
Za studente je ozelenjeno postrojenje za preradu vode bilo pravo otkrovenje, pa su neumorno fotografisali iždžigljalo rastinje.
– Volela bih kada bismo sve ovo što smo videli mogli da primenimo u našoj zemlji. Kao tehnolozi, mi moramo da dignemo privredu na noge i svako novo saznanje će nam dobro doći. Kada smo šetali kroz Čepel, kroz glavu su mi prolazile „Petrohemija”, „Galenika” – kaže Danijela Kostić, studentkinja četvrte godine Tehnološkog fakulteta.
Marijana Avakumović
-------------------------------------
Osnovna delatnost francuske firme „Veolia Water“ je tretman pitke i otpadne vode, ali je ona samo deo „Veolia Environment“-a, velike korporacije koja se, pored voda, bavi još energijom, transportom i upravljanjem čvrstim otpadom. Njen godišnji obrt je 36 milijardi evra, od čega samo od vode prihoduje 35 odsto, kaže Konstantin Marić, projektmenadžer „Veolia Water & solutions”.
Zanimljivo je da ova privatna firma posluje u pedesetak zemalja kao servis lokalnih samouprava, a sve poslove dobija putem koncesija.

Rođen mali džin u Šapcu
Šabac – Zdrava muška beba, teška 6,130 kilograma i dugačka 62 centimetra, doneta je u petak na svet u šabačkom porodilištu. U Mačvi i Pocerini ovo je do sada najkrupnije novorođenče. Roditelji bebe su šabački službenici, koji ne žele da se otkriva njihov identitet.
Porođaj, koji je trajao oko 45 minuta, obavljen je carskim rezom, što je praksa u slučajevima kada je plod veliki. Lekarsku ekipu činili su ginekolog dr Bosiljka Tomka-Smiljanić, anesteziolog dr Stevan Trifunović, ginekolog dr Danijela Zablaćanski, pedijatar dr Živko Teodorović i specijalizant ginekologije dr Marija Živanović.
– Beba se odmah oglasila plačem, a za ocenu vitalnosti dobila je „devetku”. Majka je i prvo dete (devojčicu) rodila carskim rezom jer je takođe bila krupna. Poslednja merenja obavili smo dve sedmice ranije. Tada smo procenili da plod ima oko 4,5 kilograma, a da bi po rođenju trebalo da bude oko 5. Priznajem da smo bili veoma iznenađeni – kaže za naš list dr Bosiljka Tomka-Smiljanić.
Poznata šabačka doktorka priča da je majka trudnoću podnela dobro, tokom koje je dobila svega deset kilograma. Žene koje su prethodno imale idealnu telesnu težinu obično se poprave od 12 do 15 kilograma. Uoči samog porođaja, svi laboratorijski nalazi, uključujući i glikemiju (kontrolu šećera u krvi), takođe su bili u najboljem redu.
– Kada sam bebu predala u ruke dr Živku Teodoroviću, koji ju je spustio na bejbi term (specijalno toplo postolje s neophodnom medicinskim opremom), on je odmah rekao da ima preko šest kilograma – ističe dr Bosiljaka Tomka Smiljanić.
Pedijatar Teodorović u šali kaže da bi njegov mali-veliki pacijent mogao odmah u osnovnu školu. U porodilištu su jedva uspeli da za njega pronađu kapicu, a problem je bio i s pelenama, pa su morali da naruče „peticu”. Da bi precizirao razliku, on objašnjava da je standardna beba teška između 3,2 i 3,6 kilograma, dugačka od 51 do 55 centimetara i ima obim glave 34–35 centimetara.
– Obim glave naše velike bebe je 38 centimetara, što je normalno za njene proporcije. Zadržaćemo je malo duže u porodilištu, sedam do deset dana, jer u ovakvim slučajevima imamo obavezu da pratimo razvoj. Prema dosadašnjim ispitivanjima nema razloga za zabrinutost – ističe dr Teodorović.
Načelnik Odeljenja ginekologije Opšte bolnice u Šapcu dr Darko Vukojičić kaže nam da je do sada najkrupnija beba koja je rođena ovde imala 5,9 kilograma. Porođaj je obavljen pre četiri godine, a roditelji su bili iz mačvanskog sela Dublje. U šabačkom, moderno opremljenom porodilištu prošle godine na svet je doneto oko 1.500 beba, a dosadašnji podaci upućuju da će ih ove godine biti stotinak manje, što je nastavak silaznog trenda.

Zastavnik protiv NATO-a
Dragan Matić (1962) srpski je vojnik koji je, pojedinačno gledano, učinio najviše u direktnim dejstvima protiv NATO-a 1999. godine. Ovaj penzionisani zastavnik prve klase, operator ručnog praćenja i operator sistema u Trećem divizionu 250. raketne brigade PVO, jedini je učestvovao u obaranju američkih aviona „F-117A” („nevidljivi”) i „F-16”. Ove dve letelice jedine su se srušile u Srbiji i zapadna alijansa zvanično samo njih priznaje kao gubitke tokom operacije „Saveznička snaga” vođenje protiv tadašnje SR Jugoslavije od 24. marta do 10. juna 1999. godine. Matić je kao poslednji u timu raketaša, uslovno rečeno, držao „krstić” na oba aviona dok nisu pogođeni raketama „neva”.
– Kada se govori o dejstvima raketnih jedinica PVO, mora se imati na umu da je to pre svega timski rad. U tom lancu, kada je reč o našim „nevama”, učestvuju rukovalac gađanja, pomoćnik rukovaoca gađanja, oficir za vođenje raketa, dvojica operatora ručnog praćenja i starešina raketne baterije. Od neprocenjivog značaja je i operator osmatračkog radara koji dostavlja informaciju o uočenom cilju, važan je svaki vojnik angažovan na uređenju vatrenog položaja i povezivanju tehnike. Tačno je da sam jedini koji je bio u sastavu borbenih posluga koje su oborile „F-117A” i „F-16”, ali obaranje tih aviona je isključivo rezultat nepogrešivog timskog rada. Da je zakazao bilo ko u lancu na čijem sam kraju bio, avioni ne bi bili pogođeni – objašnjava Dragan Matić.
Ovaj veteran PVO, koji danas živi u Beogradu, rođen je u Nišu. Kao tinejdžer opredelio se za vojni poziv pa je završio srednju vazduhoplovnu školu u Rajlovcu, posle koje je, 1981. godine, počeo da radi kao podoficir u Batajnici, i to baš na „nevama” koje su u to vreme bile strogo čuvana tajna JNA. Matić od 1983. do 1997. godine radi u bazi PVO u Zucama, na Avali. Učestvovao je u bojevim gađanjima na poligonima u Puli i 1986. godine u tadašnjem SSSR-u. U Treći divizion PVO 250. raketne brigade, smešten u Jakovu kod Beograda, dolazi 1997. godine.
U to vreme počinju sukobi na Kosovu i Metohiji, već u jesen 1998. godine postojala je realna opasnost od vazdušnih udara avijacije NATO-a. Jedinice PVO tadašnje Vojske Jugoslavije počinju pripreme za rat.
– Razmatrana su iskustva iz savremenih sukoba, mada su se svi nadali da do bombardovanja neće doći. Kasarnu u Jakovu napustili smo 24. marta 1999. godine oko 18.30 časova, oko 20.15 časova tri krstareće rakete tipa „tomahavk” pogodile su naše skladište u Jakovu dok su avio-bombe pale na lažni radar koji smo ostavili na napuštenom položaju – kaže Matić.
Divizion je zauzeo položaj kod Šimanovaca odakle je u večernjim satima 27. marta 1999. godine obavio istorijsko gađanje – obaranje „nevidljivog” „F-117A”, što je ostao jedini gubitak aviona tog tipa u borbenim akcijama. Srušio se u Buđanovcima.
– Avion je otkriven radarom „P-18” na daljini od oko 50 kilometara. Gađali smo ga kada je prišao na 16–17 kilometara. Taj avion nije baš nevidljiv za radare kako je to američka propaganda predstavljala, zapravo ima znatno smanjen radarski odraz. Za dobro uvežbane i hladnokrvne „raketaše” on je cilj koji može da se pogodi – objašnjava Matić.
Ovaj divizion pogodio je i „F-16” koji se srušio kod Nakućana, u široj okolini Šapca. Bio je to „liderski” avion američke jedinice, čiji se rep sa nacrtanim orlom danas nalazi u Muzeju vazduhoplovstva. Pilot, kao i njegov kolega iz „F-117A”, iskočio je padobranom i evakuisali su ga američki timovi za spasavanje.
– Bili smo na položaju kod sremskog sela Karlovčić. „F-16” je otkriven na daljini od 16 a gađan je na 12 kilometara, na visini od 6.000 metara. Pilot je, kao i posade drugih aviona koji su pogođeni, pokušao da se dokopa vazdušnog prostora BiH ali nije uspeo – seća se Matić.
Milan Galović
----------------------------------------------------------
Svedočenje o pogotku bombardera „B-2” 
Pripadnici Trećeg diviziona tvrde da su 20. maja 1999. godine pogodili „nevidljivi” strateški bombarder „B-2”. Materijalni dokazi ne postoje jer avion nije pao u Srbiji, ali zašto sumnjati u reči onih koji su oborili dva (priznata) aviona.
– Bili smo na položaju kod Bečmena, oko ponoći – tačnije 00.12 časova, na daljini od 17 kilometara i visini od 7.000 metara otkriven je avion koji se približavao sa juga. Lansirane su obe rakete i vođene su do cilja koji je pogođen na daljini od oko 13 kilometara, otprilike iznad Zvečke kod Obrenovca. Prethodno smo ga radarom otkrili odozdo, jasno sam video trouglastu siluetu koja odgovara izgledu „B-2”. U vreme JNA, dok sam radio u Zucama, toliko puta sam na radaru gledao „Kvantasov” putnički „boing 747” koji je poletao iz Beograda. Odraz koji sam video te noći bio je znatno veći od odraza „džambo-džeta” – kaže Matić koji je uveren da će protokom vremena mnoge misterije agresije NATO-a biti rasvetljene, uključujući i broj pogođenih aviona nad tadašnjom SR Jugoslavijom, koji je svakako veći od dve letelice čiji je gubitak „priznat”.

Brenu odbranila publika
Od našeg stalnog dopisnika
Zagreb, 14.  juna – Mnogo galame ni za šta ili „tresla se gora...” Tako bi se mogao opisati pokušaj domaćih desničara, okupljenih u raznim veteranskim organizacijama iz proteklog rata, da osujete održavanje koncerta Lepe Brene u Zagrebu, u još pre mesec dana rasprodatoj novoj Areni, na izlasku iz grada prema moru. Danima su održavali protestne skupove, sipali verbalni otrov, ali na kraju ništa nije pomoglo – prepuna Arena oduševljene publike frenetično je pozdravila Brenu i veći deo sinoćnjeg koncerta pevala s njom tako da popularna gošća nije mogla zadržati suze. Bio je to njen prvi koncert u Zagrebu posle punih 19 godina.
Dvestotinak najupornijih demonstranata okupilo se pre početka koncerta ispred ulaza u veliku sportsku dvoranu sa slikama iz proteklog rata, ali su se ubrzo posle početka koncerta razišli, a neki tvrde i da je deo njih završio u razdraganoj publici koja je s Brenom pevala njene najpopularnije hitove.
Sve u svemu, koncert je održan bez ikakvih incidenata uz obezbeđenje velikog broja policajaca i pripadnika čuvarskih službi, navodno oko 2.000. Uoči koncerta dvorana je temeljno pregledana jer je bilo i tri anonimna upozorenja da je postavljena mina.
„Ne mogu sakriti radost i uzbuđenje što vas mogu ponovo da vas pozdravim svojom pesmom. Hvala što ste ostali uz mene i bodrili me sve ove godine. Meni je bilo teško stići do cilja, ali uvek ste me vodili vi – moja publika! Pesma je uvek bila ono što nas je spajalo, a složni smo u tome da svi želimo da idemo napred. Uđite slobodno u moj svet ljubavi i muzike. Idemo dalje”, izrekla je uzbuđena Brena u svom pozdravnom govoru.
Domaći izveštači uočili su da je Brena u odličnoj kondiciji. Tako su naveli da je „naprosto prštala pozitivnom energijom, dva sata je poput 20-godišnjakinje skakala i trčala po sceni”, većina publike bila je mlađe generacije i skoro se nisu bili ni rodili kada je ona već punila dvorane, a mnoge devojke bile su obučene kao Brena nekada kada je lansirala onaj hit o kratkim suknjicama i dugim nogama za igranje.

Srbija razgovara: O reformi pravosuđa i opštem izboru sudija
Između pet i deset odsto sudija u Srbiji ne ispunjava kriterijume na osnovu kojih će uskoro biti raspisan opšti izbor delilaca pravde u novoj sudskoj mreži. Sa ovom procenom složili su se gosti „Politike” – sudija Dragana Boljević, predsednica Društva sudija Srbije, i prof. dr Zoran Ivošević, šef radne grupe koja je sačinila Predlog kriterijuma i merila za izbor sudija. Oni, međutim, imaju različita viđenja predstojeće reforme pravosuđa i opšteg izbora sudija.
Srbija sada ima oko 2.400 sudija, a Visoki savet sudstva utvrdio je broj budućih sudijskih mesta – 1.838. Dragana Boljević strahuje da bi čak oko hiljadu sadašnjih sudija moglo da ostane bez posla.
Politika: Profesore Ivoševiću, predložili ste da za svakog sudiju prilikom opšteg izbora stoji pretpostavka stručnosti, osposobljenosti i dostojnosti, koja se može obarati. Kako će se dokazivati da je neki sudija nestručan, neosposobljen i nedostojan?
Ivošević: To vam je kao kod pretpostavke nevinosti. Ako neko tvrdi da nisam nevin, neka dokaže krivicu, neću ja da dokazujem da sam nevin. Ako postoji rizik da ne budem ponovo izabran, neću ja da pružam dokaze da sam nedostojan i nestručan. Neka to dokazuje neko drugi.
Politika: Ko će to dokazivati?
Ivošević: To su službe za predstavke i pritužbe u Ministarstvu pravde, Nadzorni odbor Vrhovnog suda i predsednici sudova.
Politika: Da li će sudija znati da je, u postupku izbora, protiv njega podnet neki dokaz?
(/slika2)Boljević: Ne piše nigde da će sudija znati za to.
Ivošević: Kako da ne? On će biti upoznat sa tim i omogućiće mu se da se izjasni o tome.
Boljević: Društvo sudija neće da učestvuje u tome. To je toliko neustavno i toliko nelegitimno i nepotrebno, kada već imamo pravila o vrednovanju rada sudija, koja bi za nekoliko godina raščistila ko je dobar, a ko ne. Ovo će biti prekretnica u pravosudnoj istoriji Srbije. I odluka Ustavnog suda o toj ustavnosti ili neustavnosti reizbora, kakva god da bude, biće prekretnica i oni će znati da li obraz nose na tabanima ili su doneli časnu odluku.
Ivošević: Prema procenama, sada ima 2.200 sudija u Srbiji a biće ih 1.800. To je neka razlika u koju treba da se smeste oni koji zaista ne treba da budu sudije.
Politika: Najmanje 500 ili 600 sudija neće biti ponovo izabrano?
Ivošević: Statistika može da zavara. Dva i dva nisu uvek četiri. Nije isto ako je neko sudio jedan predmet, kao što je, na primer, ubistvo premijera Đinđića i to mu je jedini predmet u toku godine, a neko je presudio hiljadu nekih sitnih predmeta. To je neuporedivo. Zato smo mi uradili vrlo precizne kriterijume i svaka kategorija je tu objašnjena. Treba svi iz svih oružja da grunemo da sve ispadne dobro. Ja sam sve ovo radio u dobroj veri da tu nema podvaljivanja. Ja uopšte ne znam kako sam se ja tu našao, u toj radnoj grupi, i čija je to ideja.
Boljević: Zato što vaše ime nešto znači, ono je kapital. Prema tome, ako neko napiše kriterijume za reizbor neko kao što je Zoran Ivošević, onda taj ko je tražio od njega da napiše te kriterijume za reizbor ima pokriće za to što radi reizbor. E, to je problem. To je bila naša dilema da li da u tome učestvujemo ili ne. I zato smo rekli da Društvo sudija neće da učestvuje.
Ivošević: Da li biste vi, na mom mestu, odbili tu priliku? Mora se doći do nekih rezultata. Ja sam hteo samo da kažem da ako već pada kiša – ništa vam ne vredi bez kišobrana. A kiša je ovde ta reizbornost sudija. Ako već mora da dođe do reizbora, dajte da vidimo kako da se najbolje snađemo. Ja sam ponudio jedno rešenje koje mi se zaista dopada.
Boljević: To je dobra metafora, ali mi smo u Društvu sudija rekli da nećemo kišobran. To nije sigurno. Ako pada kiša hajdemo u kuću, a kuća je pravna država. Ako je nemamo, hajde da markiramo da je nemamo, pa ćemo je graditi. Kuća se gradi polako.
Politika: Da li je moguće da će možda i hiljadu sudija otići?
Boljević: To je situacija na koju oni markiraju i sada, i markirali su i pre godinu i po dana. To ne bi smelo nikako da se desi, ali mi iz najava političara vidimo da se dešava ono što oni najavljuju. Pogledajte Homenov intervju. Oni kažu da bi bilo najbolje kada bi svi novi mogli da budu izabrani, jer onda bismo imali potpuno novo sudstvo. Oni hoće da se spusti zavesa i da se igra na potpuno novoj pozornici.
Ivošević: Mene je Homen zvao da budem u toj radnoj grupi i ja sam prihvatio.
Boljević: Visoki savet sudstva mora da radi transparentno. Njihove sednice nisu otvorene za javnost, ali njihov rad mora da bude transparentan. Oni moraju javnosti da prezentiraju kako su došli do broja od 1.800 sudija. Koji su to statistički podaci na osnovu kojih je određen novi broj sudija u Srbiji? Kako su ocenili šta je složen, a šta je lak sudski predmet? Jedan od mogućih podataka je da su sudovi neravnomerno opterećeni. Neki su preterano opterećeni, a neki su neopterećeni. Mi hoćemo ravnomernu opterećenost. To je potpuno tačno i to je jedan od retkih krucijalnih argumenata u kojima se slažemo. Šta smo mi sada dobili? Mi smo dobili smanjenje broja sudija za 600 linearno. Čak i u sudovima koji su bili preopterećeni, mi smo dobili smanjenje broja sudija. Jedan jedini sud u Srbiji koji je dobio nekoliko sudija više je sud u Nišu. To je zanimljivo.
Politika: A Beograd?
Boljević: Beograd je dobio manji broj sudija. Pazite, Beograd je imao jedan Okružni sud koji će sada biti Viši i imao je devet opštinskih sudova, pet gradskih i četiri prigradska, a sada ćemo imati dva osnovna suda u Beogradu – jedan gradski i jedan prigradski. Beograd ukupno sada ima malo više od 400 sudija, opštinskih i okružnih, a imaće 276.
Politika: Umesto 400–276.
Boljević: Tako je. I šta će se time postići? Pa evo – sada će već posle opšteg izbora otpasti sigurno nekoliko stotina sadašnjih sudija. Mi ne znamo da li će otpasti sudije koje nisu dovoljno stručne, jer su oni vrlo upotrebljivi za političare zato što je njima lako manipulisati. Onda ćemo posle godinu dana dobiti paralizu pravosudnog sistema, jer sa tim brojem sudija ne može da se radi. Tada će oni reći: pogrešili smo, mi smo demokratska vlast, mi priznajemo da smo pogrešili i sada ćemo da predložimo Visokom savetu sudstva da preispita odluku o potrebnom broju sudija, da poveća broj sudija i onda će se izabrati još novih sudija, potpuno novih, ali će ih birati parlament. Niko neće vratiti sudije koji su možda bili stručni i dostojni, ali iz nekog razloga nisu izabrani.
Politika: Neće ih birati Visoki savet sudstva?
Boljević: Ne, nego parlament. To je igra. Mene samo zanima zašto Visoki savet sudstva pristaje da igra tu igru, kako je moguće da neko za mesec dana napravi odluku o potrebnom broju sudija i zašto nemamo obrazloženje te odluke. Ako nemamo obrazloženje, onda je tu nešto „kopi-pejstovano”.
Ivošević: Ja prosto ne mogu da verujem da su oni to radili onako uz pomoć štapa i kanapa. Vi ste rekli da Ministarstvo pravde ima uticaja na rad Visokog saveta sudstva. Na osnovu onog posla u kome sam ja učestvovao, ja garantujem da nije.
Boljević: Moraju da obrazlože na osnovu kakvih podataka su napravili procene o broju sudija u svakom sudu. Zašto će, recimo u Vršcu, biti jedan sudija na deset hiljada građana, a u Novom Sadu jedan sudija na pet hiljada građana? U Drugom osnovnom sudu u Beogradu radiće jedan sudija na 12.000 građana.
Politika: Da li ćemo možda dobiti „putujućeg sudiju”?
Boljević: Dobićemo putujućeg sudiju. Dobićemo kola koja će voziti sudije, a koliko će to sve koštati? Kola, benzin, vozači i vreme sudije koji će, umesto da jednog dana uradi pet predmeta, putovati da bi sudio jedan predmet? Putovaće i građani jer je veliki deo nadležnosti opštinskih sudova prebačen na okružne, posebno u građanskim stvarima. Tako ćemo imati još sporije, skuplje i neefikasnije sudstvo, i lošijeg kvaliteta. To je problem. Ne zato što mi nismo za reforme, već zato što ovo ne daje dobre rezultate.
Ivošević: Ja se ne bih usudio da unapred govorim šta će biti. Jer, verujem da bi svakako moglo da bude bolje nego što je sada, a sada nije dobro. Nisam siguran da će to tako biti jer je drastično smanjen broj sudija. Biće osnovane sudske jedinice u mestima gde su sudovi nekad postojali. Biće promenjene nadležnosti sudova i sada ostaje da se vidi da li će to biti delotvorno ili ne. Ja se ne bih usudio da kažem ni da hoće ni da neće. Sigurno je da su imali neke razloge ili činjenice kada su krenuli u tako nešto. To je vrlo, vrlo riskantno. Prelazne odredbe su mnogo opasne. Jer, taj prvi sastav Visokog saveta sudstva će definisati stvari, a on nije produkt volje sudija nego volje političara. Ali, ja ne mogu da kažem da to neće valjati.
Boljević: Jedno vreme smo ih stvarno puštali da vidimo kako će se snaći. Ali sada vidimo da se donose vrlo značajne odluke, a da uopšte nema nikakvog obrazloženja. Prosto se mora promeniti svest tih ljudi u Visokom savetu sudstva. Oni moraju da znaju da su vrhovni rukovodni organ sudskim sistemom. Na njih je prešlo ono što je ranije radilo Ministarstvo ili bar treba da pređe. Ali oni to ne treba da rade tako da kao neke gazde donose odluke i da se svi mi sada povinujemo tome.
Ivošević: Taj prvi saziv Visokog saveta je najznačajniji jer će on birati sve sudije ponovo, ali tu ima jako mnogo felera. I tu neće važiti supstanca zakona nego prelazne odredbe, koje služe upravo zato da vas pređu.
Boljević: U tome se slažemo.
Politika: Ipak se stiče utisak da je ovo tiha lustracija.
Ivošević: Lustracija je nešto sasvim drugo. Jasno se navode razlozi zašto se neko lustrira. Na primer, Janko Janković se lustrira zato što je kršio zakon. Društvo sudija je protiv lustracije.
Boljević: Ne, ne, ne. Mi samo kažemo – ako je lustracija, mora biti lustracija za sve. Ko će nas da lustrira? Kada neko vrši lustraciju, taj neko mora da ima legitimitet i on mora da dođe na krilima masovnog konsenzusa da je nešto nevaljalo i da to mora da se promeni.
Politika: Taj konsenzus da sudstvo ne valja imate među građanima. Građanima su sudije krive za sve.
Boljević: Javno mnjenje su vrlo sistematski godinama oblikovali političari. Oni strateški plasiraju afere o pravosuđu.
Aleksandra Petrović – Dorotea Čarnić

Ravnomernim razvojem u EU
Subotica – Svečanom akademijom na Letnjoj pozornici na Paliću u subotu uveče Savez vojvođanskih Mađara obeležio je 15 godina postojanja stranke, a svečanosti su prisustvovali Boris Tadić, predsednik Srbije, Slavica Đukić-Dejanović, predsednica parlamenta, predstavnici svih partija koalicije na vlasti, ali je prvi put gost SVM-a bio Tomislav Nikolić, predsednik opozicione Srpske napredne stranke. Goste iz Mađarske predstavljao je Vilmoš Sabo, zadužen za Mađare u dijaspori u Ministarstvu spoljnih poslova, kao i predstavnici svih političkih partija u susedstvu.
Evropska budućnost Srbije i autonomija Vojvodine bile su osnovne teme gotovo svih govornika.
Predsednik Srbije Boris Tadić istakao je da evropska politika najprirodniji krov za očuvanje nacionalnog identiteta, a da SVm ima veliku ulogu u povezivanju Srbije s Mađarskom. Istovremeno, naglasio je da je za priključenje EU bitan ravnomeran razvoj zemlje, što bi trebala da obezbedi regionalizacija, čija ideja, kako je naglasio, nije suprotstavljena ideji autonomije.
– Ukoliko u najskorije vreme Statut Vojvodine bude potvrđen je Skupštini Srbije, pokrenućemo proces decentralizacije zemlje u njegovoj suštini – rekao je Tadić i dodao će SVM uvek imati njegovu podršku da kao stranka predstavlja i radi na očuvanju identiteta „našeg mađarskog naroda”.
Prvi put gostujući na nekom skupu SVM-a, Tomislav Nikolić je izrazio očekivanje da je to početak političkog prijateljstva u zajedničkom građenju Srbije kojom će biti zadovoljna oba naroda. Za SVM će uvek biti mesta u vlasti, bilo ko da pobedi, poručio je Nikolić, dodajući da se nada da su predsednik DS-a i on „konačno stvorili jedno pravo demokratsko polje za Srbiju u kojoj ćete vi uvek biti na vlasti”.
– Želimo da izgradimo državu kojom će biti zadovoljni Mađari jer Srbija kojom su zadovoljni Mađari sigurno će biti i po meri Srba. Takođe, želim i da budemo u Evropskoj uniji, ali da to bude celovita Srbija – rekao je Nikolić.
Predsednik SVM-a Ištvan Pastor podsetio je na ulogu njegove partije u promeni režima u Srbiji, kao i u stalnoj demokratizaciji zemlje.
– Naš je osnovni interes da ova zemlja bude demokratski uređena i ekonomski razvijena i mi ćemo i dalje učestvovati u procesima njenog napretka, ali i na realizaciji naših ciljeva na očuvanju identiteta Mađara u Vojvodini – rekao je Pastor.
A. Isakov

Potiskivanje reformi
Uprkos najave neizvesne trke sa kandidatom reformista, iranski konzervativni predsednik Mahmud Ahmadinežad ubedljivo je obezbedio drugi četvorogodišnji mandat.
Kod Iranaca je prevagnuo osećaj ugroženosti pred pritiscima Zapada, sankcijama UN i konfliktima u susedstvu, a možda su pomogle i vreće krompira koje je Ahmadinežad delio uoči glasanja, tek reformske promene odložene su za neka druga vremena.
Kada se tome doda da je sporni nuklearni program izvorište nacionalnog ponosa koji zamenjuje šiitski ponos iz prvih dana revolucije 1979, većina je uverena da je Ahmadinežad taj koji im to osećanje neće uskratiti.
Ipak, optužbe o izbornoj krađi i gotovo tjenanmesnske scene obračuna policije sa pristalicama reformista koji su izvikivali „Smrt diktatoru” najavljuju oštru polarizaciju iranskog društva.
Numerički rezultat glasanja ne ukida ozbiljnost zahteva za kvalitativnim promenama tri decenije od Homeinijeve revolucije. Upravo zato, osporavan od opozicije, izborni rezultat protresa Iran suočavajući Ahmadinežada, Irance, region i svet sa novim dilemama.
Da li će se, ohrabren trijumfom koji je bez obzira na osporavanja opozicije autentičan, držati dosadašnje tvrde antiameričke i antiizraelske retorike, nepokolebljivo braniti sporni iranski nuklearni program i svoju neefikasnu populističku ekonomsku politiku – što mu je donelo većinsku podršku konzervativaca i siromašnih seoskih birača?
Ili će, oslanjajući se na snagu mandata verifikovanog uz ogromnu izlaznost, biti pripravan na zaokrete u susret zahtevima urbane mladeži – oni ispod 30 godina čine 70 odsto stanovništva – za liberalizacijom unutrašnjeg života, popuštanjem stega šiitske ortodoksije i kooperativnijim pristupom odnosima sa SAD i Zapadom koji bi Iranu pribavio novi imidž.
Nesumnjivo je da se Iran menja jer su izbori, nasuprot mnogim stereotipovima koji ga okružuju, potvrdili politički dinamizam Islamske Republike signalizirajući i moguć period postizborne nestabilnosti najavljen sukobima na ulicama Teherana.
Da li Iranu preti „teror”, kako tvrdi poraženi lider opozicije Mir-Hosein Musavi optužujući Ahmadinežada za „izbornu šaradu”?
Oni koji se nadaju bržim promenama verovatno će ostati razočarani. Iako ni opozicija na bilo koji način ne osporava sistemske temelje Islamske Republike, konzervativci su, aludirajući na Musaviju „zelenu revoluciju”, obećali da u Iranu neće biti „somotske revolucije”.
(/slika2)Ahmadinežad je pobednički govor odmah iskoristio da bi liberalnog rivala Musavija i umereno konzervativnog protivkandidata Mohsena Rezaija optužio da su koristili „cionističke entitete” kako bi falsifikovali informacije i potkopali njegovu vlast.
Činjenica da ni jedan od njih za odgovor nije mogao da dobije prostor u zvaničnim medijima i da su snage reda odmah izvedene na ulice Teherana nagoveštava da će se predsednik, kao i do sada, oslanjati na konzervativne šiitske vrhove, na državni aparat, Revolucionarnu gardu i miliciju basidža, da će gušiti reformske medije i nastaviti sa razbacivanjem naftnog bogatstva.
Status kvo važi i za odnose sa Vašingtonom. Izborni rezultat ojačao je Ahmadinežada u uverenju da nema potrebu za promenom kursa. Uostalom, antagonizam u suprotstavljanju sumnjama Zapada da Iran proizvodi atomsku bombu i odbrana prava na mirnodopsku nuklearnu energiju podigli su rejting Irana i uzdigli ga na nivo regionalne sile.
Svenagoveštava da će, uprkos priče o normalizaciji odnosa, administraciji Baraka Obame biti teško da izbegne konfrontaciju sa revitalizovanim Ahmadinežadom.
(/slika3)Koji god kurs odabrao, Ahmadinežad će morati da se suoči sa unutrašnjom opozicijom koja je reformske programe predstavila veoma glasno, mada numerički mnogo neubedljivije nego što se očekivalo. I moraće da se opredeli oko Obaminih ponuda koje su vremenski ograničene.
Pitanje je, međutim, koliko Ahmadinežad sam odlučuje. Posebnost Islamske Republike je što kapitalne odluke koje se tiču rata, mira i nacionalne bezbednosti nisu u domenu predsednika već vrhovnog vođe islamske revolucije. Predsednik može da utiče na politiku, ne i da odlučuje.
Ajatolah Ali Hamnei, koji je ovaj neizborni položaj preuzeo posle smrti vođe islamske revolucije ajatolaha Homeinija 1989, svoju moć crpe iz iranskog sistema klerikalne vlasti poznate kao „velajet-i fakih”, ili čuvara od strane islamskog sveštenika.
Iako su pozivi da se ova neprikosnovena pozicija s vremena na vreme preispita jedno je od najeksplozivnijih pitanja današnjeg Irana, Hamneijeva reč ostaje presudna kada se odlučuje o odnosima sa SAD ili iranskom nuklearnom programu.
Ahmadinežad slovi kao Hamneijev miljenik ali niko sa izvesnošću ne može da kaže kako će se vrhovni vođa postaviti prema reformistima ili Obami.
Iran je i dalje revolucionarna država. Država različitih mišljenja i centara moći koja će, kao sve revolucije, nastaviti da govori u dva glasa: revolucije i diplomatije.

Mleko pokvarilo vojni savez
Od našeg dopisnika
Moskva, 14. juna - Kolektivne snage za operativno delovanje Organizacije za kolektivnu bezbednost (ODKB) koju čine Rusija, Kirgizija, Kazahstan, Belorusija, Jermenija, Tadžikistan i Uzbekistan, formirane su danas u Moskvi bez prisustva Belorusije. Predsedavanje Organizacijom, koje je trebalo da preuzme Belorusija, privremeno je prešlo na Rusiju.
Predsednik Rusije Dmitrij Medvedev pozvao je svog beloruskog kolegu Lukašenka da „prekine mesno-mlečnu histeriju” i da ekonomske probleme sa Rusijom rešava u bilateralnim pregovorima, a ne da ih politizuije i prebacuje na „mnogostrani format koji obezbeđuje život i bezbednost niza država“
Sporazum nije potpisao ni Uzbekistan („zbog niza nedoumica“) pa je Medvedev istakao da ako požele, obe zemlje mogu da mu se priključe kad budu za to spremne. 
Minsk je današnji sporazum proglasio nelegitimnim.
Beloruska delegacija nije prisustvovala sastanku u Moskvi zato što je Rusija ovih dana zabranila uvoz mleka i mlečnih proizvoda iz Belorusije.
„Bez prevazilaženja nezdravih tendencija u ekonomskoj sferi ne možemo ići dalje putem učvršćivanja kolektivne bezbednosti”, - kaže se u noti beloruskog MIP-a koja je jutros stigla u Moskvu, i dodaje da je Belorusija „bezuslovno” pristalica razvoja efikasnih mehanizama osiguranja bezbednosti na postsovjetskom prostoru, ali da je „pojam kolektivne bezbednosti kompleksan”. S obzirom da je ekonomija „fundament zajedničke bezbednosti...„ a Rusija, kao najbliži saveznik Belorusije „pokušava, potpuno svesna posledica, da uništi tu osnovu i faktički postavi Beloruse na kolena” – ne može biti reči o kolektivnoj bezbednosti”.
Šef ruske diplomatije Sergej Lavrov izjavio je da odsustvo beloruske delegacije neće biti prepreka sastanku predsednika zemalja ODKB jer su već usaglašena sva dokumenta, uključujući i odluku o formiranju Kolektivnih snaga za operativno reagovanje (KSOR). Lavrov je naveo i pravni osnov za takav stav, ali je iz Minska stiglo upozorenje da je za potpisivanje dokumenta u okviru ODKB potreban konsenzus pa „odsustvo Belorusije na samitu u Moskvi predstavlja pravnu prepreku za zaključivanje predviđenih dogovora”.
Rusija je zabranila uvoz mleka iz Belorusije zato što se proizvođači nisu prilagodili zakonima Rusije koji su krajem prošle godine izmenjeni. Činjenica je da to nije uradila ni većina ruskih mlekara, ali da se i jednima i drugima sve do sada to tolerisalo. Šta je uticalo da se baš u ovom trenutku zaustavi uvoz iz Belorusije, može samo da se nagađa. Formalno – ruska strana je potpuno u pravu, beloruski proizvođači ne navode na pakovanjima mleka neophodne podatke, izvoze više od dogovorenih količina... i tako redom. Problem sa mlekom je zaoštren nakon što je Belorusija odbila da joj Rusija isplati obećanih 500 miliona dolara kredita u rubljama, a predsednik Lukašenko nazvao ruskog ministra finansija „otpadnikom”.
Ipak, nakon toga je formiran carinski savez između Rusije, Belorusije i Kazahstana, a Premijer Putin je u četvrtak zatražio od ministarke za poljoprivredu da sprovede u delo dogovor sa Belorusijom o „uravnoteživanju” uvoza mleka - da se smanji uvoz mleka u prahu, a poveća uvoz sireva. Nakon toga je usledila izjava glavnog sanitarca Rusije Genadija Oniščenka da nema uvoza dok Belorusija ne pošalje kompletan spisak preduzeća koje proizvode mleko i mlečne proizvode, a Rusija ih ne proveri u za to ovlašćenim laboratorijama.
Izvoz mleka u Rusiju zaista ima za Minsk status faktora bezbednosti. Govoreći na konferenciji za novinare, ruski predsednik Medvedev je rekao da je Rusija veoma važno tržište za Belorusiju, ali da je poželjno da poštuje pravila i kvote. On je podsetio i da RF pomaže Minsk značajnim finansijskim sredstvima, a da Belorusija izvozi u Rusiju oko 93 procenta mesno-mlečnih proizvoda.
Uprkos tome, Lukašenko je naredio beloruskim carinskim organima da se pripreme za postavljanje carina na granici sa Rusijom
Ljubinka Milinčić

Vučić priredio večeru za predsednika Crne Gore
Predsednik Srbije Aleksandar Vučić ugostio je na večeri predsednika Crne Gore Jakova Milatovića, koji boravi u zvaničnoj poseti Srbiji.
„Poželeo sam dobrodošlicu predsedniku Crne Gore Jakovu Milatoviću, uveren da otvaramo novo poglavlje u odnosima između naših zemalja i bratskih naroda", napisao je Vučić na Instagram nalogu "budućnostsrbijeav".
Prethodno je Milatović na svečanom prijemu u Crnogorskoj kući u Beogradu, poručio da, nakon poseta Evropskim institucijama i sedištu NATO u Briselu, dolazi u Beograd "u nameri da da doprinos revitalizaciji političkih odnosa dve zemlje".
Milatović je danas stigao u zvaničnu dvodnevnu posetu Srbiji, a na aerodromu "Nikola Tesla " u Beogradu dočekao ga je prvi potpredsednik Vlade i ministar spoljnih poslova Srbije Ivica Dačić.
Kako je najavljeno, Milatović će se sutra, uz ceremonijalni doček ispred Palate Srbija, sastati sa predsednikom Srbije Aleksandrom Vučićem, a nakon toga i sa predsednikom Narodne skupštine Vladimirom Orlićem.
Predviđeno je da predsednik Crne Gore u okviru posete položi venac na Spomenik neznanom junaku na Avali uz vojne počasti, kao i da položi cveće ispred Osnovne škole "Vladislav Ribnikar".

U Indiji 15 mrtvih u monsunskoj kiši
Najmanje 15 ljudi poginulo je na severu Indije u poplavama i klizištima izazvanim monsunskim kišama, a Nju Delhi je zabeležio rekordnu količinu padavina u jednom danu u poslednjih 40 godina, saopštle su danas tamošnje vlasti.
U Nju Delhiju, gde su putevi bili potopljeni, palo je 153 milimetra kiše, najviše u jednom julskom danu za 40 godina.
Pošto meteorološke službe predviđaju još jedan dan jake kiše, vlasti su naložile da škole u Nju Delhiju budu sutra zatvorene.
Mediji su preneli da je 15 osoba poginulo u protekla 24 sata u šest indijskih saveznih država na severu.
Planinske države su najteže pogođene. Prijavljena su klizišta na oko 700 puteva.
Period monsuna u Indiji traje od juna do septembra i svake godine ima žrtava i pričinjena je materijalna šteta, prenosi Tanjug.

Zelenski još nije doneo odluku da li će prisustvovati samitu NATO-a u Viljnusu
KIJEV – Ukrajinski predsednik Volodimir Zelenski još nije doneo konačnu odluku da li će ići na samit NATO-a u Viljnusu, izjavila je danas potpredsednica ukrajinske vlade za evropske i evroatlantske integracije Olga Stefanišina.
Ona je za ukrajinske medije rekla da će konačna odluka Zelenskog o prisustvu samitu NATO-a biti doneta u zavisnosti od završnih dokumenata tog skupa na kojima se još radi, preneo je TAŠ.
Generalni sekretar NATO-a Jens Stoltenberg rekao je ranije da će Zelenski prisustvovati prvom sastanku Saveta Ukrajina-NATO na marginama samita.
Stoltenberg, međutim, nije obećao da će tokom samita u Viljnusu Ukrajina biti pozvana da se pridruži NATO-u nakon što se neprijateljstva u zemlji završe.

Teško do neradne nedelje u trgovinama
Tri godine posle Crne Gore, još jedna zemlja u našem okruženju zabranila je rad nedeljom. U Hrvatskoj je pre nekoliko dana stupio na snagu novi zakon o trgovini prema kojem će prodavnice nedeljom biti zatvorene. Zabrana ipak nije potpuna, jer trgovci mogu odabrati 16 nedelja u godini tokom kojih bi eventualno mogli da rade. Radno vreme od ponedeljka do subote samostalno će određivati trgovac, ukupno do 90 sati sedmično.
 
U Srbiji se nedelja po pravilu tretira kao neradni, odnosno dan za odmor. U Savezu samostalnih sindikata trgovine Srbije podsećaju da u zakonu ipak treba da piše da je nedelja dan odmora, a ne da je „po pravilu dan odmora”, kako je prema važećem zakonu. Naglašavaju i da zahtev da se zabrani rad prodavnica nedeljom u Srbiji ne znači zalaganje za manje rada, jer prema zakonu radna nedelja traje pet dana, sedmično se radi po 40 časova, a rad nedeljom nije regulisan.
Radoslav Topalović, predsednika Saveza samostalnih sindikata trgovine, podseća da je u zemlji trenutno angažovano oko 300.000 trgovaca koji u proseku mesečno zarade oko 54.000 dinara, što je otprilike na nivou iznosa minimalne potrošačke korpe.
– Neosnovane su procene poslodavaca da će biti manji promet u radnjama ako nedelja i državni praznici budu neradni dani, jer će se kupci u istom obimu snabdevati radnim danima. Kupac koji je rešen da pazari neki proizvod, kupiće ga ili dan ranije ili dan kasnije. Zato, ti prigovori nisu utemeljeni. Drugo, ukidanjem nedelje kao radnog dana neće biti smanjena potreba za angažovanjem radnika, već naprotiv, više njih biće potrebno da radi, recimo, subotom i ponedeljkom, jer će tada biti i više prometa – smatra Topalović. Podseća da početak i kraj radnog vremena nije stvar kolektivnog pregovaranja nego je Zakonom o radu regulisano da radna nedelja traje 40 časova. Zato je ovaj sindikat tražio da se izmeni taj propis kako bi nedelja bila neradni dan, a da izuzete budu samo institucije koje su od javnog značaja i moraju da rade nedeljom. Od prve inicijative prošlo je  sedam godina, ali niko nije bio voljan da se ozbiljnije time pozabavi, ni Socijalno-ekonomski savet, ni Ministarstvo za rad i zapošljavanje, jer su to institucije kojima su sindikati podnosili inicijative.
Savez samostalnih sindikata je na tu temu svojevremeno čak i anketirao radnike, a analiza je pokazala da većina zaposlenih ne želi da radi nedeljom.
– Nisam siguran da bi sada, u naletu ove inflacije, isto tako razmišljali. Verovatno bi pristali da rade nedeljom za veću naknadu. Zato podržavamo inicijativu da se rad nedeljom plaća kao i državni praznik, da dnevnica bude 110 odsto tog dana – dodaje Topalović. Navodi da onaj ko mora na posao nedeljom zaista treba da bude više plaćen, zato što više radi i nije sa porodicom.
Podsećanja radi, onaj ko radi nedeljom ne ostvaruje po zakonu pravo na uvećanu platu, sem u slučaju da to nije uređeno aktom između poslodavca i zaposlenog. Fiksno uvećanje zarade nije prepoznato jer je poslodavcima data mogućnost da rad organizuju kako njima odgovara. Stručnjaci za radno pravo naglašavaju da zbog uvećanja zarade za rad nedeljom ne bi bilo neophodno menjati Zakon o radu, jer je naš propis ekstenzivan u tom delu, pa je opštim aktom moguće predvideti razloge za uvećanje plate koja nije opisana u samom zakonu. Kako je ranije za „Politiku” objasnio Bojan Urdarević, profesor radnog prava na Pravnom fakultetu u Kragujevcu, ne postoji nikakva zakonska prepreka da se sa postojećim zakonom predvidi dodatno plaćeni rad i da se utvrdi iznos uvećanja zarade nedeljom.
– Samo, to niko neće da radi, jer ne postoji zakonska obaveza – naveo je on.
Predstavnici sindikata smatraju da neradna nedelja ne bi mogla da prouzrokuje nove otkaze, jer u trgovini već postoji manjak radne snage, ali poslodavci ipak tako ne misle. Strahuju od pada prometa i profita, smanjenja zarada, otpuštanja radnika u sektoru maloprodaje, nezadovoljstva potrošača...

Milatović: Cilj posete Srbiji revitalizacija političkih odnosa
Predsednik Crne Gore Jakov Milatović poručio je večeras, na svečanom prijemu u Crnogorskoj kući u Beogradu, da, nakon poseta Evropskim institucijama i sedištu NATO u Briselu, dolazi u Beograd „u nameri da da doprinos revitalizaciji političkih odnosa dve zemlje”. Prisustvo predsjednika Vučića na mojoj inauguraciji 20. maja, ministra Dačića na Samitu u okviru Procesa saradnje u jugoistočnoj Evropi u Podgorici 27. juna, i ova moja prva poseta Beogradu u tako kratkom vremenskom periodu upravo idu u prilog unapređenju odnosa dve države”, naglasio je Milatović.
Ukazao je na to da je revitalizacija političkih odnosa važna za unaprjeđenje ekonomskih odnosa, što ima za rezultat direktne benefite za privredu i građane dve zemlje, navodi se u saopštenju iz Kabineta crnogorskog predsednika.
Milatović je podsetio da je Srbija Crnoj Gori ubedljivo najveći trgovinski partner, sa robnom razmenom od 764 miliona evra prošle godine, što predstavlja petinu ukupnog prometa robe sa inostranstvom. Srbija je za nas i najveće turističko tržište. U 2022. ostvareno je 435 hiljada dolazaka turista iz Srbije u Crnu Goru, što je udeo od 21 odsto od ukupnog broja dolazaka stranih turista. Kada govorimo o strukturi, najviše noćenja ostvarili su turisti iz Srbije, i to nešto iznad 3 miliona ili 25,5 odsto od ukupnog brojaâ€ś, rekao je Milatović. Dodao je da je Srbija prošle godine bila i najveći strani investitor u Crnoj Gori sa 137 miliona evra ili 12 odsto ukupne vrednosti stranih direktnih investicija, što je u odnosu na 2021. povećanje od 80 odsto.
Uprkos podacima koje sam izneo, sa Srbijom, koja je naš najznačajniji ekonomski partner, Crna Gora nema odnose na nivou ambasadora i to ne iz tehničkih razloga, već političkih, dve zemlje nemaju zajedničke granične prelaze, kao što imamo sa Bosnom i Hercegovinom i sa Albanijom, platni promet predstavlja ozbiljnu poslovnu barijeru, naše Mešovite komisije za rešavanje ovih naizgled tehničkih pitanja se ne sastaju godinama unazad, a nikada nije održana zajednička sednica Vlada dve zemlje, konstatovao je Milatović. On je poručio da su, uprkos svim izazovima, veze između građana i privrede Crne Gore i Srbije ostale jake i da je stoga odgovornost ali i obaveza na državnicima dve zemlje da te odnose ne remete, već da ih unapređuju. Istakao je da, osim tradicionalnih veza i bliskih odnosa, Crnu Goru i Srbiju trajno povezuju zajednički ciljevi, pre svega regionalna stabilnost i članstvo u Evropskoj uniji.
„Posvećenošću ovim ciljevima dajemo dobar zamah proevropskom razvoju Zapadnog Balkana. Uveren sam će politički odnosi Crne Gore i Srbije ići uzlaznom putanjom u periodu pred nama i da će to biti dobar zamajac za dodatno unapređenje ekonomskih, kulturnih i sveukupnih odnosa, rekao je Milatović. On je ukazao i na značaj jačanja veza sa zajednicom Crnogoraca u Srbiji i njihove povezanosti sa Crnom Gorom.
Kako je najavljeno, Milatović će se sutra, uz ceremonijalni doček ispred Palate Srbija, sastati sa predsednikom Srbije Aleksandrom Vučićem, a nakon toga i sa predsednikom Narodne skupštine Vladimirom Orlićem.
Predviđeno je da predsednik Crne Gore u okviru posete položi venac na Spomenik neznanom junaku na Avali uz vojne počasti, kao i da položi cveće ispred Osnovne škole „Vladislav Ribnikar”, prenosi Tanjug.

Viljnus zbog NATO samita kao tvrđava, sistemi Patriot usmereni ka Kaljiningradu
VILjNUS – NATO je pretvorio Viljnus, prestonicu Litvanije, u tvrđavu branjenu naprednim oružjem kako bi zaštitio američkog predsednika Džozefa Bajdena i druge lidere Alijanse na samitu sledeće nedelje, koji se održava 32 kilometra od litvanske granice sa ruskim saveznikom Belorusijom.
Više od 3.000 litvanskih vojnika brinuće o bezbednosti samita NATO-a u Viljnusu.
Šesnaest NATO saveznika poslalo je ukupno oko 1.000 vojnika da obezbeđuju dvodnevni samit 11. i 12. jula, koji se održava samo 151 km od same Rusije, prenosi Rojters.
 Mnogi od njih su poslali i napredne sisteme protivvazdušne odbrane koji nedostaju baltičkim državama.
„Bilo bi više nego neodgovorno da naše nebo bude nezaštićeno u trenutku kada Bajden i lideri 40 zemalja stižu“, rekao je predsednik Litvanije Gitanas Nauseda.
Nemačka je rasporedila 12 raketnih sistema Patriot, koji se koriste za presretanje balističkih i krstarećih raketa ili ratnih aviona.
Španija je dopremila sistem protivvazdušne odbrane NASAMS, Francuska šalje samohodne haubice Cezar, i uz Finsku i Dansku raspoređuje vojne avione u Litvaniji.
Ova zemlja je, uz Britaniju, isporučila sredstva protiv bespilotnih letelica.
Poljska i Nemačka su poslale snage za specijalne operacije pojačane helikopterima.
Drugi šalju opremu za borbu protiv bilo kakvih potencijalnih hemijskih, bioloških, radioloških i nuklearnih napada.
Litvanski predsednik vidi ove akcije saveznika kao potvrdu da je potrebno da NATO hitno uspostavi stalnu protivvazdušnu odbranu u baltičkim državama.
„Razmišljamo o tome šta će se desiti nakon završetka samita i radićemo sa saveznicima na stvaranju rotirajućih snaga za trajnu vazdušnu zaštitu“, rekao je on novinarima.
U selima pored beloruske granice, meštani su saopštili Rojtersu da se osećaju potpuno bezbedno, uprkos ponudi Minska da se tu nakon pobune smeste ruske plaćeničke trupe Vagner grupe i rusko nuklearno oružje.
Na aerodromu u Viljnusu, osam nemačkih raketnih bacača Patriot raspoređeno je sa cevima usmerenim u pravcu ruskog Kalinjingrada, a još dva prema Belorusiji.
„Znate gde se nalazite geografski i prilično dobro znate odakle pretnja dolazi. Litvanija je tražila od nas zaštitu samita, a takođe je NATO tražio pomoć od Nemačke. Ovo je naš odgovor“, rekao je potpukovnik Štefen Lib, komandant jedinice Patriota.
Litvanija je utrostručila jedinice pogranične straže na beloruskoj i ruskoj granici tokom leta, uz oficire iz Letonije i Poljske.
Dve zemlje su takođe poslale policiju da pomogne u patroliranju po Viljnusu.
Gradonačelnik Viljnusa je preporučio stanovnicima da odu na odmor van grada, ako žele da izbegnu gužve u saobraćaju, jer će veliki delovi centra prestonice biti zatvoreni tokom samita.
Kako javlja izveštač Tanjuga, deluje da su građani poslušali apel gradonačelnika, s obzirom na to da je na ulicama prisutan mali broj ljudi, policija patrolira i povremeno prolaze vozila pod njenom pratnjom.
Grad je okićen zastavama Litvanije, Ukrajine i NATO-a.

„Erbas” i „Boing” više brinu recesija nego nesreće
Nedavna tragedija aviona „erbas A330-200” na letu 447 iznad Atlantskog okeana, najteža je u istoriji francuske kompanije „Er Frans”. Ovakvi tragični događaji, razjašnjeni ili nerazjašnjeni, redovno otvaraju pitanje veće bezbednosti u aviosaobraćaju. Dva vodeća proizvođača putničkih letelica, „Erbas” i „Boing” veoma su osetljivi na pitanja bezbednosti, ali ne treba očekivati da će nesreća iznad Atlantika ostaviti značajnije posledice na njihovo poslovanje - svetska ekonomska kriza je ovim kompanijama mnogo veći faktor rizika.
Do 1. juna ove godine, „Erbas” se mogao pohvaliti visokom bezbednošću svog modela A330. Od uvođenja u komercijalnu upotrebu 1994. godine nije bio zabeležen ni jedna tragedija na njegovim letovima. Međutim, smrt 228 putnika i članova posade na „Er Fransovom” letu 447 svrstala je ovu nesreću na 21. mesto među avionskim katastrofama svih vremena. Na prvom mestu „crne liste” nalaze se udari dva „boinga 767” u kule Svetskog trgovinskog centra prilikom terorističkih napada na Njujork, 11. septembra 2001. godine, kada je ubijeno najmanje 2907 ljudi. Najveća pojedinačna avionska nesreća dogodila se 1985. godine u Japanu. Tada je „boing 747” kompanije „Japan Erlajnz” udario u planinu Osutaka, a život je izgubilo 520 ljudi, a četiri putnika su preživela.
Za „Erbasove” avione najteža nesreća desila se 1988. godine kada, je američka vojska greškom oborila „erbas A300” prevoznika „Iran Er” iznad Persijskog zaliva. Tom prilikom je usmrćeno svih 290 putnika. Ovi potresni događaji, kao i 17 drugih, većih od udesa iznad Atlantika, nisu sprečili razvoj vazduhoplovstva.
Glavni proizvođači očekuju da će, uprkos mogućim problemima, u naredne dve decenije aviosaobraćaj doživeti ekspanziju i biti udvostručen. Trend značajnog rasta aviosaobraćaja prisutan je u kontinuitetu već tridesetak godina.
Proizvodnju modernih putničkih aviona američki „Boing” započeo je 1958. godine. Zapadnoevropski koncern „Erbas” stvoren je 1972. godine, kada je američka kompanija već zauzimala vodeće mesto sa više hiljada prodatih aviona. Za njima su ostali „Lokid Martin”, „MekDonel Daglas” i drugi.
Do gotovo revolucionarnih promena u avioindustriji, došlo je tokom devedesetih godina prošlog veka, kada programe civilnog vazduhoplovstva zatvaraju „Lokid”, „Konver”, „Dornije” i „Foker”, dok ruski proizvođači poput „Tupoljeva”, „Antonova” i „Iljušina” nastavljaju proizvodnju uprkos činjenici da su na globalnom tržištu bili i ostali „autsajderi”. Da će se trka u svetskim razmerama trčati u dvoje postalo je jasno 1997. godine, kada je „Boing” preuzeo „MekDonel Daglas”, i tako eliminisao domaću konkurenciju.
„Erbas”, ponos Evrope, nakon skoro trideset godina od osnivanja, počeo je da sustiže američkog giganta. Zahvaljujući stalnom uvođenju modernih tehnologija, kao što su kompozitni materijali i kompjuterizacija, evropski koncern je nametnuo tempo i počeo diktirati trendove i standarde. Tokom 1999. godine, svetske aviokompanije su po prvi put naručile više novih aviona od „Erbasa” nego od „Boinga”, i u poslednjih deset godina odnos je 6.378 naspram 6.140 za „Erbas”, dok „Boing” ipak vodi u isporukama 4.089 prema 3.606. Ipak, 14 godina stariji „Boing” prisutniji je u svetskim flotama, sa skoro 13.000 aviona, dok „Erbas” ima oko 5.500 letelica. Međutim u narednim godinama, razlika će sigurno biti smanjena zbog zamene starih aviona.
Rast prodaje i proizvodnje biće manji tokom 2009. godine, ukazuju stručnjaci. Iako su proizvodni kapaciteti i narudžbine za obe kompanije popunjene barem do polovine naredne decenije, ekonomska kriza primoraće naručioce da preispitaju svoje planove. Tako je „Boing” prošle nedelje najavio reviziju dvadesetogodišnjeg plana isporuka zbog recesije, usled najava da će svetske aviokompanije ove godine zbog krize „spustiti” 1.300 aviona, što čini čak osam procenata svetskog putničkog transporta. Prema procenama Međunarodnog udruženja za avioprevoz, u narednoj godini se očekuje smanjenje proizvodnje aviona za čak 30 odsto.
Sve veći broj aviona u vazdušnom prostoru zahteva efikasniju kontrolu leta i unapređene standarde komunikacije i bezbednosti.
Nakon udesa „erbasa A330”, sve se češće čuju komentari da je potrebno uvesti satelitsku kontrolu komercijalnih letova. Postojeći radarski sistemi imaju ograničen domet nad vodenim i velikim kontinentalnim površinama (do 240 kilometara). Satelitski sistem, poznat kao ADS-B, omogućio bi kontroli leta stalni nadzor nad celokupnim saobraćajem i pozicijama pojedinačnih letelica, dok bi avioni mogli da lete bliže jedni drugima i na jednostavnijim trasama bez ugrožavanja bezbednosti. Iako možda ne bi mogao da spreči nesreću iznad Atlantika, ADS-B bi omogućio momentalno otkrivanje mesta udesa i olakšao pronalaženje eventualno preživelih putnika i „crnih kutija”. Zato su prilično realna očekivanja da će u pogledu bezbednosti doći do krupnijih zahvata u sektoru kontrole letenja nego u proizvodnji letelica.
M. Kovačević

Amerika ima preča posla od Bosne
Kancelarija visokog međunarodnog predstavnika je u prošlosti „namerno netačno interpretirala Dejtonski sporazum” i „direktno ili posredno kontrolisala donošenje odluka, ignorisala ishod izbora” u Bosni- ocenjuju autori. Tako je „Bosna bila pretvorena u poslednju autoritativnu državu Balkana” i mnogi njeni sadašnji problemi su „rezultat zloupotrebe vlasti”.
Sada su, pak, politički lideri pokrenuli „istinski proces pregovaranja, zasnovan na kompromisu i dobroj volji” koji „SAD i EU treba da podrže”
Prekid tog toka, mogao bi da podstakne nade radikalnih i nepomirljivih bosanskih političara da će rešenje koje im odgovara nametnuti SAD i nekoliko drugih sila”. Neumesan pristup SAD „sigurno bi zaoštrio političke sukobe i podrio nedavno postignuti konsenzus za očuvanje jedinstvene države”.
Povećavanje uloga i uticaja, Ameriku bi moglo da dovede do situacije da „kredibilitet” očuva „neposrednom ili posrednom upotrebom sile…čak da ponovo rasporedi svoje trupe u regionu”. Rast sopstvene uloge na račun partnera, uz prateće zaplete, pogoršao bi joj odnose sa EU, a potez SAD osporila bi i Rusija- misle autori. Napominju i da bi takav razvoj situacije protivrečio dosad uloženim naporima Obamine administracije da popravi odnose i sa EU i s Rusijom.
Osnovna poruka autora je da Amerika „ima preča posla” nego da preuzima kurs Bosne u svoje ruke, gde bi posledice povećavanja aranžmana odavde mogle da budu kotraproduktive, Takođe- da je Bosna na novom putu, gde u glavnim ulogama za „dovršenje poslova” treba da ostanu lokalni lideri i EU ka čijem članstvu teže.
Bajnder, dr Majer i Kesić će ovakvim napisom doprineti vašingtonskoj polemici. A završavaju ga porukom da zahtevi za veće učešće SAD u Bosni i Balkanu u celini „treba da bude temeljno ispitani” i da „ne treba raditi išta tek da bi se reklo kako se nešto radi” – zaključuju svoju analizu Bajdner, Majer i Kesić.
Na našu molbu da donekle precizira iznete stavove i odgovori na pitanje - šta bi moglo da se očekuje od pristupa administracije Baraka Obame Bosni i Balkanu, jedan od autore ove analize, Obrad Kesić nam je rekao da je veoma zadovoljan politikom nove administracije SAD koja se sve više definiše, jer se prvi put posle Dejtonskog sporazuma 1995. daje prava šansa za opstanak BiH.
Navedenu ocenu, Kesić je obrazložio činjenicom da su vašingtonski zvaničnici „u poslednje tri nedelje dali tri jasna odgovora”: 1. „Potpredsednik Džozef Bajden je u Sarajevu jasno rekao da entiteti nisu prepreka ulasku Bosne u EU, čime je s s visokog nivoa poručeno da se ne dovodi u pitanje republika Srpska, da je ona realnost, deo Dejtonskog sporazuma i da to mora da se poštuje” 2. Poručeno je, takođe, da „rešenje za bolje funkcionisanje države BiH moraju da se nađu, prvenstveno, u pregovorima lokalnih političara, što znači da neće biti nametanja sa strane 3. Amerika je potvrdila da i dalje podržava liderstvo EU u Bosni.
U napisu trojice analitičara pomenuto je da „pojedinci i organizacije” traže promenu kursa Obamine administracije prema BiH, a Kesić kaže da su to   „pojedine nevladine organizacije i pojedinci, skupovi ljudi koji su bili vrlo aktivni 1990-ih u podršci Muslimanima u Bosni a potom i lobirali za nezavisno Kosovo”. Pokušali su, dodaje, i „da utiču na članove sadašnje administracije, takođe aktivne u prošloj deceniji, ali sva je sreća da ipak ova administracija želi da politiku prema Balkanu vodi s novom perspektivom, i da iskreno kaže da ima niz prioriteta, mnogo važnijih od balkanskih pitanja”.
Povod za analizu, koju su sačinili Bajnder, dr Majer i on, bio je „da se da odgovor učestalim tribinama, na koje nisu pozivani oni koji drugačije misle, odakle je preporučivano da Amerika treba da se više angažuje u Bosni, da bude lider i da se žešće suprotstavi srpskom nacionalizmu, pa i da se postave novi uslovi Srbiji za ulazak u EU”. Zagovornici takvog pristupa su najveće nezadovoljstvo iskazivali zbog „meke politike EU prema Srbima, prvenstveno u Bosni a onda i u Srbiji, i tražili da se ponovo primeni politika, slična onoj iz 1990-ih, po kojoj sa Srbima može da se razgovara samo vršenjem pritisaka i uslovljavanjima”- kaže Kesić.
Prenoseći utiske iz nedavnog boravka u Bosni, on kaže da se, posle Bajdenove posete, među ljudima u Republici Srpskoj „oseća veća sigurnost jer se došlo do tačke na kojoj joj se opstanak ne dovodi u pitanje”. Ali, nastavlja, „poprilično je i skepse, jer znaju da je bivalo da međunarodna zajednica, pogotovu Amerika, jedno priča a drugo radi”.
Ujedno se među političarima BiH „sve više uvažava realnost da niko sa strane neće nametati rešenja koja odgovaraju samo jednoj strani”. Pa da će „morati da se dogovore, da naprave kompromis”.
M. Pantelić

Vučić priredio večeru za predsednika Crne Gore
Predsednik Srbije Aleksandar Vučić ugostio je na večeri predsednika Crne Gore Jakova Milatovića, koji boravi u zvaničnoj poseti Srbiji.
„Poželeo sam dobrodošlicu predsedniku Crne Gore Jakovu Milatoviću, uveren da otvaramo novo poglavlje u odnosima između naših zemalja i bratskih naroda", napisao je Vučić na Instagram nalogu "budućnostsrbijeav".
Prethodno je Milatović na svečanom prijemu u Crnogorskoj kući u Beogradu, poručio da, nakon poseta Evropskim institucijama i sedištu NATO u Briselu, dolazi u Beograd "u nameri da da doprinos revitalizaciji političkih odnosa dve zemlje".
Milatović je danas stigao u zvaničnu dvodnevnu posetu Srbiji, a na aerodromu "Nikola Tesla " u Beogradu dočekao ga je prvi potpredsednik Vlade i ministar spoljnih poslova Srbije Ivica Dačić.
Kako je najavljeno, Milatović će se sutra, uz ceremonijalni doček ispred Palate Srbija, sastati sa predsednikom Srbije Aleksandrom Vučićem, a nakon toga i sa predsednikom Narodne skupštine Vladimirom Orlićem.
Predviđeno je da predsednik Crne Gore u okviru posete položi venac na Spomenik neznanom junaku na Avali uz vojne počasti, kao i da položi cveće ispred Osnovne škole "Vladislav Ribnikar".

U Indiji 15 mrtvih u monsunskoj kiši
Najmanje 15 ljudi poginulo je na severu Indije u poplavama i klizištima izazvanim monsunskim kišama, a Nju Delhi je zabeležio rekordnu količinu padavina u jednom danu u poslednjih 40 godina, saopštle su danas tamošnje vlasti.
U Nju Delhiju, gde su putevi bili potopljeni, palo je 153 milimetra kiše, najviše u jednom julskom danu za 40 godina.
Pošto meteorološke službe predviđaju još jedan dan jake kiše, vlasti su naložile da škole u Nju Delhiju budu sutra zatvorene.
Mediji su preneli da je 15 osoba poginulo u protekla 24 sata u šest indijskih saveznih država na severu.
Planinske države su najteže pogođene. Prijavljena su klizišta na oko 700 puteva.
Period monsuna u Indiji traje od juna do septembra i svake godine ima žrtava i pričinjena je materijalna šteta, prenosi Tanjug.

Zelenski još nije doneo odluku da li će prisustvovati samitu NATO-a u Viljnusu
KIJEV – Ukrajinski predsednik Volodimir Zelenski još nije doneo konačnu odluku da li će ići na samit NATO-a u Viljnusu, izjavila je danas potpredsednica ukrajinske vlade za evropske i evroatlantske integracije Olga Stefanišina.
Ona je za ukrajinske medije rekla da će konačna odluka Zelenskog o prisustvu samitu NATO-a biti doneta u zavisnosti od završnih dokumenata tog skupa na kojima se još radi, preneo je TAŠ.
Generalni sekretar NATO-a Jens Stoltenberg rekao je ranije da će Zelenski prisustvovati prvom sastanku Saveta Ukrajina-NATO na marginama samita.
Stoltenberg, međutim, nije obećao da će tokom samita u Viljnusu Ukrajina biti pozvana da se pridruži NATO-u nakon što se neprijateljstva u zemlji završe.

Teško do neradne nedelje u trgovinama
Tri godine posle Crne Gore, još jedna zemlja u našem okruženju zabranila je rad nedeljom. U Hrvatskoj je pre nekoliko dana stupio na snagu novi zakon o trgovini prema kojem će prodavnice nedeljom biti zatvorene. Zabrana ipak nije potpuna, jer trgovci mogu odabrati 16 nedelja u godini tokom kojih bi eventualno mogli da rade. Radno vreme od ponedeljka do subote samostalno će određivati trgovac, ukupno do 90 sati sedmično.
 
U Srbiji se nedelja po pravilu tretira kao neradni, odnosno dan za odmor. U Savezu samostalnih sindikata trgovine Srbije podsećaju da u zakonu ipak treba da piše da je nedelja dan odmora, a ne da je „po pravilu dan odmora”, kako je prema važećem zakonu. Naglašavaju i da zahtev da se zabrani rad prodavnica nedeljom u Srbiji ne znači zalaganje za manje rada, jer prema zakonu radna nedelja traje pet dana, sedmično se radi po 40 časova, a rad nedeljom nije regulisan.
Radoslav Topalović, predsednika Saveza samostalnih sindikata trgovine, podseća da je u zemlji trenutno angažovano oko 300.000 trgovaca koji u proseku mesečno zarade oko 54.000 dinara, što je otprilike na nivou iznosa minimalne potrošačke korpe.
– Neosnovane su procene poslodavaca da će biti manji promet u radnjama ako nedelja i državni praznici budu neradni dani, jer će se kupci u istom obimu snabdevati radnim danima. Kupac koji je rešen da pazari neki proizvod, kupiće ga ili dan ranije ili dan kasnije. Zato, ti prigovori nisu utemeljeni. Drugo, ukidanjem nedelje kao radnog dana neće biti smanjena potreba za angažovanjem radnika, već naprotiv, više njih biće potrebno da radi, recimo, subotom i ponedeljkom, jer će tada biti i više prometa – smatra Topalović. Podseća da početak i kraj radnog vremena nije stvar kolektivnog pregovaranja nego je Zakonom o radu regulisano da radna nedelja traje 40 časova. Zato je ovaj sindikat tražio da se izmeni taj propis kako bi nedelja bila neradni dan, a da izuzete budu samo institucije koje su od javnog značaja i moraju da rade nedeljom. Od prve inicijative prošlo je  sedam godina, ali niko nije bio voljan da se ozbiljnije time pozabavi, ni Socijalno-ekonomski savet, ni Ministarstvo za rad i zapošljavanje, jer su to institucije kojima su sindikati podnosili inicijative.
Savez samostalnih sindikata je na tu temu svojevremeno čak i anketirao radnike, a analiza je pokazala da većina zaposlenih ne želi da radi nedeljom.
– Nisam siguran da bi sada, u naletu ove inflacije, isto tako razmišljali. Verovatno bi pristali da rade nedeljom za veću naknadu. Zato podržavamo inicijativu da se rad nedeljom plaća kao i državni praznik, da dnevnica bude 110 odsto tog dana – dodaje Topalović. Navodi da onaj ko mora na posao nedeljom zaista treba da bude više plaćen, zato što više radi i nije sa porodicom.
Podsećanja radi, onaj ko radi nedeljom ne ostvaruje po zakonu pravo na uvećanu platu, sem u slučaju da to nije uređeno aktom između poslodavca i zaposlenog. Fiksno uvećanje zarade nije prepoznato jer je poslodavcima data mogućnost da rad organizuju kako njima odgovara. Stručnjaci za radno pravo naglašavaju da zbog uvećanja zarade za rad nedeljom ne bi bilo neophodno menjati Zakon o radu, jer je naš propis ekstenzivan u tom delu, pa je opštim aktom moguće predvideti razloge za uvećanje plate koja nije opisana u samom zakonu. Kako je ranije za „Politiku” objasnio Bojan Urdarević, profesor radnog prava na Pravnom fakultetu u Kragujevcu, ne postoji nikakva zakonska prepreka da se sa postojećim zakonom predvidi dodatno plaćeni rad i da se utvrdi iznos uvećanja zarade nedeljom.
– Samo, to niko neće da radi, jer ne postoji zakonska obaveza – naveo je on.
Predstavnici sindikata smatraju da neradna nedelja ne bi mogla da prouzrokuje nove otkaze, jer u trgovini već postoji manjak radne snage, ali poslodavci ipak tako ne misle. Strahuju od pada prometa i profita, smanjenja zarada, otpuštanja radnika u sektoru maloprodaje, nezadovoljstva potrošača...

Milatović: Cilj posete Srbiji revitalizacija političkih odnosa
Predsednik Crne Gore Jakov Milatović poručio je večeras, na svečanom prijemu u Crnogorskoj kući u Beogradu, da, nakon poseta Evropskim institucijama i sedištu NATO u Briselu, dolazi u Beograd „u nameri da da doprinos revitalizaciji političkih odnosa dve zemlje”. Prisustvo predsjednika Vučića na mojoj inauguraciji 20. maja, ministra Dačića na Samitu u okviru Procesa saradnje u jugoistočnoj Evropi u Podgorici 27. juna, i ova moja prva poseta Beogradu u tako kratkom vremenskom periodu upravo idu u prilog unapređenju odnosa dve države”, naglasio je Milatović.
Ukazao je na to da je revitalizacija političkih odnosa važna za unaprjeđenje ekonomskih odnosa, što ima za rezultat direktne benefite za privredu i građane dve zemlje, navodi se u saopštenju iz Kabineta crnogorskog predsednika.
Milatović je podsetio da je Srbija Crnoj Gori ubedljivo najveći trgovinski partner, sa robnom razmenom od 764 miliona evra prošle godine, što predstavlja petinu ukupnog prometa robe sa inostranstvom. Srbija je za nas i najveće turističko tržište. U 2022. ostvareno je 435 hiljada dolazaka turista iz Srbije u Crnu Goru, što je udeo od 21 odsto od ukupnog broja dolazaka stranih turista. Kada govorimo o strukturi, najviše noćenja ostvarili su turisti iz Srbije, i to nešto iznad 3 miliona ili 25,5 odsto od ukupnog brojaâ€ś, rekao je Milatović. Dodao je da je Srbija prošle godine bila i najveći strani investitor u Crnoj Gori sa 137 miliona evra ili 12 odsto ukupne vrednosti stranih direktnih investicija, što je u odnosu na 2021. povećanje od 80 odsto.
Uprkos podacima koje sam izneo, sa Srbijom, koja je naš najznačajniji ekonomski partner, Crna Gora nema odnose na nivou ambasadora i to ne iz tehničkih razloga, već političkih, dve zemlje nemaju zajedničke granične prelaze, kao što imamo sa Bosnom i Hercegovinom i sa Albanijom, platni promet predstavlja ozbiljnu poslovnu barijeru, naše Mešovite komisije za rešavanje ovih naizgled tehničkih pitanja se ne sastaju godinama unazad, a nikada nije održana zajednička sednica Vlada dve zemlje, konstatovao je Milatović. On je poručio da su, uprkos svim izazovima, veze između građana i privrede Crne Gore i Srbije ostale jake i da je stoga odgovornost ali i obaveza na državnicima dve zemlje da te odnose ne remete, već da ih unapređuju. Istakao je da, osim tradicionalnih veza i bliskih odnosa, Crnu Goru i Srbiju trajno povezuju zajednički ciljevi, pre svega regionalna stabilnost i članstvo u Evropskoj uniji.
„Posvećenošću ovim ciljevima dajemo dobar zamah proevropskom razvoju Zapadnog Balkana. Uveren sam će politički odnosi Crne Gore i Srbije ići uzlaznom putanjom u periodu pred nama i da će to biti dobar zamajac za dodatno unapređenje ekonomskih, kulturnih i sveukupnih odnosa, rekao je Milatović. On je ukazao i na značaj jačanja veza sa zajednicom Crnogoraca u Srbiji i njihove povezanosti sa Crnom Gorom.
Kako je najavljeno, Milatović će se sutra, uz ceremonijalni doček ispred Palate Srbija, sastati sa predsednikom Srbije Aleksandrom Vučićem, a nakon toga i sa predsednikom Narodne skupštine Vladimirom Orlićem.
Predviđeno je da predsednik Crne Gore u okviru posete položi venac na Spomenik neznanom junaku na Avali uz vojne počasti, kao i da položi cveće ispred Osnovne škole „Vladislav Ribnikar”, prenosi Tanjug.

Viljnus zbog NATO samita kao tvrđava, sistemi Patriot usmereni ka Kaljiningradu
VILjNUS – NATO je pretvorio Viljnus, prestonicu Litvanije, u tvrđavu branjenu naprednim oružjem kako bi zaštitio američkog predsednika Džozefa Bajdena i druge lidere Alijanse na samitu sledeće nedelje, koji se održava 32 kilometra od litvanske granice sa ruskim saveznikom Belorusijom.
Više od 3.000 litvanskih vojnika brinuće o bezbednosti samita NATO-a u Viljnusu.
Šesnaest NATO saveznika poslalo je ukupno oko 1.000 vojnika da obezbeđuju dvodnevni samit 11. i 12. jula, koji se održava samo 151 km od same Rusije, prenosi Rojters.
 Mnogi od njih su poslali i napredne sisteme protivvazdušne odbrane koji nedostaju baltičkim državama.
„Bilo bi više nego neodgovorno da naše nebo bude nezaštićeno u trenutku kada Bajden i lideri 40 zemalja stižu“, rekao je predsednik Litvanije Gitanas Nauseda.
Nemačka je rasporedila 12 raketnih sistema Patriot, koji se koriste za presretanje balističkih i krstarećih raketa ili ratnih aviona.
Španija je dopremila sistem protivvazdušne odbrane NASAMS, Francuska šalje samohodne haubice Cezar, i uz Finsku i Dansku raspoređuje vojne avione u Litvaniji.
Ova zemlja je, uz Britaniju, isporučila sredstva protiv bespilotnih letelica.
Poljska i Nemačka su poslale snage za specijalne operacije pojačane helikopterima.
Drugi šalju opremu za borbu protiv bilo kakvih potencijalnih hemijskih, bioloških, radioloških i nuklearnih napada.
Litvanski predsednik vidi ove akcije saveznika kao potvrdu da je potrebno da NATO hitno uspostavi stalnu protivvazdušnu odbranu u baltičkim državama.
„Razmišljamo o tome šta će se desiti nakon završetka samita i radićemo sa saveznicima na stvaranju rotirajućih snaga za trajnu vazdušnu zaštitu“, rekao je on novinarima.
U selima pored beloruske granice, meštani su saopštili Rojtersu da se osećaju potpuno bezbedno, uprkos ponudi Minska da se tu nakon pobune smeste ruske plaćeničke trupe Vagner grupe i rusko nuklearno oružje.
Na aerodromu u Viljnusu, osam nemačkih raketnih bacača Patriot raspoređeno je sa cevima usmerenim u pravcu ruskog Kalinjingrada, a još dva prema Belorusiji.
„Znate gde se nalazite geografski i prilično dobro znate odakle pretnja dolazi. Litvanija je tražila od nas zaštitu samita, a takođe je NATO tražio pomoć od Nemačke. Ovo je naš odgovor“, rekao je potpukovnik Štefen Lib, komandant jedinice Patriota.
Litvanija je utrostručila jedinice pogranične straže na beloruskoj i ruskoj granici tokom leta, uz oficire iz Letonije i Poljske.
Dve zemlje su takođe poslale policiju da pomogne u patroliranju po Viljnusu.
Gradonačelnik Viljnusa je preporučio stanovnicima da odu na odmor van grada, ako žele da izbegnu gužve u saobraćaju, jer će veliki delovi centra prestonice biti zatvoreni tokom samita.
Kako javlja izveštač Tanjuga, deluje da su građani poslušali apel gradonačelnika, s obzirom na to da je na ulicama prisutan mali broj ljudi, policija patrolira i povremeno prolaze vozila pod njenom pratnjom.
Grad je okićen zastavama Litvanije, Ukrajine i NATO-a.


  </body>
 </text>
</TEI>