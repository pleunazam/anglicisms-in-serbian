<TEI version="3.3.0" xmlns="http://www.tei-c.org/ns/1.0">
 <teiHeader>
  <fileDesc>
   <titleStmt>
    <title>Politika 2006-12-14</title>
   </titleStmt>
   <publicationStmt>
    <p></p>
   </publicationStmt>
   <sourceDesc>
    <p>https://www.politika.rs/sr/articles/archive/2006/12/14/page:1?url=</p>
   </sourceDesc>
  </fileDesc>
 </teiHeader>
 <text>
  <body>
    <div id="kolumna">
Jedina igra u gradu
Obično se kaže da konsolidovan demokratski poredak postoji kada demokratija postane "jedina igra u gradu". To znači da demokratija opstaje bez obzira na to ko pobedi na izborima. Da bismo odgovorili na pitanje da li takav poredak postoji danas u Srbiji, predlažem da prihvatimo dva kriterijuma za razlikovanje demokratskih od nedemokratskih poredaka. Prvi se odnosi na održavanje izbora. Nedemokratski režimi ne održavaju izbore. Drugi kriterijum jeste ravnoteža među ključnim političkim akterima.
Konceptom ravnoteže se, u stvari, na drugi način izražava fraza "jedina igra u gradu". Kada se kaže da su politički akteri u ravnoteži, to znači da nijedna stranka koja izgubi na izborima neće pokušati silom da uzme vlast, već će pokušati da pobedi na narednim izborima u okviru istih institucija pod kojima je poražena. Demokratija je samoodrživa kada se svi pridržavaju ishoda izbora, bez obzira na to kakav da je, pod uslovom da se i svi drugi ponašaju na isti način. To je koncept ravnoteže. U nedemokratskim porecima takva ravnoteža ne postoji, jer opozicija (ukoliko je uopšte ima) nema nameru da održava nedemokratski poredak, već da ga, ako je za to sposobna, sruši.
Kako vidimo, postojanje izbora nije dovoljan uslov da bi poredak bio demokratski. Poretke u kojima se održavaju izbori, ali nema ravnoteže, nazivamo pseudodemokratijama, tj. hibridnim režimima. Iako su za vreme Miloševića održavani izbori, oni su ili bili namešteni ili je vlast pokušala da ex post (naknadno) ilegalno preokrene izborni rezultat. Srbija tokom devedesetih nije bila demokratija upravo zato što nije postojala ravnoteža. Politički akteri su imali suprotstavljene interese u pogledu održanja, odnosno strateškog (dugoročnog) prihvatanja institucija poretka. Možemo da zamislimo ukupno četiri ishoda izbora u pseudodemokratijama: prvi –  vlast dobija izbore, što svi prihvataju; drugi – vlast dobija izbore, što vlast prihvata, ali ne i opozicija; treći – vlast gubi izbore, što vlast odbija da prizna, a opozicija prihvata; četvrti – vlast gubi izbore, što svi prihvataju.
Prvi i drugi ishod, koji ukazuju na to da akteri prihvataju rezultat izbora ma kakav on da je, karakteristični su za demokratiju, jer predstavljaju indikator postojanja ravnoteže. Drugi i treći ishod su nezamislivi u demokratskom poretku. Obrnuto, oni su uobičajeni u pseudodemokratiji, upravo zato što tamo nema ravnoteže. Ni vlada, ni opozicija ne prihvataju ishod nameštenih izbora kao obavezujuće, odnosno ravnotežno rešenje. Oni će pre prihvatiti pravila igre kao privremeni kompromis, tj. provizorno primirje koje zavisi od postojećeg balansa snaga a koje je otvoreno za reviziju čim se za to steknu uslovi. 
Sada dolazimo do ključnog pitanja. Da li se u Srbiji nešto promenilo pošto su u decembru 2003. godine održani parlamentarni izbori? Ti izbori bi mogli da se uzmu kao prelomna tačka za konsolidaciju demokratije, budući da su to svakako bili najpošteniji i najslobodniji izbori u istoriji Srbije. Čini se da su se tada svi akteri našli u ravnoteži. Vladajuća koalicija koja je organizovala i izgubila izbore mirno se povukla i ustupila mesto novoj koaliciji, koja je do tada bila u opoziciji. Da li se posle tih izbora može reći da je Srbija iz pseudodemokratije prešla u fazu konsolidovane demokratije?
Da bi ustanovili kakve su šanse da izbori opstanu na duži rok, odnosno da bismo utvrdili da li su akteri u ravnoteži kada se radi o privrženosti izbornim institucijama, nije dovoljno ustanoviti da li postoji spremnost vladajuće elite da prihvati mirnu smenu vlasti (što je pod Miloševićem bio glavni problem). To što su u Srbiji održani slobodni i pošteni izbori u decembru 2003. godine daje nam samo pola odgovora na pitanje da li je demokratija u Srbiji konsolidovana. Naime, tri godine posle tih izbora mi još uvek ne znamo da li se svi akteri nalaze u demokratskoj ravnoteži. Snage koje su se nalazile u ravnoteži jesu one koje su srušile Miloševićev režim 2000. godine. Ali o vrsti ravnoteže u kojoj se nalaze snage koje su poražene na izborima 2000. godine nema jasnih indikatora. Sasvim je moguće da je postojeća ravnoteža privremenog, tj. taktičkog karaktera. Baš kao i u pseudodemokratiji, gubitnici prihvataju poraze, ali ako uspeju da osvoje vlast, krenuće u radikalnu promenu sistema. 
Krajnji zaključak je ovo. Da bi moglo da se kaže kako su akteri u ravnoteži, neophodno je da se snage koje izgubile vlast na izborima organizovanim u pseudodemokratiji vrate na vlast i pokažu da li imaju nameru da ponovo lažiraju izbore ili je demokratija u njihovom strateškom (dugoročnom) interesu. Politička transformacija u zemljama Istočne Evrope završena je u onom trenutku kada su se bivši komunisti vratili na vlast i nastavili s reformama. Drugim rečima, da bi demokratija postala samoodrživa, neophodno je da se reformišu i snage starog režima a ne samo političke institucije. Dok se to ne desi, demokratija u Srbiji neće biti "jedina igra u gradu".
Docent na Fakultetu političkih nauka u Beogradu

Vesna Pešić: Odgovor Đorđu Vukadinoviću
Đorđe Vukadinović zna da nisam prvi put reagovala na njegovo navijačko komentarisanje. Setiće se da sam mu pisala još pre četiri-pet godina na ličnu adresu, skrenuvši mu pažnju da njegovo "portretisanje političara", naročito neprijateljsko opisivanje premijera Zorana Đinđića, ne odgovara standardima nezavisne političke analize. Ovog puta je rasprava o ulozi grupe političkih analitičara izašla u javnost. 
I tada kao i sada Đorđe Vukadinović je predsednik ideološke komisije Vojislava Koštunice, sa nekoliko zadataka koje takav posao podrazumeva. Glavni zadaci ovog političkog servisa se mogu svesti na tri: prvi je da se vredno osmišljava i propagira "treća politička pozicija" u Srbiji čiji je nosilac DSS i Vojislav Koštunica. Pri tom se od početka zna da je ta pozicija "umivena" radikalska politika.  Uostalom, i bez nekog velikog znanja iz političke analitike, poznato je da je narodnjačka koalicija DSS-a postavljanje na radikalsku poziciju, s ciljem da se toj stranci uzmu glasovi. Đorđe Vukadinović i njegov "javni servis" bi morali mnogo truda da ulože da bi nam objasnili kakva je to "treća Srbija" sa Palmom, Veljom Ilićem i ostalim "domaćinima", koji sa pozicije vlasti idu okolo po Srbiji i "domaćinski" kupuju glasove. Ako se tome doda borbena retorika oko Kosova, flertovanje sa RS i šetanje Dodika, te stav da od "surove" predaje Mladića nema ništa, narodnjačka koalicija Vojislava Koštunice se za ove izbore naoružala radikalno radikalskim programom.
Drugi zadatak ovog političkog servisa je umivanje samih radikala, o čemu redovno pišu i govore članovi ove ideološke grupacije. Šminkanje radikala i priča kako su oni "demokratska stranka" treba da omogući Koštunici otvorenu (ako mu ustreba da održi vlast) ili prikrivenu koaliciju sa radikalima, koju je i do sada praktikovao. Tome je poslužio i Ustav jer, eto, radikali nisu više "antisistemska stranka". 
Treći zadatak ovog ideološkog servisa je bitka sa, ili negiranje, postojanja druge Srbije. Nema moderne Srbije, nema onih šetača koji su maštali da će nas oslobođenje od Miloševića voditi u demokratsko društvo i vladavinu prava, nema mučkog ubistva Zorana Đinđića koje je organizovala država, nego ima samo kriminala. Ovaj zadatak se obavlja tako što se izjednačava otrovna i često sasvim lična mržnja, podmetanja i insinuacije, s kojim nastupaju radikali (nadimcima "ustaša", "Šiptari" koji se prilepljuju Tadiću, Vuku, Čedi, Đinđiću, Dulićki, Ćuruviji itd. jezikom uvrede) sa oštrom, pa i strasnom polemikom, koja je legitimno sredstvo demokratske političke borbe, naročito u kritici vlasti i za vreme izborne kampanje. Izjednačavanje prostačkih izliva mržnje, sa javnom kritikom i ulogom opozicije da kontroliše i kritikuje vladu, nije ništa drugo nego zapušavanje usta medijima i svim političkim akterima prozivkama "za raspirivanje mržnje". Pre neki dan smo slušali Božidara Đelića kako se pravda što je napravio nekoliko duhovitih primedbi na rad bivšeg ministra Dinkića!  
Nametanje "da nema kritike" se mora javno žigosati, jer ustoličuje neodgovornu vlast. Koalicija koju predvodi Čeda Jovanović neće da se odrekne oštre kritike zato što je ideološki servis Vojislava Koštunice izjednačava sa "iracionalnom mržnjom". Svaki kritički osvrt na Koštuničinu vladu se tako kvalifikuje, kao da on ne treba da podnosi račune građanima, najviše baš za degeneraciju demokratije u Srbiji i za to što je i ostatke  pravosuđa i nezavisnih medija sveo na partijske igračke. 
Uzgred da kažem još i to, da je antidemokratska igra "brojkama", i horsko zagovaranje terora većine (neparlamentarne stranke, male stranke, "sirote male stranke", "marginalne grupe", nevladine organizacije itd.), a sve u ime "demokratije", zaista postalo nepodnošljivo. Svaka individua ima pravo i slobodu da iznosi svoje mišljenje, bez ućutkivanja da "nikoga ne reprezentuje". Većina toliko puta nije bila u pravu, odvodeći društvo u provaliju (to je Srbija tragično iskusila), zato se političke manjine moraju poštovati, ako nećemo da se Srbija pridruži populističkim diktaturama.
Član Glavnog odbora GSS
    </div>
    <div id="kultura">
Virtuoznost bez pompe
Od najvećih svetskih virtuoza danas se očekuje mnogo: da nikada ne ostare i uvek budu poletni, neobuzdani i interesantni. Međutim, on nije više sasvim mlad, neobuzdan niti samo interesantan. Šlomo Minc (1957) iz Izraela danas je jedan od najvećih violinista na svetskom koncertnom podijumu i u najboljim je, zrelim godinama.Pojava i nastup i neverovatno topao, nežan ton njegove violine od najbolje sorte (Stradivari) obezbedili su vrhunski doživljaj. Izvanredno tumačenje Sibelijusovog Violinskog koncerta u de molu op. 47, neobične kompozicije koja može da zazvuči statično i monotono ili tako živo, stvaralački i kreativno kada solističku deonicu izvodi najveći umetnik. Melodije dugog daha i neprekinutog melanholičnog toka ispredane su na predivnom instrumentu kao da tonovi klize i nestaju, vraćaju se i ponovo otpočinju dugi monolog. 
Publika je slušala bez daha, bez kašljucanja, začarana i tako ostavljena da tek jedva diše i muziku prima samo čulima.
Bila je to sjajna interpretacija, ali Šlomo Minc je dobio i mnogo više od odgovora, podrške, punog razumevanja. Publika, koja inače ume da bude i rezervisana i hladna, podelila je neke trenutke posebne pažnje, naklonosti i poštovanja za umetnost koja nije sama sebi cilj i koja ne ide za tim da se napadno nameće ističući sebe samu. 
Pred nama se odvijao dijalog sa Sibelijusovom muzikom i preko nje, zadirao je u neke posebne sfere simpatija i međusobnih davanja između publike i soliste. Da li je tome doprinelo prethodno iskustvo beogradske publike iz ratnih vremena, kada niko nije dolazio da nam koncertira, a Šlomo Minc se osmelio da nastupi, ili je to trenutno obostrano oduševljenje, teško je proceniti. Stvoreno je novo, domaće okruženje stranom umetniku, a publika se nije zaustavljala u svojim aplauzima. 
Dodaci od dva "bisa" bili su ogromni. Izvanredni Paganinijev Kapris br. 24 pokazao je virtuozitet bez pompe i parade, sadržajan i besprekoran, a zatim i prvi stav iz Bahove Partite u E duru sa koncentracijom i umećem majstora dostojnog instrumenta na kome svira.
Diskretna, uzdržana i promišljena pratnja Orkestra RTS i posebno zahtevnog i preciznog dirigenta Suđića zaslužili su takođe bespogovorne aklamacije.
Mislili smo da "Planete" engleskog kompozitora Gustava Holsta (1874-1934) nećemo moći odslušati do kraja, jer posle izuzetno uspelog i početnog "Marsa", pravog "hit komada" muzike 20. veka, više tako reći nema šta da se čuje. Stavovi (planete) se ređaju, ali sa sve manje mašte i sve više posustajanja invencije kompozitora. Međutim, orkestar RTS je istrajavao, a dirigent Suđić sa neverovatnom upornošću, radeći sa svim grupama pojedinačno kao i sa solistima u orkestru kojih je bilo mnogo, boreći se sa teškoćama u grupi limenih duvača, veoma zaposlenih i prisutnih, postigao je da svaki stav dobije sopstvenu karakterizaciju. Utisku je doprinelo učešće hora na samom kraju dela.
U celini, bio je to ekskluzivan koncert Simfonijskog orkestra RTS i kruna jedne, skoro završene, kalendarske godine.
    </div>
    <div id="gastronomija">
Pogača umesto hleba
Ako nema hleba dobro će doći i pogača, rekli bi oni koji su probali specijalitete od testa sa kvascem i margarinom. Mleko, jaja i susam odozgo, podrazumevaju se, možda i neki nadev unutra, ali sve je to pitanje inspiracije i veštine domaćice. One koji znaju, umesiće uvek rado nešto "svojeručno". One koje nisu vične a i imaju preča posla otići će u pekaru i doneti hleb, mirisan i reš.Evo prilike za malu kuhinjsku avanturu, dva recepta su tu. Iskusne domaćice će možda primetiti da je "recept isti k′o moj, samo malo drugačiji". Nebitno u svakom slučaju, kao putokaz ili podsetnik recepti su zgodni. Dakle, brašno na sto, svež kvasac takođe, kašiku sirćeta stavite u testo i kada u receptu ne piše jer će kiselina razigrati gljivice kvasca i učiniti da testo bude meko. I šta više da pričamo. Evo recepata.
Pogača ružice, za koju je potrebno: 1 kilogram brašna, 2 cela jajeta, 1 belance (žumance ostaviti za premaz pogače) kašičica soli, kašika šećera, kašičica suvog kvasca, 2 decilitra mleka, 1 margarin za premazivanje testa.
Priprema: U brašno staviti jaja i mesiti, dodati so. U toplo mleko staviti kvasac i šećer. Dodati u smesu i mesiti. Po potrebi dodati još toplog mleka. Testo umesiti da bude mekano, ali da se ne lepi za prste. Ostaviti ga da se masa udvostruči. Testo rastanjiti na centimetar debljine, premazati margarinom, a zatim staviti u frižider na pola sata. Tako uraditi još dva puta. Zatim testo ponovo oklagijom rastanjiti na centimetar debljine, nadenuti po želji, mada može da ostane i prazna pa urolati i seći trake u visini tepsije. Slagati rolnice od sredine tepsije prema spolja. Premazati žumancetom i ispeći. Najukusnija je sa sirom, ali može da se napravi i slatka kombinacija ako se trake filuju orasima i džemom.
Pogača cvet, za koju je potrebno, 1/2 litra mleka, velika kašika šećera, 2 kašičice soli, 2-3 kockice kvasca, 2-3 žumanceta, 1 kašika ulja, oko 1 kilogram brašna + 1 margarin, žumance, susam (za posipanje) - može i lan, mak, suncokret...
Priprema U toplom mleku rastopiti kvasac, šećer, so, dodati brašno (po potrebi) pa žumanca i ulje a onda zamesiti testo. Ostaviti da naraste, premesiti i napraviti 22-25 loptica. Loptice treba da odstoje oko 15 minuta. Oklagijom jednu po jednu lopticu od testa razvući u veličini "tacnice" (da u prečniku budu 7-8 do 10 centimetara) provući svaku kroz rastopljeni margarin (potroši se oko 1/2 margarina) i ređati u okrugli pleh.Šerpu dobro podmazati preostalim margarinom, pa ređati "tacnice" u krug, do ivice pleha, jednu preko druge (da se preklapaju više od pola) a jednu ostaviti da se stavi u sredinu. Ostaviti da naraste. Kad se popuni pola pleha, testo se premaže žumancetom, pospe susamom (ili naizmenično susamom, lanom, makom...) i peče.
    </div>
    <div id="kolumna">
Španija u SKC-u
U Studentskom kulturnom centru u Beogradu ove nedelje održava se manifestacija "Sedamdeset godina španskog građanskog rata i internacionalnih brigada" u organizaciji Udruženja španskih boraca 1936-1939. i prijatelja, Instituta "Servantes" i SKC-a. Pre 30 godina, u decembru 1976, upravo je u SKC-u, za ono vreme spektakularnom manifestacijom, obeležen kraj diktature generala Franka i početak demokratske obnove Španije. Ove nedelje publika je u prilici da španski građanski rat posle koga je Franko došao na vlast vidi iz specifičnog, filmskog ugla. 
I pre trideset godina i sada spiritus movens ovih akcija bio je i jeste Milo Petrović, svojevremeno urednik tribine SKC-a, a danas potpredsednik Udruženja španskih boraca 1936-1939. i prijatelja.
Manifestacija u SKC-u je neka vrsta produženog obeležavanja tragike i slobodarske uzvišenosti španskog građanskog rata, u kome su dve zaraćene strane (obe pomognute spolja) iskusile bratoubilačko stradanje, izazvano napadom fašizma na osvojene demokratske, republikanske slobode, u čiju su odbranu stale internacionalne brigade, a u njihovom sastavu i više od 1.700 Jugoslovena. 
Uz izložbu naslovnih strana novina iz kolekcije Jozefa Boša i plakata koji svedoče o onom vremenu, posetioci SKC-a mogu da vide potresne dokumentarne filmove "Deca Rusije" i "Dugo letovanje 1936" (Žaime Kamino), "Drugovi, to je sve što možemo da uradimo za vas!" (Ismael Kobo), "Žilijetin album" (Odet Martinez), "Španija naše mladosti" (Zdravko Velimirović) i "Povratak u Španiju" (Dejan Kosanović). 
Emituje se i filmski zapis sećanja Lazara Latinovića, jednog od malobrojnih preživelih jugoslovenskih španskih boraca, zapis nastao pregnućem redakcije "Trezor" javnog servisa RTV Srbije.
Program omogućuje gledaocima, navodimo radi ilustracije, da upoznaju sudbinu 3.000 dece koje je Republika Španija evakuisala u Sovjetski Savez, ili da se suoče s uspomenama Rožea Kodua, francuskog interbrigadiste, koji evocira dva događaja iz španskog građanskog rata. Prvi svedoči o veličini i lepoti ljudske solidarnosti, a drugi o tamnoj strani svakog rata u kome ništa nije lakše nego oduzeti ljudski život.Dokumentarac Zdravka Velimirovića je snimljen bezmalo pre 40 godina i podseća na učešće jugoslovenskih dobrovoljaca u odbrani Španske Republike. Danas, taj film svedoči o društvu i vremenu u kome je nastao, o njegovim dostignućima, vrednostima i zabludama. Kamera je pratila i prvi ponovni susret sa Španijom grupe jugoslovenskih interbrigadista posle četiri decenije.
Od onda se mnogo toga promenilo na španskoj i ovdašnjoj, evropskoj i svetskoj mapi. I faktički i simbolički. 
Pre tri decenije u SKC-u obeležen je kraj jedne diktature, Frankove, u vreme ovogodišnje manifestacije, čudne li simbolike, stigla je vest o odlasku jednog drugog diktatora – Augusta Pinočea.
Španija je u protekle tri decenije uzor mirnog prelaska iz diktature u demokratiju, a jugoslovenski prostor je punu deceniju bio dokaz pogubnog varvarizovanja i uništavanja svakog produktivnog, pa i univerzalnog slobodarskog nasleđa, samim tim i demokratskih tradicija prošlosti.
U tačkama preseka takvih, ali i drugih iskustava koja vezuju dve zemlje, Španija u SKC-u posle tri decenije više je nego dobrodošla manifestacija. Ona pokazuje kako se otvorenim i istinitim pogledom u prošlost može doprineti i stabilnijem koračanju u budućnost, uprkos mnogim teškoćama s kojima se suočava Srbija na putu strukturnog utemeljenja i normativnog snaženja demokratskih načela i institucija.
    </div>
    <div id="ekonomija">
Prometejev dar
– Da li ste spremni da donesete dobro ljudima, ne pitajući šta košta? Da li ste spremni da kao Prometeji uzmete vatru od bogova vašeg života i da sopstvenim idejama i delima menjate svoj život i život u Srbiji – zapitao je Dragan Sakan, proizvođač ideja, mlade okupljene na nedavno održanoj internacionalnoj Konferenciji o liderstvu u okviru AIESEC-ovog projekta Forum liderstva.Svako ko teži da uzme stvari u svoje ruke zna za ovaj usud; lideri se prepoznaju po tome što su se mnogo selili, menjali fakultete i škole, što imaju povećane energetske kapacitete (upali u bure s čarobnim napitkom, i nikad ne posustaju!): "Lider želi da inspiriše svoje ljude, da doda zlatnu prašinu zbog koje zablistaju punim sjajem. Zato su oni i retke ptice", odjeknulo je na poslednjem spratu palate Ušće. U pravi čas! Jer stara je istina da ko čeka na "pravo vreme" da započne neku akciju, može da se desi da se ljudski načeka: idealno vreme u kome je sve lako i dostupno zapravo nikada ne dolazi. Nije samo "sada" i samo "ovde" teško živeti. Zvuči neverovatno, ali je istina: nigde i nikada nisu postojali idealni uslovi za život; to što starije generacije tuže za "srećnom prošlošću" je stvar emocija prema onome čega više nema, a ponekad i nedostatka uvida u stvari – danas su, više nego ikada, svi putevi otvoreni mladim stručnjacima, profesionalcima i entuzijastima, i to bez obzira na pol, uzrast, boju kože, društveni, verski ili materijalni milje iz koga dolaze. Globalizacija radi za nas. 
Oduvek su ljudi morali da se dovijaju i snalaze da bi kreirali pozitivne promene. Nikada to nije bio lak zadatak. I danas, kao i uvek, ta uloga je na onima koji su sposobni da je iznesu, na mladim liderima. 
A šta je to što karakteriše takvog predvodnika? Pre svega, tu su strast, energija, hrabrost, ponašanje, stav i vizija, odlučnost, inteligencija i osećajnost, snalažljivost i iskrenost! 
Svakom društvu (bez razlike!) treba ovaj pogon. 
– Trebaju nam hrabri ljudi, spremni da donose odluke, da snose rizik koji nosi novo. Treba da su spremni da podele svoje znanje i informacije, da su u stanju da poduče i treniraju druge, i da su u stanju da povedu ljude... Ukoliko imate "štofa" za posao i pravi stav, za vas nema granica: možete da postanete jak političar ili ambasador, izuzetan menadžer, umetnik ili pisac. Etika je presudna, jer koliko god da se međusobno razlikuju kulture u kojima radite, ukoliko se držite moralnih načela i poštujete ljude, nećete imati problema – rekao je Eugenio Sidoli, predsednik Američke privredne komore. 
Etika je i u ovom segmentu presudna: u vremenu koje je mutno i prevrtljivo, etika je kurs koji mora da zauzme onaj ko želi da zaplovi poslovnim vodama: 
– Dobro i zlo su kao načela svuda slični, i onaj ko se drži prvog, ne može da pogreši – rekla je Lucijana Pavan, direktor digitalnih medija MTV mreže. 
Ništa ne dolazi samo od sebe, zato, ako vam treba pravo vreme, kreirajte ga sami, poruka je AESEC-a, najveće studentske organizacije na svetu – 800 univerziteta u više od 90 zemalja na istom su zadatku: razvijanja inovativnih potencijala. 
-----------------------------------------------------------
Liderstvo: ulaganje u budućnost
– Trebaju vam i lideri i kvalitetan menadžment, izuzetni direktori i vizionari, koji su otvoreni za promene i izazove i koji će posao da guraju napred. To su dugoročni ciljevi i neophodno je investirati u budućnost i uključiti i obrazovanje: trud koji predstoji u narednih pet do deset godina, koliko treba da se mladi ljudi iškoluju i uključe u posao, steknu uvid u proceduru kojom raspolaže organizacija i privole se disciplini, i te kako se isplati – tvrdi Eugenio Sidoli.

Rešenje je u vašim rukama
Da o poslu ne treba samo maštati i sedeti skrštenih ruku pokazuje sve više mladih, ali i onih malo vremešnijih, koji se ne libe da zatraže pomoć za ostvarenje svojih poslovnih ideja. Jedna od ustanova koja im poslednjih godina pomaže u tome jeste nemačka nevladina humanitarna organizacija Help, koja u Srbiji postoji od novembra 1999. godine.Danka Jovičić, izbeglica iz Hrvatske, posle dolaska u Martince, selo u blizini Sremske Mitrovice, nije se libila da radi kod lokalnih poslodavaca. Saznanje da Help daje donacije za nju je značilo šansu za početak novog života. Ideja da u selu, u kom do tada nije bilo frizerskog salona, baš ona ulepšava susede, bila je dovoljna da joj donator obezbedi stolice, šamponjere, pultove, haube i ostalu prateću opremu. I, tako, zadovoljna Danka što ima svoj dinar, a još zadovoljniji i ponosniji meštani zbog urednih i modernih frizura.
Nebojša Zdravić iz Kragujevca rešio je da svoje pekarsko iskustvo putem donacija pretvori u izvesniju budućnost udružujući se sa jednim ortakom. Jedna mesilica i ručna obrada testa, ubrzo su dopunjene laminatorom za razvlačenje testa i komorom za zamrzavanje peciva. Na taj način je poboljšan kvalitet i ubrzan proces proizvodnje pekarskih proizvoda. Uz veliki trud, obuku i podršku donatora, radni prostor se polako širi, sa željom da jednog dana posao upotpune sopstvenom pekarom.
Mašina za šivenje, kompresor, nož za sečenje sunđera i pneumatski pištolj za ukucavanje klemerica bili su neophodni tapetaru Marku Dabiću iz Kragujevca za kompletan proces posla od koga se izdržava mnogobrojna porodica. Na tome se nije stalo: dve godine kasnije Markov zet Aleksandar Tasić takođe je konkurisao kod Helpa tražeći kružnu testeru za skraćivanje drveta i pneumatski pištolj, da bi se dve ideje, odnosno dva posla dopunjavala. Sada u Kragujevcu i još nekim gradovima može da se kupi kvalitetan tapacirani nameštaj proizveden u njihovim radionicama.
Posle šest godina rada u prosveti na određeno vreme i četiri godine angažovanja na drugim poslovima, Marina Bogojević iz Niša rešila je da otvori centar za učenje engleskog jezika, prevođenje i obuku na računarima. Čim je saznala za Help, konkurisala je i dobila šest računara, štampač, legalni vindovs XP. Nedugo posle toga u školi je organizovala obuku za potrebe Helpovih polaznika. Sigurnim koracima ide dalje, prateći potrebe tržišta – uvodi nove kurseve tamo gde računari imaju primenu.
Kako se u 2006. godini u Srbiji posebna pažnja poklanjala seoskom turizmu, to je i Help prepoznao razvojni potencijal turizma u seoskim područjima, konkretno u Mokroj Gori. Kod meštana je ovo naišlo na dobar prijem pa su brže-bolje počeli da se raspituju, tako da je na kraju odabrano pet kuća-brvnara za rekonstrukciju i adaptaciju u turističke svrhe. 
Jedan od vlasnika je Ljubinko Bogdanović, u čijoj kući su, zahvaljujući Helpu, urađena dva nova kupatila i zamenjen krovni pokrivač koji je postavljen još 1934. godine. Novi izgled je stvorio bolje uslove za prihvat turista što je dobra šansa i izvor egzistencije za Ljubinkovu porodicu.
I komšija Ilija Jovičić je, ostavši bez posla posle 35 godina staža u hemijskoj industriji, vid sigurnosti video u ispruženoj ruci Helpa. Ideja o izgradnji drvene kuće namenjene seoskom turizmu krenula je u realizaciju. Donator je dovezao materijal, angažovao izvođače radova, a Iliji je imao obavezu da toplinu svog doma podeli sa gostima, i da na taj način dođe do nekog dinara za potrebe svoje porodice. 
Ovo su samo neki od onih koji su imali hrabrosti da, u nedostatku finansijskih sredstava, pronađu način za ostvarenje ekonomski isplativih ideja. Neka oni budu dobar primer i drugima jer rešenje uvek postoji.

Osam hiljada novozaposlenih
Ništa bez države! Posle ovog uzvičnika liberal-ekonomisti se sigurno naježe jer za njih je svako ozbiljnije mešanje države u privredu – nedopustivo. Međutim, teorija drumom, a život šumom.Prevedeno na svakodnevni jezik: privreda koja koristi povoljne državne kredite vrlo je zadovoljna. A zadovoljno je i oko 8.000 novozaposlenih koji su dobili radno mesto zahvaljujući plasmanu novca iz pokrajinskog Fonda za razvoj.
Fond za razvoj Autonomne Pokrajine Vojvodine osnovala je, marta 2002, pokrajinska Skupština kao non profit organizaciju. Kamate na plasirana sredstva nemaju karakter profita već očuvanja kapitala.
Fond se "puni", pre svega, novcem od privatizacije, ali njegovi mogući izvori su i sredstva od izdavanja i prometa hartija od vrednosti, međunarodnih finansijskih organizacija, iz donacija... Do sada je "ušpikovano" u privredne tokove 97.800.000 evra, od kojih je za dugoročno kreditiranje plasirano 57.982.000 a za kratkoročno 39.818.000 evra. Ukupan broj korisnika sredstava je 2.516. U toku je sprovođenje investicionog konkursa za 2006. godinu po kom će se dodeliti još 226 kredita u vrednosti od 18.765.047 evra.
Ekonomista Mihajlo Brkić (40), direktor Fonda, objašnjava da se sredstva koriste putem pet vrsta kredita: dugoročno kreditiranje razvojnih programa i projekata u oblasti privrede i poljoprivrede, dugoročno kreditiranje start-ap programa, dugoročno kreditiranje programa na teritoriji pojedinih opština, kratkoročni krediti za finansiranje izvoza, kratkoročni krediti za poljoprivredu.
Među korisnicima sredstava Fonda najveće učešće imaju mala i srednja preduzeća sa 55 odsto, nosioci poljoprivrednih gazdinstava sa 11 i preduzetnici sa 8,5 odsto.
Brkić smatra da je postignut idealan način subvencionisanja privrede jer se ne kupuje socijalni mir u preduzećima već su sredstva namenska i služe razvoju.
Kod kredita koji su pokriveni bankarskim garancijama urednost otplata je potpuna, a kod hipotekarnih 70 odsto (a ostatak sudskim putem), što je izuzetno visok procenat – u italijanskim fondovima urednost otplate je 60 odsto.
Suština je u tome da su ovi krediti daleko povoljniji od uobičajenih koji se mogu dobiti u bankama. Dugoročne kredite na tri i pet godina Fond daje sa kamatom od 2,4 do 4,2 odsto na godišnjem nivou i s periodom mirovanja otplate od 12 do 24 meseca. 
I – kad se svi ovi brojevi saberu – znači da je na državnom šalteru jeftinije nego na bančinom.
-----------------------------------------------------------
Novac za početnike
Fond je finansirao start-ap programe putem tri konkursa za radno neaktivne koji započinju poslovanje. Do sada je ukupno dodeljeno 416 kredita. Visina plasiranih sredstava iznosi 4.753.300 evra. Finansirane oblasti su prerada poljoprivrednih proizvoda, turizam, softveri, konsalting, zanatstvo i usluge. Posebnim konkursom finansirani su projekti registrovanih preduzetnika i pravnih lica koji posluju manje od tri godine. Realizovana su 52 kredita u ukupnoj vrednosti od 920.000 evra. Maksimalni iznos kredita je dva miliona dinara.

Upozorenje pred otkaz
Zakonodavac je propisao obavezu poslodavca da pre otkaza ugovora o radu upozori zaposlenog, i to pisanim putem, o postojanju razloga za otkaz ugovora o radu i da mu ostavi rok od najmanje pet radnih dana od dana dostavljanja upozorenja da se izjasni o navodima iz upozorenja. Ova obaveza postoji u slučaju otkaza koji se daje ako zaposleni ne ostvaruje rezultate rada ili nema potrebna znanja i sposobnosti za obavljanje poslova koje radi, ako svojom krivicom učini povredu radne obaveze utvrđene opštim aktom ili ugovorom o radu, ako ne poštuje propisanu radnu disciplinu ili je njegovo ponašanje takvo da ne može da nastavi rad kod poslodavca, ako učini krivično delo na radu ili u vezi sa radom, ako se ne vrati na rad u roku od 15 dana od dana isteka roka za neplaćeno odsustvo ili mirovanje radnog odnosa, ili ako zloupotrebi pravo na odsustvo zbog privremene sprečenosti za rad, na primer ako otvori bolovanje da bi za to vreme radio kod drugog poslodavca, a ne radi lečenja.
Poslodavci uglavnom ispunjavaju obavezu upozorenja, ali ne radi ostvarenja prave svrhe ovog upozorenja već da bi ispoštovali formalni postupak pre davanja otkaza. Obično se upozorenje daje neposredno pre otkaza ili čak istovremeno, a odgovor zaposlenog je samo formalnost koja se čak i ne razmatra, a kamoli da utiče na odluku poslodavca. Međutim, obaveza prethodnog upozorenja ima dvostruki značaj. Prvo, da upozori zaposlenog da njegovo ponašanje na poslu ne zadovoljava poslodavca, te je potrebno da se promeni. I drugo, da omogući zaposlenom, koji je u odnosu sa poslodavcem uvek u podređenom položaju, da iznese činjenice i dokaze koji opravdavaju njegovo ponašanje, ili dokazuju da je poslodavac bio u zabludi, pogrešno informisan i sl. Stoga je zakonodavac propisao da upozorenje mora da sadrži osnov za davanje otkaza, koji mora da bude zasnovan na zakonu, a takođe predviđen i u ugovoru o radu, i sve činjenice i dokaze koji ukazuju na to da su se stekli uslovi za otkaz. 
Normalno je da u toku obavljanja procesa rada može da dođe do greške, ili do povrede discipline, i to ne znači da poslodavac treba zaposlenom zbog toga odmah da da otkaz. Ako zaposleni opravda svoje ponašanje, ili ako izrazi volju da ga ubuduće popravi i da, na primer, ne krši radnu disciplinu, poslodavac ne mora zaposlenom dati otkaz. Zakonodavac je propisao da poslodavac u upozorenju može da obavesti zaposlenog da će mu dati otkaz ako ponovo učini istu ili sličnu povredu, bez ponovnog upozorenja. To pravo poslodavac ima ako postoje olakšavajuće okolnosti, ili ako priroda povrede radne obaveze ili nepoštovanje radne discipline nisu dovoljan razlog za otkaz ugovora o radu.

Čekaju darove poslodavaca
Zaposlenih u Hrvatskoj, sudeći po istraživanju objavljenom na sajtu "Moj posao", očekuju od svojih poslodavaca da ih posebno obraduju za predstojeće praznike: od ukupnog broja anketiranih, 78 odsto očekuje i ove godine božićni poklon od poslodavca, a 61 odsto se nada da će dobiti novac, i to prosečno 1.413 kuna (oko 200 evra). 
Novac i bon za kupovinu poklona po želji očekuje 10 odsto ispitanika, a samo bon za kupovinu sedam odsto njih. Bon bi, prema očekivanjima, u proseku trebalo da vredi 557 kuna. Ispitanici smatraju da bi odgovarajući božićni poklon u proseku trebalo da košta 2.126 kuna (oko 300 evra). Čak 59 odsto učesnika ankete smatra da je božićni poklon pravo radnika, a 41 odsto misli da je to stvar dobre volje poslodavca.
Prošle godine 79 odsto učesnika istraživanja dobilo je božićni poklon u prosečnom iznosu od 1.324 kune, sedam odsto je dobilo i trinaestu platu, a 53 odsto božićni poklon za dete.
    </div>
    <div id="magazin">
Havane umesto pečenja
Kada su pre više od decenije rušili kafanu "Orač", maltene ceo kafanski Beograd je potpisao peticiju protiv tog nedela. U zaštitu je stala i tadašnja Skupština grada na čelu sa gradonačelnikom Nebojšom Čovićem. Međutim, to nije bilo dovoljno da se ne sruši ova legendarna kafana, koja se tu nalazila od 1933. godine i za koju se uveliko znalo da ima najbolji roštilj u gradu. Obećavao je u to vreme Krsta Crnčević, tada direktor Ugostiteljskog preduzeća "Tri grozda", da će za 18 meseci "Orač" biti  ponovo otvoren, kao i da je obnovom predviđeno da se vrati stari izgled kafane, od karakteristične fasade, gostinske sale, sve do detalja kao što su stolarija i slike. Prošlo je od tada ne samo obećanih 18 meseci, već i više od 10 godina, ali legendarna kafana još nije otvorila vrata gostima.
Doduše, kafana sa tim imenom postoji, ali se nalazi u objektu gde se nekada nalazio restoran "Vltava", u Makenzijevoj ulici. 
Istini za volju, niko ne može reći da minulih godina ništa nije urađeno. Kao što je bilo i planirano, na mestu kućerka u kojem se nalazio "Orač", doduše sa nekoliko godina zakašnjenja, nikla je nova poslovna zgrada, u čijem prizemlju je ostavljen prostor za kafanu. Donedavno je taj prostor bio sablasno prazan. Bili su urađeni grubi radovi, ali se dalje od toga nije išlo. Od pre nekoliko nedelja, na fasadi zgrade, iznad lokala u kojem bi trebalo da se nalazi kafana, pojavio se naziv svetskog lanca restorana "La CASA del HABANO", koji je zbunio poznavaoce kafanskih prilika u prestonici. Prema nekim najavama, lokal u kojem su gosti sami mogli da izaberu koje parče mesa će kuvar da im pripremi i to po pristupačnim cenama sada će biti kafe-restoran, u kojem će uživati ljubitelji poznatih kubanskih cigara – havana. 
Velimir Popović, direktor UP "Tri grozda", kaže da ništa nije konačno odlučeno, jer objekat još nije uknjižen.
– Pokušavamo da pronađemo suinvestitore koji su pravili zgradu, kako bismo u najskorije vreme uknjižili objekat u sudu. Nadam se da će sve biti gotovo za nekoliko dana. Inače, još nije konačno odlučeno šta će se nalaziti u ovom lokalu. Iako je postavljen naziv, najmanji je problem da se to promeni – rekao je Popović za "Politiku", dodajući da sadašnji "Orač" radi odlično, kao i da bi bilo glupo da postoje dva restorana istog imena, koji bi jedan drugom bili konkurencija.
Ipak, to daje nadu da će nekadašnja kafana posle više od jedne decenije ponovo biti otvorena. Rešenje bi moglo da bude da se restoranu "Vltava" vrati prvobitna namena, odnosno da to bude restoran u kojem će moći da se probaju češki kulinarski specijaliteti i nadaleko čuveno pivo. Tako bi "Orač" mogao da bude vraćen narodu, odnosno na lokaciju na kojoj je bio više od šest decenija. 
– Razmišljamo i u tom pravcu, mada ne možemo ništa konkretno da kažemo – zaključio je Popović.Bilo kako bilo, ljubiteljima starih srpskih kafana ostaje da se nadaju da će "Orač", u kojem se, pre svega, dobro jelo i u kojem su se uz čašicu šljivovice komentarisale igre večitih rivala sa Topčiderskog brda, pretresale aktuelne političke teme i ljubavne avanture, na njihovu radost, uskoro opet biti otvoren.
    </div>
    <div id="vesti">
Starac ostao bez nameštaja
Naselje Senjak čuveno je i van granica Beograda po uskim ulicama i velelepnim kućama u kojima žive bogate gazde. Takva je i Ulica Sanje Živanovića u ovom kraju. Ipak, jedna kuća u toj ulici odudara od okolnih "tvrđava". Dvorište je pomalo zapušteno, dom je veliki, na dva sprata, a čuva ga samo niska žičana ograda. Kuću su preksinoć posetili lopovi. Nisu, što je uobičajeno, tražili pare. Kao da su znali šta vredi, odneli su četiri skupocene fotelje iz 19. veka, jedan starinski sto i umetničku sliku iz 1934. godine, ili im se to jedino našlo pod rukom.  
Gazda kuće, 75-godišnji starac, ispričao nam je kakve sve muke muči sa lopovima, koji su se opasno namerili na njegov dom. Zamolio nas je da mu ne pominjemo ime. Kaže, već ima dovoljno problema. 
– Lopovi su ušli preko terase, razbili staklo i izneli stvari. Prosto neverovatno kako su uspeli da iznesu sve to. To su teške stvari, treba ih prebaciti preko ograde. Mora da su jaki momci – dobrodušno kazuje naš sagovornik. 
Najžalije mu je to što su odneli veoma skupocenu sliku ruskog slikara A. Bajeva. Taj autor je, priča opljačkani vlasnik kuće u Ulici Sanje Živanovića, naslikao veoma malo slika, tako da original, koji je do pre dva dana posedovao, puno vredi. 
– I stilski nameštaj je vredan. Sto koji su odneli potiče iz druge polovine 19. veka takođe je skupocen. Nasledio sam ga od babe, koja ga je krvavo sticala – objašnjava ovaj stari gospodin. 
Nije to prvi put, kaže on, da ga posećuju kradljivci. Čerupali su mu kuću tri puta u poslednje četiri godine. Pre dve godine, odneli su antikvarnu furunu, tešku 100 kilograma. Policija do sada nije uspevala da uhvati razbojnike. 
– Ni tada mi nije bilo jasno kako uspevaju da to prebace preko ograde. Kao i preksinoć. Dođu u moju kuću i samo gledaju šta će da pokupe. Jednog sam i video. Dolazio je preko dana i šetao se ispod prozora koji su razbili. Kad me je video, pobegao je – govori starac. 
Jasno je da su se lopovi svesno navadili na jednog prilično vitalnog, ali ipak starog čoveka, koji živi sam. Jedna njegova komšinica priča da su lopovi česti gosti u ulici Sanje Živanovića. Znaju oni da se svašta vredno može naći iza debelih zidova, u fiokama imućnih vlasnika. Ne mrzi ih, priča komšinica, da se popnu na banderu i uskoče kroz prozor na trećem spratu. A druga, veli ona, omiljena "igračka" za pljačkanje su vredni automobili žitelja Senjaka. Ipak, jasno je i to zašto je stari vlasnik kuće u Ulici Sanje Živanovića često na meti lopova. On baš ne spada u krem društvo na Senjaku, bar što se imućnosti tiče. Za razliku od ostalih, on se nije opasao gotovo nepremostivim zidovima. Nije se, kao mnogi na Senjaku, zaštitio još jednim, živim zidom opasnih radnika obezbeđenja. U prizemlju njegove kuće ostalo je malo šta da se pokupi, pa se valjda razbojnici više neće vraćati. Uglavnom su to goli zidovi. Knjige na policama ostale su netaknute.

Blokadom grada do pobede
Prvi srpski ustanak i oslobođenje Beograda izvojevano u njemu imali su veliki odjek i zadobili značajan publicitet u štampi tadašnje Evrope. O događajima u Beogradu redovno su izveštavali uticajni evropski listovi, a njihovo interesovanje proisticalo je iz dva razloga. Najpre, pred očima evropske javnosti urušavalo se moćno tursko carstvo i, drugo, na Balkanu se događao sukob dveju civilizacija, hrišćanske i islamske, pa Evropa nije mogla da ostane  ravnodušna. 
Prateći oružane sukobe srpskih ustanika i janičara, listovi su uočili Karađorđevu stratešku zamisao: s obzirom na to da nisu imali snage, ni ljudske ni oružane, da prihvate frontalnu borbu, ustanici su primenili taktiku opkoljavanja i blokade grada kako bi tursku posadu iscrpljivali i primorali na predaju. 
"Vijener cajtung", u broju od 22. marta 1805. godine piše: "Dobili smo informaciju da Turci užurbano vrše popravke na beogradskim utvrdama. Oni svakodnevno očekuju srpski napad, te ne žele Srbe nespremno dočekati. Na popravci utvrda zaposlili su beogradske Jevreje, nemajući poverenja u hrišćanske stanovnike koji u velikom broju beže iz grada. Jevreji uposleni na tim popravkama radili su dan i noć nemajući ni nedelju počinka". 
Taktika iscrpljivanja turske vojne posade, prema izveštajima  štampe, izgleda da je imala efekta, mada je pogađala i civilno stanovništvo. "Algemajne cajtung" tim povodom opisuje bedu i veliku nestašicu hrane i ogreva koja se nije osećala samo među siromašnim slojevima već su i imućniji teško živeli. "Trgovina i promet su zaustavljeni. Većina hrišćanskih beogradskih stanovnika želi što skoriju predaju grada. Tu želju ne sme niko glasno izreći ukoliko mu je život mio. Doznali smo da je nekolicina mladih ljudi zbog izraženih simpatija prema Srbima platila glavom. Ostali srpski simpatizeri su vešani, ili mučki ubijani bez ikakve presude, a imetak konfiskovan. Stanje je u gradu sve očajnije", pisale su ove nemačke novine. 
Dugotrajna opsada Beograda izazivala je, između ostalog, i paniku među turskim stanovništvom. "Vijener cajtung" piše: "Jedan bogati Turčin koji se počeo pribojavati da srpski ustanici mogu oteti grad na juriš odlučio se, kako bi se dokopao sigurnosti, na ovo lukavstvo: dao je pouzdanim ljudima da mu načine veliki sanduk  u koji je strpao svoje dragocenosti, pa je i sam legao u njega. Zatim je sanduk iznet iz Beograda pod izgovorom da je tamjan u njemu. Kad su ga posle na bezbednu mestu otvorili pouzdani ljudi ovoga Turčina, našli su trgovca gotovo na izdisaju i samo ga je najbrža pomoć mogla povratiti". 
Pariski "Monitor univerzal" piše da je "Karađorđe nakon osvojenja Beograda postao još važnija ličnost i da mu mnogi strani vlastodršci šalju svoje izaslanike, tražeći njegovu pomoć protiv zajedničkih neprijatelja – Turaka". List obaveštava čitaoce o poseti izaslanika vlaško-moldavskog kneza Ipsilantija koji je Karađorđu poklonio sablju vrednu 35.000 pijastera. "Korice mača izrađene su od srebra, a sam mač bio je sav od zlata", pisao je "Algemajne cajtung". Isti list navodi: "Život se u Beogradu nakon osvajanja počeo normalizovati. Izbeglice se vraćaju u grad, a izgled grada postaje iz dan u dan sve lepši. Karađorđe je izdao u pogledu snabdevanja grada životnim namirnicama precizne naloge, obećavši stroge kazne za prestupnike".
-------------------------------------------------------------------------
Položen venac na spomenik Karađorđu
Povodom obeležavanja dva veka od oslobođenja Beograda u Prvom srpskom ustanku, Milorad Perović, predsednik Skupštine grada, položio je juče venac na spomenik Karađorđu na platou ispred Hrama Svetog Save. Ne samo iz strateških nego i iz moralnih i političkih razloga, jedan od glavnih ciljeva ustanika predvođenih Karađorđem bio je oslobađanje najvećeg vojnog utvrđenja na Balkanu. Opkoljavanje Beograda počelo je polovinom 1804. godine, dok je dve godine kasnije, posle pobeda na Mišaru i Deligradu, i glavni grad postao poprište vojnih operacija. Oko 25.000 ustanika podeljenih u nekoliko kolona bilo je usmereno prema utvrđenim gradskim kapijama, a napad je počeo u zoru 13. decembra 1806. godine. Kolone su predvodili Miloje Petrović Trnavac, Sima Marković, Vasa Čarapić i Stanoje Glavaš, dok je Karađorđevo komandno mesto bilo na Tašmajdanu. Veliku ulogu u borbama imali su bimbaša Konda i Uzun Mirko. Oni su na prevaru ušli u tvrđavu i sa unutrašnje strane napali Turke koji su toga dana slavili Bajram. Brojne ulice u centru današnjeg Beograda nose imena hrabrih ustanika.

Istorija pod tepihom
U vlažnom depou neokrečenih zidova rasklimatani ormari natrpani su jedan preko drugog, dok su u njih ugurane kartonske kutije i najlonske kese. Iz jednog kutka prenatrpane prostorije viri džugum iz 19. veka, turska posuda za vodu, napravljena od kalaisanog bakra, sa kojom se nekad odlazilo u hamam. Na ormare se naslanjaju improvizovani sefovi u kojima je pohranjen nakit kneginje Perside Karađorđević, kao i medaljon sa ugraviranim simbolima ljubav, vera, nada koji je knez Mihailo poklonio Katarini Konstantinović, unuci gospodara Jevrema. Ovako se čuvaju vredni eksponati, svedoci istorije Beograda u Zmaj Jovinoj 1, gde je privremeno više od pola veka smešten Muzej grada Beograda. Budući da su u muzeju kancelarije pretvorene u depoe i obratno, a muzej nema izložbeni prostor u zgradi, već izlaže pre svega u Konaku kneginje Ljubice, već neko vreme se govorilo o konačnom preseljenju Muzeja grada Beograda u veću zgradu. Na sednici Vlade Srbije aprila ove godine doneta je odluka da se vojna zgrada u Resavskoj 40b preda Skupštini grada, a da se odmah ustupi pomenutom muzeju na korišćenje. Dosad nije došlo do toga, a, kako su juče najavili iz Skupštine grada, uskoro bi  zamršeno klupko preseljenja muzeja moglo da se odmota.
– Nacrt ugovora između Vojske i Skupštine grada je završen i za nekoliko dana će ga potpisati ministar odbrane Zoran Stanković, gradonačelnik Beograda Nenad Bogdanović i direktor Direkcije za imovinu Republike Srbije Milan Tomić. Očekujem da će primopredaja biti obavljena za 30 dana, a onda sledi snimanje stanja zgrade i dalje sve po redu – projektovanje, ugovor sa izvođačem radova i tek tada ću moći da preciziram kada će se muzej preseliti u novu zgradu. Ne očekujem da će se to desiti za manje od dve godine – kaže Gorica Mojović, pomoćnica gradonačelnika. 
Službeno, ova vest nije stigla do zaposlenih u Muzeju grada Beograda. Kako tvrde u ovom muzeju, njih niko nije obavestio ni o prvobitnoj odluci, ali su oni neformalnim kanalima doznali da je zgrada u Resavskoj 40b stvarno njima namenjena.
– Dosad muzej nije bio uključen u pregovore, što je u najmanju ruku čudno da neko ugovara i radi nešto za nas, a da nas pri tom ništa ne pita. Ujedno, republička vlada je donela odluku da se objekat u Resavskoj dodeli Skupštini grada za potrebe Muzeja grada, a ne za neku drugu namenu. Zvanično, niko od nas nije ni ušao u tu zgradu. Ona mora da bude obnovljena, to će trajati godinama i nemam iluzija da ćemo ubrzo sve eksponate smestiti na sigurno. Izričito se protivim tome da se bilo kakva koncepcija muzeja u Resavskoj razrađuje dok nam Skupština grada službeno ne pokaže dokle se stiglo sa dobijanjem zgrade. Ona je dovoljno velika da smestimo i kancelarije, depo i izložbeni prostor – smatra mr Bojan Kovačević, direktor Muzeja grada Beograda.
Kovačević dodaje da je dobijanje zgrade na korišćenje početak sveobuhvatnog posla, a on se zalaže i za to da se misli i na parking prostor. Zgrada u Resavskoj nema pretprostor i sva tri njena krila izlaze na ulicu. 
– Tamo ne može da se parkira nijedan automobil, a kamoli autobusi s decom koja bi organizovano dolazila u muzej – tvrdi Kovačević.Ova kuća ima podatak da je Muzej grada Beograda jedini evropski muzej glavnog grada bez svoje zgrade. Uprkos tome, u ovoj instituciji planiraju da slede italijanski primer gde se prema kulturi odnose kao prema ozbiljnoj industriji. Tamo firentinski muzeji privlače mnoštvo turista iz celog sveta koji stoje u redovima ispred ulaza, a shodno tome i hoteli rade punom parom. Šta tek reći za pariske, berlinske ili amsterdamske muzeje…

Oštećena država
Vojno odeljenje Okružnog javnog tužilaštva u Beogradu podnelo je zahtev za sprovođenje istrage protiv Dragana Pašića, nekadašnjeg načelnika Direkcije za imovinsko-pravne poslove Ministarstva odbrane. Pomenutim zahtevom Pašiću se na teret stavlja krivično delo zloupotrebe službenog položaja, odnosno da je bez neophodne saglasnosti Republike Srbije privatnom preduzeću "Imel grupa" dao na korišćenje zemljište u naselju Bežanijska kosa, na mestu gde je kasnije sagrađena robna kuća "Merkur". Na ovaj način Republika Srbija je, prema procenama istražnih organa, oštećena za najmanje tri miliona evra.
Istražni sudija uskoro bi trebalo da zakaže saslušanje Pašića i odluči hoće li pokretati istragu.
– Vojska Srbije i Crne Gore je do 2005. godine bila nosilac prava korišćenja više parcela čija je površina veća od 17.000 kvadratnih metara – objašnjava "Politikin" sagovornik iz Vojnog odeljenja beogradskog Okružnog tužilaštva. 
– Pomenuto zemljište nalazi se u naselju Bežanijska kosa, gde je nedavno sagrađen "Merkur". Preduzeće "Imel grupa" je krajem 2004. godine platilo raseljavanje postojećih vojnih objekata na pomenutim parcelama, pa je Vojska početkom naredne godine počela sa njihovim iseljavanjem.
Po zahtevu "Imel grupe" tokom 2005. godine je, prema rečima našeg sagovornika, u Odeljenju za imovinsko-pravne poslove SO Novi Beograd vođen postupak za prestanak prava korišćenja zemljišta koje se tada nalazilo u posedu Vojske u korist pomenutog preduzeća. Pašić koji se u to vreme nalazio na čelu Direkcije za imovinsko-pravne poslove Ministarstva odbrane je tokom postupka koji je vođen dao izjavu kojom se Vojska u korist "Imel grupe" odrekla prava korišćenja zemljišta. Posle ovakve izjave, Opština Novi Beograd donela je odluku kojom se zemljište daje na korišćenje pomenutom preduzeću.
– Neposredno posle ove, predstavnik Vojske je nadležnima u Direkciji za imovinsko-pravne poslove dao izjavu kojom potvrđuje da Vojska nema nikakvih potraživanja prema "Imel grupi". Ceo postupak vođen je bez znanja Republike Srbije i Republičke direkcije za imovinu. Na ovaj način, prema procenama istražnih organa, Republika Srbija je oštećena za najmanje tri miliona evra – navodi naš sagovornik.
Prema saznanjima do kojih je "Politika" došla, postoji mogućnost da u daljem toku postupka istraga bude proširena i na bivšeg ministra odbrane SCG Prvoslava Davinića s obzirom na to da, kako je rekao naš sagovornik, "ovakav posao ne bi mogao da prođe bez njegovog znanja".
-------------------------------------------------------------------------
Odluke Opštine Novi Beograd
Prema informacijama iz Opštine Novi Beograd, Odeljenje za imovinsko-pravne pravne i stambene poslove je na zahtev "Imel grupe" 28. marta prošle godine donelo rešenje kojim Vojska SCG prestaje da bude nosilac prava korišćenja zemljišta u bloku 51. Tokom postupka koji je vođen, "Imel grupa" je dostavila svu potrebnu dokumentaciju, između ostalog i Plan detaljne regulacije bloka 51, koji je Skupština grada Beograda usvojila 24. novembra 2004. godine i pravosnažno rešenje o odobrenju za izgradnju poslovnog objekta TC "Merkur" izdato od Sekretarijata za urbanizam i građevinske poslove grada Beograda.
--------------------------------------------------------------------------
U ministarstvu bez komentara
U Ministarstvu odbrane nisu želeli da govore o konkretnom slučaju, objašnjavajući da je "sudski postupak u toku i da će istražni organi utvrditi eventualnu odgovornost Dragana Pašića". Prema informacijama iz ovog ministarstva, Pašić je smenjen sa mesta načelnika Direkcije za imovinsko-pravne poslove posle čega je imenovan za referenta u Sekretarijatu Ministarstva.

Streljan pored mosta po kratkom postupku
ŠABAC – Veće Okružnog suda u Šapcu, kojem je predsedavao sudija Gojko Lazarev, rehabilitovalo je juče apotekara Pavla Kurtovića (rođenog 16. avgusta 1886. godine) iz ovog grada. U rešenju o rehabilitaciji navodi se da je Kurtović 27. oktobra 1944. godine "iz ideoloških razloga lišen života od strane pripadnika partizanskog pokreta, bez sprovedenog sudskog postupka i odluke suda". Jedan od najbogatijih predratnih Šapčana ubijen je na starom savskom mostu sa još mnogo znanih i neznanih sugrađana, a ovo je prva rehabilitovana žrtva iz najsramnijeg događaja novije gradske istorije.
Zahtev za rehabilitaciju uglednog apotekara podneo je njegov sin Kosta, 82-godišnji penzioner iz Novog Beograda. On je naveo da je Pavle 1938. godine nasledio veliko imanje od svog strica Lazara Kurtovića, a da je za vreme okupacije bio civil i nije pripadao ni jednoj političkoj stranci, niti je imao bilo kakva vojna zaduženja. U septembru 1941. godine, zajedno sa više hiljada građana, predlagač i njegov otac učestvovali su u krvavom maršu do sela Jarak, a jedno vreme bili su i u nemačkom logoru u Šapcu.
– Partizani su u grad ušli 23. oktobra 1944. godine, a već sutradan u našu kuću u Karađorđevoj ulici broj 39 upali su uniformisani ljudi, koji su uhapsili oca i sproveli ga u Okružni zatvor. Svakog dana nosio sam mu hranu, a 28. oktobra stražar mi je saopštio da to više nije potrebno. Pokazao je prstom na zid portirnice, gde je stajao spisak od 36 streljanih građana Šapca. Očevo ime bilo je na 14. mestu. Sutradan su ponovo došli vojnici, koji su nas izbacili iz kuće – ispričao je juče Kosta Kurtović.
Od toga dana sva imovina Kurtovića je konfiskovana. Telo pokojnog Pavla nikada nije pronađeno, niti je sahranjeno. Mesec dana kasnije, u novoosnovanom "Glasu Podrinja" izašlo je saopštenje da je "Područno veće vojnog suda Korpusne vojne oblasti za Zapadnu Srbiju osudilo više lica, između ostalih i Pavla Kurtovića, na kaznu smrti streljanjem, trajan gubitak časnih prava i konfiskaciju celokupne imovine". U istom saopštenju se kaže da je šabački apotekar 1941. godine, navodno, pod svojim punim potpisom "podneo Gestapou prijavu protiv 8 građana, nazivajući ih komunistima".
– Na osnovu uverenja Međuopštinskog istorijskog arhiva u Šapcu i Istorijskog arhiva u Beogradu, kao i odgovora Vojnog istorijskog instituta, utvrđeno je da ne postoji nikakva dokumentacija o radu vojno-sudskih organa u postupku protiv Pavla Kurtovića. Vojni sud Korpusne vojne oblasti za zapadnu Srbiju počeo je svoj rad na području Šapca tek u decembru 1944. godine. Saopštenje u kojem se Kurtović navodi kao osuđeno lice nije istinito, i izdato je iz političko-propagandnih razloga. Kada je započeo rad ovog suda, on je već dva meseca bio mrtav – ističe sudija Lazarev.
Okružni sud u Šapcu utvrdio je da je Kurtović lišen života radi zastrašivanja drugih i konfiskacije velike imovine. Jučerašnjim rešenjem o rehabilitaciji proglašeni su ništavnim i zaključci tadašnjeg Sreskog suda kojima je njegovoj porodici oduzeta imovina.
Pored apotekara Pavla Kurtovića, u jesen 1944. godine na starom železničkom mostu likvidirani su mnogi ugledni Šapčani – po nekim tvrdnjama i do 2.000 njih. Prve egzekucije počele su upravo 27. oktobra na dan Svete Petke, a o sramnom zločinu se ćutalo sve do demokratskih promena u Srbiji, kada je na ovom mestu podignuta spomen-crkva.
Međutim, imena nalogodavaca iz Ozne, koji su u posle rata godinama zauzimali visoke društvene funkcije, i danas se poluglasno izgovaraju. Pojedinci su još živi, ali ni jedan državni organ nije sa njima obavio čak ni informativni razgovor. Posle rehabilitacije prve nevine žrtve sa šabačkog mosta, ovo bi moralo da bude obaveza nadležnog tužioca, jer ratni zločini ne zastarevaju.

Zimovanje bez sankanja
TARA – Zaposleni u vojnoj turističkoj ustanovi ,,Tara" na planini Tari uveliko su spremni za doček zimske turističke sezone. Hoteli "Omorika", ,,Beli bor" su preuređeni.kako smo saznali od Ivana Nešovića, šefa prodajnih kapaciteta u vojnoj ustanovi ,,Tara", na ovoj planini trenutno nema snega i na njoj ovih dana boravi više od 450 gostiju iz Srbije, Crne Gore, i republike Srpske.Prema njegovim rečima, uveliko traju pripreme za zimsku sezonu, koja na Tari počinje 15. decembra.
– U ovogodišnjoj zimskoj sezoni posetiocima nudimo boravak po pristupačnoj ceni. U toku školskog zimskog raspusta u hotelu ,,Omorika" polupansion u jednokrevetnoj sobi je 2.600 dinara, u dvokrevetnoj 2.350 i u trokrevetnoj 1.950 dinara. Po završetku raspusta u ovom hotelu cena pansiona u jednokrevetnoj sobi je 2.150 dinara, u dvokrevetnoj 1.950 i u trokrevetnoj 1.650 dinara. U depandansu ,,Javor" polupansion u jednokrevetnoj sobi u toku raspusta košta 2.150 i u dvokrevetnoj 1.850 dinara. Posle 20. januara u ,,Javoru" cena polupansiona u jednokrevetnoj sobi je 1.950 dinara, u dvokrevetnoj 1.650 dinara. U hotelu ,,Beli bor" pansion za vreme školskog raspusta u jednokrevetnoj sobi košta 2.150 dinara, u dvokrevetnoj sobi 1.850 i u trokrevetnoj 1.700 dinara. Za narednu zimu gostima nudimo boravak po pristupačnim cenama i na kredit. Deca starosti do deset godina imaju popust od deset odsto.
– Računi mogu da se plate u četiri rate – kaže Nešović i dodaje:
– Za novogodišnje praznike svi smeštajni kapaciteti u hotelima vojne ustanove na Tari u aranžmanu od sedam dana rezervisani su. Cena sedmodnevnog aranžmana u hotelu ,,Omorika" u jednokrevetnoj sobi je 24.100 dinara. U dvokrevetnoj sobi cena je 22.400 i trokrevetnoj 19.680 dinara. U te cene uračunat je i doček nove godine i repriza dočeka prvog januara uveče.
    </div>
    <div id="sport">
Rimljani padaju
Prema procenama vodećih evropskih kladionica, razlika između Partizana i Lotomatike večeras u Beogradu trebalo bi da iznosi pet poena razlike u korist domaćina. "Crno-belima" je pre svega važno da trijumfuju, a za svaki slučaj bi bilo dobro da slave sa više od pet pogodaka odstojanja, da bi imali bolji međusobni skor koji može da odlučuje na kraju prvog kruga Evrolige bude (u Rimu 65:60 za rivala).
- Ostale su četiri utakmice na svom terenu, ali ne razmišljamo previše unapred. Ovo je izuzetno važan meč za nas. Imamo veliku želju da se plasiramo u TOP 16 Evrolige, rekao je Luka Bogdanović, krilo našeg šampiona.
O moranju da se pobedi Lotomatika u "Pioniru" (20.45 č, TV), dao je sledeći komentar:
- Gledaćemo da taj pritisak usmerimo tako da pristup, koncentracija i igra budu dobri. Očekuje nas teška utakmica, Lotomatika ima dosta iskusnih igrača. Ali, uz našu dobru igru i podršku publike, možemo do povoljnog ishoda.
U odnosu na duel od pre mesec ipo, Lotomatika ne može da računa na povređenog srpskog centra Ognjena Aškrabića, ali ima Amerikanca Majru Četmena (28 godina, bek visine 187 santimetara) za kojeg je po odlasku iz moskovskog Dinama bilo zainteresovano više klubova – cena koju je istakao je 800.000 evra za sezonu. U rimskoj ekipi pridružio se sunarodniku Dejvidu Hokinsu.
Italijanska ekipa prilično loše stoji, kako u Evroligi, tako i u nacionalnom šampionatu, u kome zauzima 11. mesto. Posle debakla od 26 poena razlike protiv Klimamija minulog vikenda, predsednik kluba obrušio se kritikama na račun stručnog štaba predvođenog hrvatskim stručnjakom Jasminom Repešom, kao i  igrača, izuzevši Dejana Bodirogu.
– Razumemo njihovu potrebu da dobiju utakmicu, ali i mi imamo svoje ambicije i moramo da pobedimo. Imamo mlađe igrače, ali oni moraju da pokažu da su mlađi i na terenu. O Bodirogi nije potrebno trošiti reči. Najbolje godine nisu pred njim, ali ima harizmu i veliku želju da pobedi, posebno na terenima za koje je vezan, kao što je bio slučaj u Atini, rekao je Duško Vujošević, trener Partizana.
Na pitanje da li je Milenko Tepić "novi Bodiroga", strateg "crno-belih" konstatovao je da mladi bek neće biti ničija kopija.
– Pre svega zahvaljujući talentu, ali i zbog ličnosti, Tepić je jedan od onih igrača koji će imati veliku karijeru. Još ne pokazuje sve što može, a pogotovu ono što će tek moći.
U vezi sa šuterskim učinkom u poslednje vreme, Vujošević kaže:
– Ne slažem se sa pričama da imamo jaku centarsku liniju, a da su nam igrači u spoljnoj liniji slabiji. Možda više nego ostali igramo na centre. Mi treneri kažemo da je lako kada "ide šut", daj da vidimo kako da pobedimo kada nije tako. Kada se kaže šuterska kriza, to prelazi u bolest, a nije baš tako. Oscilacije postoje, ali razvijanje sigurnosti je fini mehanizam. Verujem u sve igrače.
--------------------------------------------------------------------------
"A" grupa
13. decembarTaukeramika – OlimpijakosKlimamio – Le Man
14. decembarProkom – EfesKeln – Dinamo
 
"B" grupa
14. decembarPartizan – LotomatikaPanatinaikos – HuventudUnikaha – MakabiOlimpija – Cibona
Tabela

"C" grupa
13. decembarCSKA – NapoliFenerbahče – ArisBarselona – OrtezŽalgiris – Beneton

Oproštaj Partizana od Evrope
(Od našeg specijalnog izveštača)
GLAZGOV, 13. decembra – Letelica "Jugoslovenskog aerotransporta" jedva je sletela na aerodrom u Glazgovu. Jak vetar, koji je u pojedinim momentima dostizao brzinu i do 160 km na čas i gusta magla ometali su "crno-belu" ekspediciju da u predviđenom roku stigne u prestonicu Škotske. Let je bio dug, trajao je skoro četiri časa, a iznad zemlje vladala je velika neizvesnost i panika. Ipak, sve se dobro završilo pa su fudbaleri našeg vicešampiona sleteli na tlo Škotske, odseli u svojim sobama a u večernjim satima odradili poslednji trening pred sutrašnji duel na Ajbroks parku. 
Večito rivalstvo Seltika i Rendžersa oseća se na svakom koraku. Ovde, u Glazgovu, ljudi se opredeljuju ili za Seltik ili za Rendžers. Trenutno je Seltik u ogromnoj bodovnoj prednosti u odnosu na Partizanovog rivala (Seltik 47 a Rendžers 31 bod), nešto slično događa se i u našem prvenstvu. 
Partizan se večeras u Glazgovu oprašta od evropske scene. U danima opravdanog opštenarodnog ogorčenja zbog neuspeha fudbalera Partizana, žrtva je fiksirana. Žrtva je Miodrag Ješić i njegova situacija ni malo nije ružičasta. Posle poraza od Oksera Partizan kao da su napali talibani. Bruka, i to bruka kao nikada, počela je da postaje pojmovni oblik i gotovo predznak Partizana. To što timovi iz Partizanove grupe imaju po desetak stranaca, i bar po dvojicu ekstra igrača, to u našoj fudbalskoj javnosti nije uzeto u obzir.
Potres je stigao do vrha Partizanove piramide. 
– Nisam bogom dan, ali ostavku nisam podnosio, a želeo sam, to je istina. Tačno je da nam rezultati u ovoj polusezoni nisu bili na nivou, ali posle nečuvene hajke na naš klub, shvatio sam da svakojake protuve ruše Partizan – kaže generalni sekretar Žarko Zečević.
Crvena zvezda se čak pet puta sastajala sa Rendžersom i nije dobro prošla. I Miodrag Ješić je igrao u Škotskoj, istina u dresu reprezentacije Jugoslavije kada su "plavi" doživeli pravu fudbalsku katastrofu (6:1). Boje najtrofejnijeg kluba Škotske branio je Gordan Petrič koji je sa Rendžersom osvojio titule prvaka 1996, 1997 i 1998. godine.
Igrači Partizana nisu bili raspoloženi da daju izjave. Ipak, Bojan Zajić, od koga se puno očekuje, pred odlazak u Glazgov je kazao:
– Mislim da se nećemo obrukati. Svesni smo težine zadatka i odgovornosti, na nama je da odigramo najbolje što znamo i umemo a rezultat će biti onakav kakvim ga mi priželjkujemo. Bio bih zadovoljan i sa jednim bodom – rekao je Bojan Zajić.
Nikola Gulan 23. marta će napuniti 18 godina. Nedavno je potpisao ugovor sa jednom berlinskom fudbalskom agencijom, ali njegova želja je da u Partizanu provede još dve – tri godine.
– Presrećan sam samo što me je trener Ješić pozvao. Ovo je za mene velika čast. Ne znam da li ću igrati, ali siguran sam da Partizan neću razočarati – reči su mladog Gulana.
Od Ivana Tomića i Nenada Đorđevića, kao dvojice najiskusnijih igrača u Partizanovom timu očekuje se da svoj tim povedu na važan megdan, jer Partizan ispred sebe ima ne samo najbolji škotski tim već i cenjeno klupsko fudbalsko ime u Evropi. U Rendžersovom timu igra desetak stranaca, a jedna od fudbalskih zvezda je Hrvat Dado Pršo. 
--------------------------------------------------------------------------
Livorno u Francuskoj
A grupa – Parovi (četvrto kolo): Okser (Francuska) – Livorno (Italija), Rendžers (Škotska) – Partizan (Srbija).
Tabela

B grupa – Parovi (četvrto kolo): Totenhem (Engleska) – Dinamo (Rumunija), Bajer (Nemačka) – Bešiktaš (Turska).
C grupa – Parovi (četvrto kolo): Braga (Portugalija) – Grashopers (Švajcarska), Sevilja (Španija) – AZ Alkmar (Holandija).
D grupa – Parovi (četvrto kolo): Parma (Italija) – Osasuna (Španija), Herenven (Holandija) – Lans (Francuska).
Sve utakmice počinju u 20.45 časova, osim meča Bajer – Bešiktaš koji se igra od 20.30. U osminu finala su se plasirali: Rendžers, Makabi, Totenhem, Dinamo, AZ Alkmar, Sevilja i Parma.
--------------------------------------------------------------------------
Škoti bez BojdaU nedelju se u Glazgovu igra veliki gradski derbi između Rendžersa i Seltika. Ulaznice za taj fudbalski događaj su odavno rasprodate. Trener Rendžersa Pol Lengven ima kadrovskih problema uoči duela sa Partizanom. Naime, njihov najbolji strelac Klif Bojd (8 golova) povredio se na poslednjem treningu. Povreda nije teže prirode, ali Lengven ne želi da rizikuje.

Priznanje važnije od novca
Uredbu o nacionalnim priznanjima i nagradama za poseban doprinos razvoju i afirmaciji sporta nacionalnim priznanjima i nagradama krajem jula donela je Vlada Srbije u želji da nagradi naše najzaslužnije sportiste svih generacija i da sadašnjim i budućim asovima da dodatni motiv za bavljenje sportom, naporne treninge i odricanja. 
Međutim, ovih dana Uredbu pod lupu stavljaju mnogi. Na "udaru" pored odavno osporavane odredbe da pravo na nacionalno priznanje i doživotne novčane nadoknade imaju samo osvajači olimpijskih medalja, osvajači medalja na šahovskim olimpijadama i paraolimpijskim igrama, kao i svetski rekorderi, našao se i stav da se novčane nagrade (jednokratne) za osvojene trofeje daju samo jednom godišnje.
Među onima koji smatraju da bi Uredba trebalo da se dopuni je i Zoran Kalinić, nekad trofejni stonoteniser, sada selektor stonoteniske reprezentacije Srbije.
– Uopšte ne sumnjam u dobru nameru predlagača i onih koji su doneli Uredbu o nacionalnim priznanjima i nagradama. Nema sumnje da su želeli da pomognu sportu i sportistima, ali čini mi se da se nisu dovoljno udubili u problematiku koju su uređivali. To se odnosi i na prvi deo u kojem se određuju dobitnici nacionalnih priznanja, ali i drugi u kojem su određene jednokratne nagrade za uspeh na najvećim takmičenjima. Mene kao bivšeg reprezentativca pogađa prvi, a kao selektora drugi deo Uredbe, – kaže Zoran Kalinić, osvajač 12 medalja na svetskim i evropskim prvenstvima. 
U vreme njegovih najvećih uspeha, početkom osamdesetih godina, stoni tenis još nije bio olimpijski sport.
– Većinu nas, osvajača medalja na evropskim i svetskim šampionatima mnogo više pogodilo je to što nećemo dobiti nacionalno sportsko priznanje – diplomu ili plaketu, nego novčanu nadoknadu. Vrednost olimpijskih medalja, naravno, ne sporim, međutim zar nisam i ja kao jedini svetski prvak u stonom tenisu iz Srbije, doprineo razvoju i afirmaciji sporta, bar onoliko koliko je doprineo moj drug iz reprezentacije Ilija Lupulesku koji je osvojio olimpijsko "srebro", ali nikada nije bio svetski prvak? 
Kalinić smatra da bi nacionalna sportska priznanja morali da dobiju bar i svetski i evropski šampioni, a da – ako su problem nagrade – zakonodavac napravi skalu i vrednuje takmičenja, ne sporeći da se olimpijske igre moraju naći na vrhu.
– Nije dobro ni rešenje da se vrednuje i nagrađuje samo jedan uspeh godišnje. Zar nam nije svima stalo da naši sportisti budu što uspešniji, da njihovi uspesi (i nagrade) privuku što više mladih sportu? Mi ćemo u martu imati Evropski šampionat u Beogradu. Šta ako Karakašević odbrani "zlato" u igri mešovitih parova i šta ako u pojedinačnoj konkurenciji osvoji neku medalju koju već dugo čekamo. Zar ne zaslužuje nagradu za oba uspeha? Da ne govorim da dva meseca posle Evropskog imamo i Svetsko prvenstvo. 
Nepravde moraju da se isprave
O Uredbi i njenim rešenjima dosta se raspravljalo i u našoj atletici, ponekad žučno, ponekad mirno.
– Tu neformalnu javnu raspravu, saželi smo i artikulisali u stav Atletskog saveza Srbije i dostavili Upravi za sport. Olimpijski komitet kao pokretač inicijative, prirodno, u njeno središte stavio je olimpijske igre i to je u redu. Međutim Uredba u nacionalnim priznanjima i nagradama je proširena na još neka takmičenja, koja nemaju taj rang. Mi mislimo da su načinjene neke nepravde, recimo prema atletskim šampionima Evrope na otvorenom Stekiću, Srejoviću, Pajkićevoj i Topiću (Vera Nikolić će kao svetska rekorderka dobiti nacionalno priznanje), a pre svega prema Nenadu Stekiću i Dragutinu Topiću. Oni su u godinama najvećih uspeha proglašavani za najuspešnije sportiste Jugoslavije, one velike. Iza njih bili su i mnogi koji će dobiti nacionalna priznanja, – kaže Milan Spasojević, predsednik ASS.   
U atletici smatraju da bi se pored rangiranja takmičenja trebalo da se rangiraju i sportovi:
– Zaista ne potcenjujemo ni jedan sport, međutim mora se voditi računa i o njihovim specifičnostima. Pri tome pre svega mislim na bazične sportove – atletiku, gimnastiku i plivanje. Nije čudno što u njima imamo najmanje medalja. U njima je konkurencija daleko najjača. U ekipnim sportovima, pomalo karikiram, ako dominiraju ekipe dve najveće sportske sile Rusije i SAD, možete da računate na treće mesto i medalju. U atletici to nije tako jer imate protiv sebe troje Rusa i troje Amerikanaca i možete da računate tek na sedmo mesto... Slažem se da je sve ovo veoma osetljivo, ali moramo se okrenuti budućnosti. Država i kroz nacionalna priznanja i novčane nagrade mora da kaže šta želi od sporta.
Ni deo Uredbe koji limitira nagrade za osvajače medalja na najvećim sportskim takmičenjima Milan Spasojević ne smatra dobrim rešenjem. Mislio je to i pre no što je Olivera Jevtić osvojila ove godine drugu evropsku medalju, za koju će dobiti samo čestitke:
– To nije produktivno. Uspeh je uspeh, a ako je cilj uredbe da se sportisti motivišu i da što više doprinesu afirmaciji i popularizaciji sporta, onda nema razloga da se ne nagrade svaki put kada osvoje medalju. Slažem se da nije sve u parama, ali činjenica je da je malo ko od naših asova došao u atletiku da zaradi pare. Uredba mora da vodi računa i o budućnosti sporta. Nagrađujući vrhunske asove otvoriće i taj motiv za regrutaciju što većeg broja sportista, a to znači da ćemo imati manje dece na ulicama, zdraviju naciju, manje izdatke za zdravstvenu zaštitu...   
Moraju da poštuju svetski brend
Među inicijatorima "ulitimatuma" Vladi Srbije, da preispita Uredbu i među dobitnike nacionalnih sportskih priznanja i doživotnog novčanog primanja je i Radmila Parezanović, sjajna rukometašica iz doba kada je naš ženski rukomet harao svetskom scenom. Bila je i svetski prvak i vicešampion sveta. U njeno vreme nije bilo evropskih prvenstava, a rukomet je na olimpijsku scenu stupio tek 1972. godine
– Pošto su sve sportske institucije zakazale, uključujući i naše sportske saveze, mi osvajači svetskih i evropskih medalja okupili smo se i dogovorili da se borimo za ono što mislim da smo zaslužili. Tražimo od Vlade da preispita svoju Uredbu i da je proširi, a ako to ne učini obratićemo se i premijeru i predsedniku, – kaže Radmila Parezanović, mada i sama zna da u jeku izborne kampanje malo ko ima vremena da misli o zaboravljenim asovima.
– Znam da mi nismo ni formalno-pravno nikakva snaga, ali verujem da još ima ljubitelja sporta koji se sećaju naših igara i naših uspeha. Političari sami tvrde da je sport naš najbolji brend i onda to moraju da vrednuju. Uostalom recite mi bilo koju privrednu granu ili društvenu delatnost u kojoj smo prvi, drugi oili treći u svetu. Takođe, ni Olimpijske igre nisu jedino merilo sportskog uspeha. Neću da govorim o svojoj generaciji, ali zar desetine hiljada onih koji su došli da pozdrave svetsku titulu naših košarkaša u Inijanapolisu to ne potvrđuju, – kaže Radmila Parezanović.
Odgovor na pitanje da li su oni doprineli afirmaciji i razvoju sporta, što se i nagrađuje uredbom, je nesporan.
Ni stav uredbe da se jednokratno nagrađuje samo po jedan uspeh godišnje ne ostavlja Radmilu Parezanović ravnodušnom.– Ne samo da su Čavić i Jevtićeva zaslužili nagradu za svaki trofej, već su zaslužili i nacionalna priznanja i takozvane "nacionalne penzije". Mislim da su to zaslužili i svi osvajači svetskih i evropskih medalja od 1945. godine do danas i svi oni koji će ubuduće osvajati trofeje i tako podizati ugled sporta i naše zemlje...

Bekvalac kralj remija
Dragoljub Bekvalac, staro trenersko ime (po stažu), jedini je magistar fudbala među stručnjacima koji vode superligaške klubove.
Fudbalski analitičari su u prvoj polovini prvog šampionata Srbije apatinsku Mladost i Bežaniju proglasili za dva najprijatnija iznenađenja.
Novajlije u elitnom društvu (ako tako može da se nazove ova sadašnja liga) proslavili su se u duelima sa "večitim" rivalima (Bežanija – Partizan 3:4, Mladost – Partizan 1:0, Partizan  Bežanija 1:3, Crvena zvezda – Bežanija 1:1, OFK Beograd – Bežanija 1:1), ali još po nečemu.
Primera radi, mada se stalno govori i piše "da Bežanija igra najofanzivniji fudbal" nije baš tako! Jedan od kandidata za trenera Partizana i Ješićevog naslednika Dragoljub Bekvalac je kralj remija u Meridijan superligi!
Brojke su potvrda ove konstatacije: čak devet nerešenih rezultata u 16 prvenstvenih kola, uz pet trijumfa i dva poraza. Međusobni okršaj Bežanija – Mladost 2:0 i 1:1 pripali su Bekvalcu.
Podela plena (ili gubljenje po dva boda) specijalitet su i dvojica stručnjaka koji su bili rivali u trci za najboljeg superligaškog trenera u 2006. godini. Slobodan Krčmarević (OFK Beograd) i promovisani trener broj 1 Mihajlo Ivanović (Smederevo) po četiri puta su se sa svojim igračima zadovoljili remijem – 0:0! Njih dvojica su i prvi po broju utakmica koje su završavane ovim rezultatom.
Redosled kralja remija: 1) Dragoljub Bekvalac 9, 2) Slobodan Krčmarević 7, 3–4) Mihajlo Ivanović i Petar Kurćubić (Mladost) po 5 utakmica.
Najviše nerešenih rezultata u 16 jesenjih kola bilo je u sedmoj rundi (3), a u 16. kolu četiri meča su završena pomirljivo i sva četiri rezultatom – 1:1! Da li je to bila slučajnost?
Gledaoce na stadione vraćaju kvalitetniji susreti, asovi koji duže ostaju u zemlji, golovi ali i – treneri. Oni su ti čije se ideje sprovode na terenu, a u jesenjoj sezoni 14 utakmica završene su rezultatom nula prema nula (0:0)! Tako se okončao i 127. derbi, pa onda nije ni čudno što gledaoci sve više okreću leđa fudbalu.
--------------------------------------------------------------------------
Nula do nule
Evo svih utakmica bez pogodaka u Meridijan superligi:1. kolo: Borac – OFK Beograd 0:0, Bežanija – Vojvodina 0:0.
5. kolo: Zemun – Voždovac 0:0, Banat – Vojvodina 0:0.
7. kolo: Bežanija – Smederevo 0:0, Partizan – Crvena zvezda 0:0, Banat – Mladost 0:0.
9. kolo: Banat – Smederevo 0:0.
10. kolo: Smederevo – Vojvodina 0:0, Voždovac – Mladost 0:0.
11. kolo: OFK Beograd – Smederevo 0:0.
14. kolo: OFK Beograd – Borac 0:0.
15. kolo: Bežanija – OFK Beograd 0:0, Borac – Mladost 0:0.

Saplitanje iz Umaga
Odlučujući zadatak za drugu nedeljnu premiju, mobilni paket "Telekoma Srbije", posvećen je sećanju na prošle godine preminulog velemajstora i "Politikinog" komentatora Milorada Kneževića (1936-2005). Nezaboravni šarm jednog od naših najpopularnijih igrača i trenera kao da je ovekovečen u ovoj minijaturi. Velemajstor Ivan Nemet neoprezno je eksperimentisao u Umagu, verovatno i ne sluteći da ga čeka jedan od najbržih poraza u majstorskoj praksi. Već u petom potezu našao se pred retko viđenom dvopoteznom kombinacijom – istovremenim napadom na oba topa!
NEPRAVILNO OTVARANjE
Nemet - Knežević
Umag, 1972.
1. g4, d5, 2. g5, e5, 3. c4, dc4, 4. Sa3, La3, 5. ba3.
Vaš zadatak je da pošaljete samo prvi potez crnog, kao SMS poruku, sa početnim slovom figure (K, D, T, L ili S) i oznakom polja na koje dolazi. Svako od 64 polja na tabli ima naziv od dva znaka: malog slova linije (od a do h) i broja reda (od 1 do 8).
Dnevne nagrade za najbrža rešenja 11. zadatka, knjige u izdanju "Politike", dobili su Luka Špehar (Čelebićka 3/3, Beograd), Mina Glišović (Izvorska 79, Beograd) i Stevan Gvozdić (Vojnički trg 24/20, Vršac).
Sutra, uz imena tri dobitnika dnevnih nagrada, objavljujemo i ko je osvojio nedeljnu premiju za najviše tačnih rešenja i najkraće ukupno utrošeno vreme. U subotu počinje treći krug naše nagradne igre, pod istim uslovima.
Odgovore šaljite na broj 5555 (bez obzira sa koje mreže) od 15 časova svakog dana. Ranije poslate poruke se ne priznaju. Posle poteza i razmaka navedite ime, prezime i adresu. Koristite latinicu, malim ili velikim slovima – svejedno Cena poruke je 30 dinara plus PDV
Informacije o preuzimanju dnevnih nagrada mogu da se dobiju na telefon 330-1434 (radnim danom od 9 do 17). Na "Politikinom" sajtu možete naći vremena deset najbržih u svakom zadatku. Rešenje 11. zadatka: Dd1. Crni (Karpov) je predao jer su mu istovremeno napadnuti lovac na d6 i skakač na h5.
-----------------------------------------------------------
Najbrža rešenja 12. zadatka:

Iznenađenje jeseni
Povratnik u društvo najboljih Mladost je najprijatnije iznenađenje jesenjeg dela prvog fudbalskog prvenstva Srbije. Izabranici Petra Kurćubića su do drugog mesta stigli čvrstom i disciplinovanom igrom sa malo golova. Imaju deset bodova više od sedmoplasiranog Banata, pa se već može konstatovati da su ispunili osnovni cilj opstanak u ligi.
Mladost je učinkom kao domaćin takođe na drugom mestu sa šest pobeda i po jednim porazom i remijem. Kao gost je peta sa po dva trijumfa i neuspeha i četiri remija. Ukupno je osvojila 29 bodova, ili 60,4 odsto.
Ostvarila je šest različitih rezultata. Najčešći je bio 2:0 zabeležen pet puta (tri pobede), a slede: 1:0 četiri (jedan poraz), 0:0 tri, 1:1 dva, 2:1 i 3:0 po jedanput. Jedini trijumf sa više od dva gola bio je u 12. kolu protiv Smedereva, dok je sa po 2:0 izgubila od Bežanije i OFK Beograda. Na deset utakmica je uspela da sačuva svoju mrežu, dok u šest njeni igrači nisu pronašli lopti put do protivničke.
Apatinci su postigli 16 pogodaka, ili tačno jedan po susretu. Kod kuće su dali 11, a u gostima pet. U prvom delu je dala šest (37,5 odsto), a u drugom deset (62,5). U prvih 15 minuta strelci Mladosti su bezopasni, a pet golova su dali u završnici od 76. do 90. minuta. Sa bele tačke postigli su tri pogotka.
Srđan Žakula je kapitulirao osam puta, ili u proseku na svakoj drugoj utakmici po jedanput. Tri puta vadio je loptu iz mreže u završnici prvog poluvremena, a u drugih pet, od kojih četiri u poslednjih 15 minuta.
Petar Kurćubić je pružio priliku 22. igrača. Golman Žakula i Sava Radosavljev su igrali na svim mečevima, a slede ih: Desnica, Drakulić, Stevanović i Trnavac koji su bili akteri na 15 utakmica, Kozoš, Mojić i Srđan Radosavljev po 14, Trivunović 13, Mišković 12, Kopunović 11, Smiljanić i Simović po 10, Kekić 9, Marinković 7, Višinka 6, Stamenić 3, Vislavski, Prtenjak, Rajić i Torbica po jedanput.
Osmorica su se upisala u listu strelaca, a najefikasniji je Drakulić sa pet pogodaka. Kozoš je dao tri gola, Srđan Radosavljev i Kopunović po dva, a Sava Radosavljev, Smiljanić, Stamenić i Trnavac po jedan.
Igrači Mladosti, njih 14, su zaradili 44 žuta kartona (2,75 po meču). Po šest puta opomenuti su Mojić i Trivunović, a pocrveneo je samo Smiljanić.
Utakmice Apatinaca je vodilo 11 arbitara, od kojih su petorica sudili po dva puta. To su: Stojanović, Stanković, Delević, Krstić i Paunović.Sa 22.300 gledalaca (1.394 po susretu) Mladost je tek na osmom mestu. Mečeve u Apatinu posmatralo je 13.000 svedoka (1.625), a na gostovanjima 9.300 (1.163). Najviše publike, po 3.000, bilo je u duelima sa Partizanom, Banatom i Crvenom zvezdom, dok je meč u Zemunu videlo samo 300.

Sulejmanija čeka kazna
Miralem Sulejmani odavno nemirno spava, a tek će mu njegovi nestašluci odlaskom u holandski Herenven bez znanja i odobrenja Partizana, doneti besane noći!
Partizan je pre više od mesec dana suspendovao mladog fudbalera, a do utorka o tome nije zvanično obavestio Fudbalski savez Srbije.
– Od Partizana nam je stigla sva potrebna dokumentacija oko suspenzije i pokretanja disciplinskog postupka protiv Miralema Sulejmanija – kaže generalni sekretar Fudbalskog saveza Srbije Miroljub Rajić.
– Kada je stigao koverat od Partizana?
– U utorak, a pre nekoliko dana usmeno mi je o odluci Partizana rekao Žarko Zečević.
Sulejmani je 6. decembra, dan pošto je napunio 18 godina, potpisao nekakav ugovor sa holandskim klubom Herenvenom. Mladi igrač Partizana bio je pod suspenzijom kad je stavio paraf na obavezu s Herenvenom, a ugovor o stipendiranju s Partizanom, potpisan pre tri godine, ističe mu 31. januara 2007!
– Pošto je bio pod suspenzijom Sulejmani nije po propisima smeo ništa da potpisuje – tumači Rajić.
– Da li Partizan može da prijavi Herenven Fifi?
– Može kod Fife da pokrene postupak i da sve prijavi Komisiji za status igrača – pojasnio je Rajić.
Zašto je važno što je Partizan o svemu obavestio Fudbalski savez Srbije?
Pre svega, jer u bilo kakvom sporu, Fudbalski savez Srbije, ukoliko je Partizan do poslednjeg slova ispunio ugovorne (stipendijske) obaveze prema Sulejmanu, uzeće tim iz Humske 1 u zaštitu. Uz to, ukoliko Herenven od FSS preko Fudbalske federacije Holandije bude tražio međunarodnu dozvolu (sertifikat), kako bi Sulejmani mogao da bude registrovan za holandski klub, taj dokument neće biti izdat.
Postavljaju se i važna pitanja: hoće li Partizan kazniti mladog fudbalera koji je učinio niz prekršaja bez dozvole kluba (FS Srbije bi potvrdio kaznu) i da li će pod slovo fudbalskih paragrafa doći i menadžer Jovica Radojčić (Obrenovac) koji je posredovao u odlasku talentovanog igrača u Holandiji. Radojčić bi mogao da bude kažnjen novčano, zabranom rada na određeno vreme, a mogla bi da mu bude oduzeta i licenca.Sada je sasvim izvesno, pošto je o "Slučaju Sulejmani" obavešten i Fudbalski savez Srbije da se njegova želja "Debitovaću za Herenven 7. januara" neće ostvariti.

Povratak Nenada Maksića
Savezni trener muške rukometne senirske reprezentacije Srbije Jovica Cvetković saopštio je sastav ekipe koja će, od 25. do 27. decembra, igrati na na međunarodnom "Kupu Al Aram" u Egiptu. Na spisku prvog stratega Srbije su sledeći rukometaši – golmani: Dane Šijan (Viborg, Danska) i Dragan Marjanac (Partizan), leva krila: Ivan Nikčević (Altea, Španija) i Dobrivoje Marković (Jugović), desna krila: Nikola Kojić (Cimos Koper, Slovenija) i Nenad Maksić (Crvena zvezda), pivotmeni: Alem Toskić (Zagreb, Hrvatska) i Milutin Dragićević (Konstanca, Rumunija), levi bekovi: Mladen Bojinović (Monpelje, Francuska), Žarko Šešum (Sintelon) i Aleksandar Adžić (Konstanca, Rumunija), desni bekovi: Aleksandar Stojanović (Celje, Slovenija) i Borko Đorđević (Metalurg, Makedonija), srednji bekovi: Nenad Vučković (Šamberi, Francuska), Uroš Mitrović (Partizan) i Milan Ćorović (Metalurg, Makedonija). 
Okupljanje reprezentativaca je 22. decembra, a ekipa će, najverovatnije, dva dana kasnije otputovati u Egipat (u zavisnosti od leta za Kairo). Prvu utakmicu na "Kupu Al Aram" Srbija igra 24. decembra protiv domaćina. Dan kasnije protivnik joj je Rusija, dok će u poslednjem kolu turnira, 27. decembra, ukrsitit koplja sa Ujedinjenim Arapskim Emiratima.
    </div>
    <div id="kultura">
Ostvaren dečački san
Nagrada Saveza dramskih umetnika Srbije "Miloš Žutić" za 2006. godinu pripala je mladom dramskom umetniku Goranu Jevtiću. On je nagrađen je za najbolje glumačko ostvarenje izvedeno u našim profesionalnim pozorištima od 30. juna 2005. do 30. juna 2006. godine, za više uloga u predstavi "Okamenjeni princ" rađenoj po tekstu Heninga Mankela, u režiji Mark Van der Veldena, postavljenoj u koprodukciji Malog pozorišta "Duško Radović", sa danskim teatrima Corona La Balance i Lampe i pozorištem lutaka "Pinokio". Jevtić je dvanaesti dobitnik ovog priznanja koje će mu biti uručeno u januaru 2007. godine. Žiri je odluku doneo većinom glasova, a radio je u sastavu: Maša Stokić, Ljiljana Đurić, Biljana Maksić, Milan Puzić i Jug Radivojević.
Razgovor sa ovogodišnjim dobitnikom nagrade "Miloš Žutić" vodili smo u pauzi između snimanja dve scene u filmu "Na lepom plavom Dunavu" po scenariju Nebojše Romčevića, u režiji Darka Bajića.
– I srećan sam i iznenađen. Mnogo toga mi ovih dana prolazi kroz glavu. Nagrada "Miloš Žutić" mi mnogo znači jer je to veliko esnafsko priznanje. Sa druge strane, svi prethodni dobitnici su izuzetni glumci i drago mi je što sam se pridružio tom timu uspešnih. Kada takvu nagradu dobije mladi glumac, kao što sam ja, to dodatno obavezuje. U vreme krize i opšte besparice 1994. godine na Sajmu knjiga kupio sam knjigu i kasetu "Miloš Žutić". Sećam se da sam tada mislio kako bi bilo lepo da dobijem nagradu sa njegovim imenom. Celog života sam znao da ću biti glumac, dakle nisam morao da lutam. To mi je tada delovalo nestvarno. Ova nagrada je ostvarenje mojih dečačkih snova – kaže Jevtić.
Predstava "Okamenjeni princ", dodaje naš sagovornik, je zanimljiva u svojoj formi, jer ima širok dijapazon likova. Menjam nekih sedam-osam-devet uloga iz minuta u minut, bez kostimskih promena, odnosno tu je prisutan samo glumac sa svojim umetničkim sredstvima i zato je posebno volim. U pitanju je čisto, ogoljeno pozorište, bez bilo kakvih pomagala sa strane. Ne postoji čak ni četvrti zid, ne postoji barijera između publike i nas. Zato ta predstava tako živi, zato je tako posećena i nagrađivana. Drago mi je i zbog Anje Suše što sam dobio ovo priznanje. Ona je kao upravnik "Duška Radovića" iznela prometejski posao, jer je u ovom pozorištu uspostavila scenu za mlade, koja će se baviti problemima, životom, interesovanjima mladih. Mislim da je kod nas malo stvari posvećeno mladima i da je Anja Suša napravila ozbiljno pozorište mladih. 
Od 2005. godine Goran Jevtić je radio predstave "Ledeni svitac", pa "Kiseonik", zatim "Romeo i Julija" u Novom Sadu, "Ružne" na Belefu, a kao kruna došao je "Okamenjeni princ". 
– Zajedničko svim tim likovima jeste da su se angažovano bavili temom nesnalaženja, nepripadanja svetu onakvom kakav je. Da li zato što su ti ljudi bili drugačiji, posebni, društvo je želelo da ih marginalizuje, jer posebnost jednostavno nije poželjna. Čini mi se da te društvo zbog toga marginalizuje, da ne bi moralo da postavlja nove kriterijume i norme, po kojima bi i oni onda morali da se postavljaju u životu. Svi ti likovi su na neki način najbolje objedinjeni u komadu "Okamenjeni princ". Pri tom je to istinita priča, a ja nekako mislim da smo mi u trci sa vremenom, koja nam je nametnuta, malo sebe dehumanizovali, malo zaboravili da oko nas postoje drugi ljudi. Zaboravili da se posvetimo i nečemu što nas čini ljudima. To je velika zamka u koju društvo može da utone, apstinencija od jednog načina zajedništva sa ljudima oko nas, sa čistom emocijom, sa pružanjem i traženjem pomoći. U tom smislu ovo i jeste moja najzrelija uloga, najdublja, najintimnija. I kada dođe ovakvo esnafsko priznanje, onda je to samo jedan viši nivo.
Goran Jevtić nedavno se novosadskoj publici predstavio u liku Romea u poznatom Šekspirovom komadu "Romeo i Julija".
– Moj Romeo je napravljen utopistički. Želeo sam kroz taj lik da pokažem da je spremnost da ti ljubav bude i put i suština, i svrha, morala da bude obeležena i zaokružena nekakvom žrtvom i nestajanjem sa ovog sveta. Tolika količina ljubavi, podvig i energija ne može da opstane na ovom svetu, već mora da se  dematerijalizuje u opštu energiju. Nisam siguran da je ovaj svet bašta koja ima plodno tle za jednu takvu biljku. Ovaj svet je materijalizovan, a ljubav je energija. Tu i nastaje sukob – kaže Goran Jevtić.

Iskustvo iz Sejnija
NOVI SAD – U poljskom gradu Sejniju, mestu gde je živeo i umro slavni pisac Česlav Miloš, prošle nedelje osnovana je nova mreža rezidencijalnih centara za pisce i prevodioce u zemljama Istočne Evrope i Nemačke, pod nazivom "Halma". Domaćin trodnevnog skupa u okviru kojeg je održana i Osnivačka skupština "Halme", za 16 postojećih rezidencijalnih centara iz ukupno jedanaest zemalja, bila je Pogranična fondacija za multikulturnu saradnju sa sedištem u Sejniju, gradiću na tromeđi Litvanije, Belorusije i Poljske. Inicijator osnivanja "Halme", umrežavanja i saradnje rezidencijalnih centara za pisce i prevodioce bio je Kšištof Kšiževski, inače direktor Pogranične fondacije u Sejniju, čovek koji je, uz podršku države, u ovom gradiću čiju je slavu po svetu proneo Česlav Miloš, napravio čudo.
Utiske o boravku u Sejniju i novoosnovanoj kulturnoj mreži "Halma", kao i o tome šta se sve u kulturi može ostvariti kada iza jednog ozbiljnog projekta zalegne država svojim autoritetom i finansijama, prenosi nam Sreten Stojanović, sekretar Međunarodnog centra za književne prevodioce iz Sremskih Karlovaca i urednik u Izdavačkoj knjižarnici Zorana Stojanovića. 
– U mestu sa samo desetak hiljada stanovnika Kšištof Kšiževski je napravio doslovce čudesnu instituciju. Pograničnu fondaciju je osnovao još 1990. godine, naravno uz podršku i pomoć lokalne sredine, potom i države, a onda su na to reagovali i strani sponzori i donatori. Česlav Miloš je Sejniju na korišćenje ostavio svoju kuću i imanje od oko 16 hektara zemlje, ogroman prostor na kojem će se graditi i univerzitet, kao i veliki centar za pisce, prevodioce i univerzitetske profesore. Već sada u okviru Pogranične fondacije radi dvadesetak zaposlenih, oni upravljaju i mnogim zgradama koje su dobili od države, među kojima je i zdanje jedne stare pošte, zatim sinagoga i mnogi drugi prostori u kojima se stalno održavaju neki sadržaji, performansi. Imaju i bogatu biblioteku sa oko 20.000 naslova – priča Sreten Stojanović.
Sam naziv nove mreže rezidencijalnih centara pisaca i prevodilaca, "Halma", objašnjava Stojanović, zapravo potiče od starogrčke reči koja znači skok, a prema njoj je nazvana i društvena igra čija je jedna od osnovnih karakteristika velika pokretljivost figura i mogućnost brzih obrta. 
– Naša mreža "Halma" će omogućiti piscima i prevodiocima da, promenom lokacija unutar mreže i pokretljivošću, zapravo dobiju šansu da ozbiljno rade na svojim istraživanjima, prevođenju ili pisanju – ističe Stojanović.
U sledećih nekoliko meseci "Halmu" očekuju dva ozbiljna skupa: prvi je zakazan za 12. april u rumunskom gradu Četate na Dunavu, gde je rođen jedan od najvećih živih pesnika Rumunije Mirča Dinesku, i gde je on organizovao i veliki rezidencijalni centar, a drugi događaj je mesec dana kasnije, 11. maja, u Berlinu. Tamo će, pod pokroviteljstvom Ministarstva spoljnih poslova Nemačke i uz učešće nemačkog ministra Franka Valtera Štajnmajera, kao i ambasadora svih zemalja-članica, biti predstavljen katalog mreže "Halma". Dovoljan razlog da se i kod nas pitanje rezidencijalnih centara za pisce i prevodioce konačno pokrene sa mrtve tačke. Ali, i pored učešća u osnivanju "Halme" i velikog međunarodnog uvažavanja Međunarodnog rezidencijalnog centra u Sremskim Karlovcima, Sreten Stojanović je skeptičan:
– Ne znam kako će naš ambasador podneti nepriliku u kojoj se može naći pred svojim kolegama i nemačkim ministrom spoljnih poslova, jer zapravo jedino naša država ne haje za svoj centar. Na žalost, u Sejniju jedino ja nisam bio u situaciji da na osnivačkoj skupštini "Halme" iznesem bilo koju činjenicu u prilog tome da nas država na bilo koji način podržava. Iako je reč o jedinom rezidencijalnom centru za prevodioce kod nas, to kao da ovde nikoga ne zanima. Ovo je i svojevrsni naš apel za pokretanje našeg rada i želja da zainteresujemo državu i Ministarstvo kulture za projekat koji je višestruko zanimljiv, koristan i na najbolji način doprinosi afirmaciji multikulturalnosti sredine, po kojoj je Vojvodina poznata, kao i promociji naše zemlje u inostranstvu. Pošto je u Sejniju doneta i odluka o osnivanju Halma stipendije, mi nameravamo da osnujemo i našu stipendiju, kojoj bismo dali ime Danila Kiša. Ali, osim dobre volje i ideja, nemamo nikakve finansijske uslove, za sada, ni za rad našeg Međunarodnog centra, ni za dodelu buduće stipendije "Danilo Kiš". Na potezu su sada lokalne, pokrajinske i, naravno, republičke vlasti i Ministarstvo kulture – kaže u razgovora za "Politiku" Sreten Stojanović, sekretar Međunarodnog centra za književne prevodioce iz Sremskih Karlovaca.
-----------------------------------------------------------
Obezbeđene stipendije
Na osnivačkoj skupštini mreže rezidencijalnih centara "Halma" usvojena je i odluka o ustanovljenju stipendija koje pojedinačno dostižu iznos od 5.500 evra. Za sada je tri stipendije obezbedila Fondacija "Pro Helvecija", a sredstva su namenjena da se nadoknade putni troškovi piscu do određene lokacije, da mu se obezbedi mesečni džeparac u iznosu od 1.000 evra mesečno, da se rezidencijalnom centru nadoknade troškovi smeštaja i ishrane pisca od oko 650 evra, a 250 evra namenjeno je troškovima promocije pisca i njegovog dela. Stipendirani pisac bi provodio mesec dana u jednom, i još mesec dana u drugom centru. Za sada postoji 16 rezidencijalnih centara u 11 zemalja bivše Istočne Evrope sa Nemačkom – u Poljskoj, Bugarskoj, Estoniji, Mađarskoj, Letoniji, Litvaniji, Rumuniji, Srbiji, Sloveniji, Češkoj i u Nemačkoj.
Suorganizatori Osnivačke skupštine "Halme" u Sejniju bili su, uz Pograničnu fondaciju Kšištofa Kšiževskog i Literarni kolokvijum iz Berlina kao i Fondacija Robert Boš.
    </div>
    <div id="ekonomija">
Rusija vraća Srbiji 288 miliona dolara
MOSKVA – Ministar privrede Srbije Predrag Bubalo i ministar za vanredne situacije Rusije Sergej Šojgu parafirali su juče u Moskvi sporazum o starom, klirinškom dugu Sovjetskog Saveza u iznosu od 288 miliona dolara. Bubalo je rekao da bi sporazum o klirinškom dugu trebalo da bude potpisan u narednih desetak dana. Prema njegovim rečima, uslovi sporazuma o dugu ostali su "manje-više" isti kakvi su bili dogovoreni ranije i uključuju rekonstrukciju Hidrocentrale "Đerdap", nuklearnog instituta u Vinči i namirivanje 188 miliona dolara srpskog duga za gas. "Nema više spornih pitanja, udeo Srbije je raščišćen, a i udeo Crne Gore", kazao je Bubalo. 
U novembru 2004. godine predstavnici Rusije i tadašnje državne zajednice Srbija i Crna Gora parafirali su sporazum o klirinškom dugu bivšeg SSSR-a, koji, kako je ranije utvrđeno, iznosio 306,8 miliona dolara. Od te sume, Srbiji pripada 288 miliona dolara. Sporazum predviđa prebijanje dela duga za gas, nastalog između 1994. i 2000. godine, u iznosu od 188,3 miliona dolara. Ceo dug za gas iznosi 241 milion dolara. 
Tada je bilo predviđeno da Rusija preostali deo duga isplati u vidu opreme za hidroelektrane i termoelektrane i izgradnjom podzemnog skladišta gasa u Banatskom Dvoru i gasovoda. 
Bubalo je naveo i da je na sastanku Međuvladinog komiteta za trgovinu, ekonomsku i naučnu saradnju Rusije i Srbije pripremljeno i potpisivanje memoranduma o izgradnji gasovoda, koji će preko Srbije ići od bugarske granice do Niša i dalje prema Italiji. Prema njegovim rečima, memorandum o izgradnji gasovoda trebalo bi da 20. decembra potpišu predstavnici ruskog "Gasproma" i Ministarstva za energetiku Srbije. "Izuzetno je važno što su predstavnici Rusije najavili da će Sporazum o slobodnoj trgovini sa Srbijom, koji je već na snazi, biti ratifikovan u Dumi u prvom tromesečju naredne godine", ocenio je Bubalo. 
Ratifikacija sporazuma, naveo je on, predstavljaće "veliki signal" za strane investitore u Srbiji i omogućiće dalju liberalizaciju trgovinske saradnje, odnosno proširenje spiska robe koja će biti oslobođena carina. Bubalo je kazao i da je obavestio Ruse da je Narodna banka Srbije (NBS) dala saglasnost Moskovskoj banci da kupi Agrobanku iz Beograda. "Rusi su izneli primedbe o problemima u poslovanju ’Lukoila’ u Srbiji, vlasnika ’Beopetrola’, odnosno problemima sa lokalnim vlastima, uključujući i vlasti u Beogradu za dobijanje dozvola za rekonstrukciju benzinskih pumpi", istakao je on.

Mala konkurencija, velike cene
Osnovne životne namirnice, kako smo već pisali, za 50 odsto su skuplje u Beogradu nego u Pragu. Svi se ipak pitaju kako je moguće da se u Češkoj i sa 400 dinara u radnji korpa napuni i mlekom, i uljem, i šećerom, i slatkišima, i mesom, i sokovima, a da je u Srbiji za tako nešto  potrebno – najmanje 600 dinara. 
Svi stručnjaci kojima smo juče postavili ovo pitanje odgovarali su jednom te istom rečju – konkurencija.
Nemilosrdna borba na češkom tržištu nametnula je žestoku cenovnu utakmicu, a oni trgovci koji zbog toga trpe gubitke uveliko rasklapaju svoje rafove i odlaze iz Praga. Belgijski "Delez", austrijski "Julius Meinl", francuski "Karfur" već su spakovali kofere i to tržište ostavili jačima. A o tome koliko se niske cene u Srbiji željno iščekuju najbolje su pre nedelju dana posvedočile Nišlije. Nalakćeni jedni na druge, čitave noći su čekali u redu da se rampa ispred "Tempa" otvori kako bi i oni sa korpama u ruci krenuli u kupovinu osnovnih životnih namirnica – po povoljnijim uslovima. To je, prema rečima Božidara Đelića, nekadašnjeg srpskog ministra finansija, dokaz da potrošači, u tržišnom smislu,  dobro reaguju na pojeftinjenja. Pitanje je samo kada će se bar deo češkog scenarija odigrati i kod nas.
– Ne samo da ovde nema konkurencije među trgovcima, nego je nema ni među proizvođačima – kaže Đelić koji smatra da je pokušaj ekonomskog dela vlasti da precenjivanjem dinara i padom evra utiče na cenovnike u maloprodaji nije urodio plodom. Od toga su, dodaje on, štete imali samo izvoznici, a potrošači nisu osetili nikakva pojevtinjenja cena. 
I Srđan Srećković, pomoćnik ministra trgovine, turizma i usluga slaže se da se u srpskim prodavnicama osnovne životne namirnice prodaju po visokim cenama.
– To je neopravdano i nelogično samo po sebi, jer smo mi poljoprivredna zemlja. Deo objašnjenja leži i u tome da, iako ovde ima konkurencije, ona nije razvijena u dovoljnoj meri. A samo veliki broj trgovaca i veća ponuda mogu da potrošačima obezbede niže cene. Postoje, međutim, ozbiljne najave svetskih trgovinskih lanaca da se spremaju da uzmu učešće na ovom tržištu – kaže Srećković. On dodaje da će od 1. januara i stranci moći da postanu vlasnici zemljišta pa će i to olakšati izgradnju hipermarketa. Ulazak u Partnerstvo za mir će takođe smanjiti ekonomski i politički rizik za strane ulagače – tvrdi Srećković.
I autori biltena "Mesečne analize i trendovi" Ekonomskog instituta ističu da postoji samo jedno objašnjenje za to što su cene u Pragu pristupačnije. Ubitačne konkurencije ovde jednostavno nema, dok ona tamo ide naruku kupcima i omogućava kupovinu po osetno povoljnijim uslovima. Visoka koncentracija kod nas postoji i kod proizvođača i kod trgovaca, pa je sigurno da to mora da se odrazi i na cenovnike. 
Pri svemu tome, neki od stručnjaka sa kojima smo juče razgovarali isticali su da bi se, zbog činjenice da se Češka nalazi u Evropskoj uniji, tamo pre mogle očekivati više cene. Iskustva pojedinih zemalja govore da su posle prijema u EU morali da koriguju svoje cenovnike "nagore" i da to nije pogodovalo stanovništvu.
--------------------------------------------------------------------------
Proizvođači diktiraju skupoću
Dejan Radulović, marketing menadžer "Intereksa", objašnjava da u praksi snižavanje cena često ometaju i dobavljači.
– Ponekad postave i jasan uslov. Proizvod se neće naći u radnji ukoliko cena bude ispod one koju diktiraju!
Inače, "Inetreks", deo velikog francuskog lanca "Intermarše", u našoj zemlji ima svoje objekte u Nišu, Čačku, Zaječaru i Šapcu.
-------------------------------------------------------------------------
U Češkoj duplo veće plate
U trećem tromesečju ove godine prosečna plata u Češkoj, prema istraživanjima agencije ČTK, iznosila je 713 evra. To je ujedno, prema navodima iste agencije, bila najveća zarada u centralnoj Evropi. Mađari u proseku zarađuju 644 evra, Poljaci 639, a Slovaci 515 evra. U Srbiji je u oktobru prosečna neto zarada iznosila 22.340 dinara, što je manje od 300 evra.

Minusi, zasad, po starom
Gotovo sve banke i dalje po automatizmu odobravaju pozajmice po tekućem računu, iako ih je NBS još 1. oktobra obavezala da "rezervišu" više novca za "minusaše". Bankari su se zbog toga ipak zabrinuli, pa su za danas zakazali sastanak na kome bi Udruženje banaka Srbije o novom propisu koji se odnosi na procenu kreditnog rizika trebalo da zauzme stav. Ovaj propis, koji ih zapravo tera na veće izdvajanje novca, banke bi, naime, mogao da natera i na – novo povećanje ionako visokih kamata.
Novi propisi, naime, nalažu da banke za svaku odobrenu pozajmicu – dozvoljeni minus – moraju u obaveznu rezervu NBS da uplate i do 100 odsto  pozajmljenih sredstava. Zatezanje kreditnog "kaiša" je toliko veliko da banka, prema novoj odluci NBS, lako može da odluči i da takvim klijentima uopšte ne odobri kredit za pokrivanje pozajmice po tekućem računu. Građane to, opet, može da dovede u veliku nepriliku, odnosno da ih natera da za pokrivanje minusa moraju da ostave i – celu mesečnu zaradu. 
Bankari se nadaju da će NBS, ipak, popustiti i ukinuti ovako strog propis. Udruženje banaka Srbije uputilo je inicijativu NBS da se izmeni Odluka o klasifikaciji bilansne aktive i vanbilansnih stavki, kao i Odluka o adekvatnosti kapitala, kojima se regulišu i obaveze građana po tekućem računu i kreditnim karticama. Pri tom oni ukazuju da su rezerve izuzetno visoke o čemu svedoče, kako je navedeno, i rezultati devetomesečnog poslovanja koji pokazuju da je bankarski sektor zabeležio gubitak. 
Centralna banka, međutim, kao da nema nameru da povlači odluku po kojoj nema više automatskog produženja dozvoljenog prekoračenja. Kao do sada, i za ovu rigoroznu meru, koja "udara po leđima" najsiromašnijih građana, ona daje logično opravdanje: neophodno je smanjiti zaduženost i kreditinu aktivnost banaka kako bi se inflacija svela na planiranu. Guverner je samo poručio bankama da mogu na različite načine da primenjuju odluku NBS. To bi moglo da znači da zategnu uslove za dobijanje pozajmica ili da sa svojim klijentima podele zajednički teret rezerve – povećanjem kamate. 
Svima koji sastavljaju kraj s krajem, od prvog do prvog, međutim, takva opravdanja malo znače. Za sve njih, a takvih je u Srbiji ogromna većina, upravo je dozvoljeni minus do sada omogućavao da koliko toliko prežive, mada je istina i da je sve njih takvo "krpljenje" kućnog budžeta mnogo koštalo. 
-----------------------------------------------------------
Automatske pozajmice
U Komercijalnoj banci za sada automatski odobravaju pozajmice, a da li će biti promena znaće se posle sastanka u Udruženju banaka. U Intezi, kao i do sada, pozajmice se odobravaju na tri meseca, a uslov je da je klijent poštovao propise. Hipo Alpe Adrija banka automatski odobrava minus na šest meseci, ako je posle njenog isteka dug u okvirima dozvoljenog prekoračenja, kao i ukoliko se nije ulazilo u "crvenu" zonu. Evrobanka EFG daje pozajmicu na godinu dana, a nakon tog roka klijent podnosi zahtev za novu. Ukoliko je redovno izmirivao dugovanja, uslediće i novi dozvoljeni minus.

Trošite pametno
INTERVJU
"Srbija je i dalje regionalni lider u reformama", "Srbija prednjači u visini stranih investicija i ekonomskom rastu", "Makroekonomski napredak Srbije", samo su neki od naslova kojima je juče u domaćim medijima propraćen najnoviji "Izveštaj o tranziciji" Evropske banke za obnovu i razvoj (EBRD). U pohvalama nisu oskudevali ni predstavnici banke na beogradskoj promociji izveštaja, vodeći ekonomista EBRD-a Piter Sanfi i šef kancelarije ove međunarodne organizacije u Srbiji Dragica Pilipović Čofi. Istovremeno su, međutim, ukazali i na one manje laskave ocene i upozorili na ozbiljna iskušenja koja očekuju novu vladu u narednim mesecima.
Kako je naša zemlja prošla u poređenju sa ostalih 28 država u tranziciji čiji napredak pedantno i predano prate stručnjaci EBRD-a u saradnji sa nacionalnim ekspertima, i čime bi vlasti u Srbiji trebalo da se ubuduće više pozabave, za "Politiku" govori Piter Sanfi.
• U čemu je Srbija bila najuspešnija?
– Zemlje jugoistočne Evrope su, u celini posmatramo, zabeležile najveći napredak u tranziciji u odnosu na ostala dva regiona (istočne i srednje Evrope, i Zajednice Nezavisnih Država sa Mongolijom), podstaknute perspektivom članstva u Evropskoj uniji, a među njima se posebno izdvaja Srbija, koja je ostvarila rekordni rast BDP-a (očekivani za ovu godinu je 6,5 odsto, dok je kod ostalih od četiri do šest odsto) i investicija (gotovo četiri milijarde evra).
Odmakle su i reforme u infrastrukturi, privatizacija malih i srednjih preduzeća i banaka uspešno se privodi kraju, vlada je uspela da smanji inflaciju sa 17,5 na 12,8 odsto (mislili smo da će biti veća!)  i obori deficit tekućih plaćanja sa 15 na 10 odsto, što sve ukazuje da Srbija zaista zaslužuje pohvale, mada nije bila onako upadljivo uspešna kao prošle godine.
Napredak Srbije, dakle, nije bio veliko iznenađenje, jer ste se već "zahuktali" u ranijem periodu. S druge strane, uprkos svim ovim dobrim performansama, i dalje ste tek na sredini procesa i zaostajete za ostalim zemljama iz okruženja zato što ste kasno krenuli u tranziciju. To je, možda, razlog za izvesno nezadovoljstvo kod građana, koji su se, moram da dodam nerealno, nadali strelovitom napretku i dostizanju nekadašnjeg "jugoslovenskog" standarda. To je, takođe, veliki izazov za narednu vladu.
Ali mi u EBRD-u smo zadovoljni onim što ste postigli i verujemo da ćete relativno brzo uspeti da nadoknadite zaostatak, ako nastavite ovim tempom.
• Čuli smo pohvale, a sad nam recite i kritike.
– Ne bih da kvarim dobre vesti, ali činjenica je da veliki rast BDP-a u tranzicionim privredama često ukazuje na niske startne osnove (u ovoj godini će, po svoj prilici, rekorder biti Azerbejdžan sa 25 odsto). Drugo, veliki priliv stranog kapitala u Srbiju u ovoj godini je bio posledica privatizacije (pre svega ulaska norveškog "Telenora" na tržište mobilne telefonije), a ne "grinfild" ulaganja, koja su vam zaista neophodna.
• Zašto ih nema dovoljno?
– Još postoji uzdržanost investitora zbog političkih rizika, ali to se ne odnosi samo na Srbiju (mada je suspenzija pregovora sa Evropskom unijom u vašem slučaju bila posebno loš signal potencijalnim stranim ulagačima) već na ceo region zapadnog Balkana. Oni koje ta vrsta rizika ne plaši odbijeni su iz drugačijeg razloga, a to je rascepkanost ovdašnjih tržišta. Stvaranje jedinstvenog trgovinskog područja u regionu, ili proširene CEFTA, izmenilo bi situaciju, a najviše bi profitirala Srbija, kao najveće tržište. Zato požurite da potpišete Sporazum o zoni slobodne trgovine na Balkanu.
• Šta biste nam još preporučili?
– U "Izveštaju o tranziciji", čiji sam i ja jedan od autora, kao glavni izazovi koji su pred Srbijom navodi se, naravno, nastavak pregovora o sporazumu o stabilizaciji i pridruživanju EU, zatim efikasna primena donetih zakona (pre svega o stečaju, konkurenciji i monopolu), privatizacija i restrukturisanje velikih (javnih) preduzeća, rekonstrukcija korporativnog sektora... Ovo, nažalost, znači teške i nepopularne odluke, zatvaranje fabrika i čitavih industrijskih sektora.
Dalje, morate svesti inflaciju na jednocifrenu, obuzdati budžetske troškove, smanjiti visok deficit u spoljnotrgovinskoj razmeni (koji je u ovoj godini jednak ukupnom izvozu) i dug inostranstvu (dve milijarde dolara u 2006, naspram manje od milijardu u 2005). Dakle, više budžetske discipline, spremnije ulazite u "privatna partnerstva" koja će EBRD rado podržati na predlog vlade, manje se bavite politikom a više ekonomijom (ovo je, u stvari, zamerka stranih investitora, koje morate da privučete u što većem broju), hrabrije i odlučnije sprovedite privatizaciju državnih firmi i konačno se ratosiljajte nasleđa "društvenog vlasništva". Krenite u reformu penzionog fonda: i to može doprineti ubrzanju privrede. Razvijajte tržište nekretnina.
I, najzad, primetio bih da u zemlji ima novca, samo ga treba pametno trošiti i odgovorno investirati, da ne ugrozite postignutu makroekonomsku stabilnost.
    </div>
    <div id="vesti">
Lažne optužbe su zabranjene
Tvrdnje Dejana Milenkovića Bagzija, koji je kao svedok saradnik pred sudom izjavio da ga je bivši branilac Biljana Kajganić nagovarala da za atentat na premijera lažno optuži Čedomira Jovanovića i Vladimira Bebu Popovića, otvaraju pitanje šta je ono što se u advokaturi smatra dozvoljenim. Na koje načine advokati mogu da brane optužene, a da ne krše zakon? Šta je odbrana, a šta krivično delo i da li slučajem advokata koji primeni zabranjenu taktiku treba da se bavi Advokatska komora ili javno tužilaštvo?
– Advokat je dužan da na najbolji mogući način brani klijenta. On može da mu savetuje da ne govori istinu, ali ne sme da mu savetuje da za krivično delo lažno optuži druge. On se mora držati onog što je vezano za odbranu. To ne sme da bude laž na štetu drugih jer time čini krivično delo – kaže Vojislav Nedić, predsednik Advokatske komore Beograda.
Kako nam je objašnjeno, advokat koji je nagovarao klijenta da za zločin za koji je on optužen lažno tereti druge, iako zna da to nije istina, čini krivično delo podstrekavanja na davanje lažnog iskaza. To znači da bi advokat Biljana Kajganić, ukoliko je zaista učinila ono što Bagzi tvrdi da jeste, mogla da bude krivično odgovorna. Milenković je svoje optužbe izneo i ranije na zatvorenoj sednici sudskog veća i njegove tvrdnje poznate su tužiocu već više od godinu dana. Problem je, međutim, kako to dokazati, jer postoji samo reč svedoka saradnika. Pitanje je da li samo Milenkovićeva reč, bez ijednog drugog dokaza, može da bude osnov za novi krivični postupak.
Prema rečima Gorana Ilića, profesora krivičnog procesnog prava, svedok saradnik je potpisao sporazum koji ga obavezuje da ono što izjavi mora da bude tačno. Ako to ne odgovara istini, svedok saradnik rizikuje da izgubi taj status.
– Na osnovu iskaza svedoka saradnika Dejana Milenkovića biće utvrđena sudska istina o atentatu na premijera. Sud ne može da kaže da je jedan deo njegove izjave tačan, a da drugi deo nije, dakle pretpostavka je da je o svemu govorio istinu, pa i o delu koji se odnosi na advokata Biljanu Kajganić – tvrdi profesor Ilić.
On kaže da samo svedočenje Dejana Milenkovića, u kome kaže da ga je Biljana Kajganić nagovarala da lažno optuži druge, nije dovoljno za iniciranje postupka protiv advokata. On smatra da bi te tvrdnje trebalo da budu potkrepljene novim saznanjima, do kojih će možda doći radna grupa koju je Specijalno tužilaštvo formiralo sa ciljem da ispita sve Bagzijeve navode.
Advokat Nedić kaže da u slučaju da se posumnja u rad nekog advokata, Advokatska komora ne mora da čeka da na čitav slučaj reaguje tužilac.
– Ako bismo imali dokaze, mi bismo mogli da pokrenemo disciplinski postupak protiv advokata koji je branio klijenta na nedozvoljen način. Imali bismo razlog više ukoliko tužilac pokrene istragu, ali moralni kodeks je širi od krivično-pravne odgovornosti. Advokat mora da bude moralan čovek – kaže Vojislav Nedić.
--------------------------------------------------------------------------
Kajganić: Mirno čekam odluku suda
Komentarišući krivičnu prijavu koja je podneta protiv nje, Biljana Kajganić je za "Politiku" rekla da se "oseća potpuno mirno i da je ovakav potez samo odraz vremena u kojem živimo".
– Svako može da podnese krivičnu prijavu. Potpuno sam sigurna u ono što sam radila i zato sam mirna. Neko pokušava da izmanipuliše javnost, a to se mene uopšte ne tiče. Mirno čekam odluku suda – rekla je Biljana Kajganić.
--------------------------------------------------------------------------
Bagzi svedoči 29. januara
Dejan Milenković Bagzi svedočiće od 29. januara do 2. februara iduće godine u procesu protiv "zemunskog klana", saopšteno je juče na tom suđenju.
Lekari bolnice Okružnog zatvora u Beogradu utvrdili su da je optuženi Aleksandar Simović sposoban da prati proces. Simović je i juče u nastavku procesa izjavio da ima bolove u leđima.
On je ponovio da ne namerava da opstruira suđenje i da želi da se i danas, u nastavku suđenja za ubistvo premijera Zorana Đinđića, izjasni pred sudom. On je predložio da sud nabavi njegovu medicinsku dokumentaciju koja je trenutno u policiji jer je zaplenjena prilikom hapšenja i da mu sud odobri pregled magnetnom rezonancom.
Suđenje je nastavljeno čitanjem iskaza veštaka sudske medicine i balistike o zločinima koji se stavljaju optuženima na teret.

Istina nije utvrđena
Gordana Čolić, tužilac Trećeg opštinskog tužilaštva, izjavila je u emisiji "Insajder" da je 2004. godine podigla optužnicu protiv novinara "Vremena" Miloša Vasića samo zbog toga što je bila pod pritiskom Republičkog tužilaštva. Optužnica je podignuta zbog teksta u kojem se govori o transkriptima prisluškivanih telefonskih razgovora između Dejana Milenkovića Bagzija, ranije optuženog a sada svedoka saradnika u procesu optuženima za ubistvo premijera Zorana Đinđića, i njegovog bivšeg advokata Biljane Kajganić. 
U tekstu piše da je UBPOK "presreo" razgovor između Dejana Milenkovića i Biljane Kajganić. Razgovor je vođen 2004. godine, dok je Milenković bio u zatvoru u Solunu.
Prema navodima teksta, postoji audio zapis razgovora u kojem Biljana Kajganić nagovara Bagzija da za ubistvo Momira Gavrilovića optuži Ljubišu Buhu Čumeta, govoreći mu da je sa "starim drugarima" Radetom Bulatovićem, direktorom BIA i Draganom Jočićem, ministrom policije, postigla dogovor da on bude svedok saradnik.
Kada je čuo predlog svog advokata, Bagzi je, prema navodima teksta u "Vremenu", pitao: "Kako to da kažem kad to nije istina?", na šta mu je Biljana Kajganić odgovorila: "Ma ko te pita šta je istina? Istina je ono što sam se ja dogovorila. Ova dvojica su najmoćniji ljudi u državi, budalo!"
Razgovor je, prema navodima lista, nastavljen u tom tonu. Vasić piše da je Boro Banjac, tadašnji načelnik UBPOK-a, te transkripte dostavio premijeru Vojislavu Koštunici, ministru pravde Zoranu Stojkoviću, ministru policije Draganu Jočiću, načelniku Javne bezbednosti Miroslavu Miloševiću i direktoru BIA Radetu Bulatoviću. Prema izjavi Gordane Čolić, procena Republičkog tužilaštva bila je da su njih petorica oklevetani Vasićevom tvrdnjom da su primili pomenuti transkript.
Proces koji bi možda rasvetlio famu o transkriptima nije okončan zbog promene zakona i činjenice da javna tužilaštva više ne zastupaju optužbe za klevete državnih funkcionera.
Gordana Čolić je rekla da je po dobijanju krivične prijave protiv Vasića (prijavu je podnela Marija Šušnjević, tadašnji v.d. okružnog tužioca u Beogradu), odlučila da pre podizanja optužnice istražnim radnjama utvrdi da li transkripti postoje. Planirano je i saslušanje Bore Banjca. Na pitanje zamenika republičkog tužioca šta namerava da radi u tom predmetu, Gordana Čolić je, kako kaže, odgovorila da namerava da utvrđuje istinu. U emisiji "Insajder" ona je navela da se zamenik republičkog tužioca zgranuo kada je to čuo, zahtevajući da optužnica protiv Vasića bude odmah podignuta. Gordana Čolić tvrdi da je, posle dva meseca ubeđivanja, prekinula istražne radnje pre nego što su okončane i podigla optužnicu protiv Vasića. Međutim, sud je tada vratio predmet u istragu.
– Nisam videla transkripte prisluškivanog razgovora. Dobila sam obaveštenje sudija Okružnog suda da je data naredba za prisluškivanje razgovora između Biljane Kajganić i Milenkovića u Grčkoj i da su transkripti tih razgovora dostavljeni sudu koji ih je prosledio Specijalnom tužilaštvu. Činjenica je da nismo utvrdili istinu u ovom slučaju, jer je postupak morao da bude obustavljen zbog promene zakona, a oštećeni nisu preuzeli krivično gonjenje – kaže Gordana Čolić za "Politiku".
Ona objašnjava da republički tužilac ima pravo da daje uputstva i mišljenja, ali da to treba da učini pismenim putem, što nije urađeno.D. Čarnić
--------------------------------------------------------------------------
Tužilaštvo demantuje "Insajder"
Republičko javno tužilaštvo i zamenik tužioca Vladimir Manojlović demantovali su juče tvrdnje koje su u emisiji "Insajder" TV B92 iznele voditeljka Brankica Stanković i javni tužilac u Trećem opštinskom tužilaštvu Gordana Čolić, a koje se odnose na rad Republičkog javnog tužilaštva i samog Manojlovića. 
Stankovićeva je u emisiji 11. decembra izrekla "najgrublju klevetu" tvrdeći da je Manojlović vodio montirani sudski i politički proces protiv Vlade Nikolića pred Okružnim sudom u Beogradu, kao zamenik Okružnog javnog tužioca u Beogradu, navedeno je u saopštenju koje je potpisao Manojlović. "Pošto je montiranje sudskog postupka najgrublja zloupotreba koju mogu da izvrše u svom postupanju, kako tužilac tako i sudija, onda bi u tom slučaju morao da se vodi krivični postupak protiv ovih lica za odgovarajuće krivično delo", istakao je Manojlović. 
"Tražim da se za ovakvo bestidno ponašanje Brankice Stanković meni javno izvini u sledećoj emisiji "Insajder", kako je u suprotnom ne bih tužio pred redovnim sudom radi zaštite svojih elementarnih građanskih prava", poručio je Manojlović.
Republičko javno tužilaštvo je u posebnom saopštenju navelo da izjava Čolićeve, "bez saglasnosti i obaveštavanja neposredno višeg javnog tužioca, sadrži niz neistina". 
Pregled rada Trećeg opštinskog javnog tužilaštva u Beogradu obavljen je na osnovu Zakona o javnom tužilaštvu i Programa rada Republičkog javnog tužilaštva za 2005. godinu, u decembru 2005. Na osnovu podataka i zapisnika pregleda rada, nadležni javni tužilac je našao da ima osnova za pokretanje postupka, razrešenje i udaljenje sa dužnosti opštinskog javnog tužioca Gordane Čolić. 
Na osnovu Zakona o javnom tužilaštvu, svaki javni tužilac je podređen Republičkom javnom tužilaštvu i jedino na taj način kao i na osnovu odgovarajućih odredaba Pravilnika o javnom tužilaštvu može se razmatrati uloga republičkog javnog tužilaštva u postupanju u predmetima Trećeg opštinskog javnog tužilaštva o kojima je bilo reči u ovoj emisiji. "Takođe, navodimo da je neistinita tvrdnja Gordane Čolić da nije bila upoznata sa kompletnim izveštajem radne grupe, jer je na osnovu toga uložila prigovor Visokom savetu pravosuđa", dodaje se u saopštenju.(Tanjug)
--------------------------------------------------------------------------
Krivične prijave
Pravni tim Vladimira Popovića Bebe podneo je specijalnom tužiocu za organizovani kriminal Slobodanu Radovanoviću krivične prijave protiv advokata Slobodana Milivojevića, Biljane Kajganić i Miodraga Gligorijevića, zbog pokušaja navođenja Dejana Milenkovića Bagzija da lažno svedoči i optuži Popovića za ubistvo premijera Srbije Zorana Đinđića.
Popovićev advokat Vlado Pavićević je naveo da je u prilogu krivične prijave podneto i više dokaza o postojanju "organizovane kampanje advokata koji brane optužene u postupku za ubistvo premijera i ličnosti iz javnog života, koji su u tom kontekstu ranije davali izjave i optuživali Popovića".(Tanjug)
    </div>
    <div id="kolumna">
LEGIJA PISACA
Da li ste ikad poželeli da se okušate i postanete vozač drumske krstarice, kapetan duge plovidbe, lovac na jelene, drvoseča na Tari, stolar, sakupljač poštanskih maraka, ribolovac, profesor latinskog, poštar? Ako se odlučite na bilo koji od ovih koraka, Stop, najtiražniji nedeljnik u Srbiji , bar za sada, ne pokazuje želju da će vam pomoći pišući o tome šta vas može očekivati na tim poslovima.A da li ste ikada poželeli da izazovete sudbinu, da se okušate, da vidite koliko ste zaista jaki i da se prijavite u Legiju stranaca? Stop vam daje uvid u to šta vas očekuje ako se odlučite na ovaj korak.
To je podnaslov teksta nazvanog Patria nostra, na čijem samom početku se zadire u srž teme: Želite li u Legiju stranaca? Pre svega morate biti muško (dakle, političari i bivši političari ne mogu u Legiju, pošto su svi od reda p...), morate biti stariji od 17 i mlađi od 40 godina...
I pored toga što su uslovi za upis tako visoki, sudeći po tekstu iz Stopa navala u ovu plaćeničku vojsku je velika
Pisac teksta, međutim, piše da je Legija sastavljena od dobrovoljaca iz inostranih zemalja. To me buni. Znam da niko nikog ne tera da ide u Legiju, ali, meni se činilo da su dobrovoljci oni koji se priključuju nekoj vojsci iz uverenja, a ne zbog plate. Međutim, i plaćenička vojska je dobrovoljačka. Eto, čovek svakoga dana može naučiti nešto novo, samo ako pažljivo čita našu tiražnu štampu, koja pritom, prirodno, podržava sve što je tiražno: I mnogi ljudi sa ovih prostora su služili u Legiji stranaca; najpoznatiji od svih je, svakako, najtiražniji srpski pisac, Milorad Ulemek.
Pa, znači, najtiražniji srpski pisac je u zatvoru?! A ja mislio da je ubica... Ili su obojica? A udruženja književnika, naša i svetska, ćute. Dokle?
Poklanjanje pažnje ljudima s one strane zakona, estradnim zvezdama, novim bogatašima i političarima kao i njihovim međusobnim vezama, odlikuje izvesnu vrstu naše dične štampe.
U dodatku Presa Enigma, na primer, jedna ukrštenica je nazvana mafijaški insajder i na njoj je velika slika mafijaša čije ime, prezime i nadimak treba znati i upisati. (Pored ukrštenica: Od splavova do zvezda, Na estradnom tronu, Erotski naboj ... sve sa odgovarajućim slikama, ona gde je Dragan Marković Palma, nazvana je – Arkanovac sam, tim se dičim
Ali, vratimo se legionarima.
Iz teksta u Stopu saznajemo da su uslovi za prijem veoma oštri. Osim pola i godina, na primer, treba da imate i ličnu kartu. A znanje francuskog? Ako ga znate, nije smetnja. A ako ne znate francuski – ni to nije smetnja. Pa ne idete tamo, valjda, da pričate o humanizmu i renesansi, Rusou, Didrou i šta ti ga ja znam. Tamo vam procenjuju samo fizičku sposobnost i inteligenciju. Potonje je potrebno da bi kandidati mogli da shvate da ih očekuju veliki fizički napori. Kad se uđe u sedište Legije, prestaje svaki kontakt sa spoljnim svetom. Tu vas, piše Stop, čeka razgovor sa Gestapoom, što je interni naziv za unutrašnju službu Legije. Razgovor je na srpskom. Gestapo vam menja i ime, ali zato dobijate serijski broj koji ćete morati naučiti napamet iako ima čak šest cifara.
Legionar mora hrabro raskrstiti sa svojom prošlošću i svojom porodicom. Izgubivši korene legionar je spreman da da sve, pa čak i život za Legiju.
Eto, to bi otprilike bili najbitniji podaci koje smo saznali zahvaljujući najtiražnijem nedeljniku. A najtiražniji je zato što ga narod masovno kupuje da bi, između ostalog, saznao i uslove za upis na univerzitet  koji je pohađao i naš, videli smo, najtiražniji pisac. 
U tiražnicima možemo saznati i mnogo šta drugoga korisnog i obogatiti naše – ako ne baš obrazovanje, a ono erudiciju.
Buba Miranović, pevačica i Srđan Adžemović Adžen, žestok momak, ako niste znali, na primer, u vezi su. Da li ste znali da je posle šest godina zabavljanja voditeljka na televiziji Pink Rada Radenović skroz-naskroz raskinula sa Aleksom i da je pijana Lindsi Lohan, glumica, izgubila kartije narukvicu vrednu 20 hiljada dolara? (Kurir) Pevač Era Ojdanić provodi vikende, kako kaže: Sa devojkama koje su mlađe od mene toliko da su za Tita samo čule. Ako ste živeli u neznanju, Luka, sin Ivice Dačića, političara, ima psa Arčija, nekoliko zečeva i mačora Kostu, dočim je modna kreatorka Iva Stefanović u drugom stanju (Pres)... 
Za danas je dosta. Malo li je?
    </div>
    <div id="ekonomija">
Garsonjera – kao kuća
Srpski agenti nekretninama na jednom kvadratu mogu da zarade i po nekoliko stotina evra. Sve zavisi od toga u kom su delu naše zemlje registrovali svoja preduzeća. Sudeći prema našoj anketi, posle prestoničkih, izgleda da najviše zarađuju novosadski trgovci stanovima. A kupci, primera radi, samo po ceni jedne prestoničke garsonjere, mogu da pazare dva dvosobna stana u Brusu ili da postanu vlasnici trosobnog stana u centru Leskovca. I pored ovako drastičnih razlika u cenama i agenti iz unutrašnjosti "muče istu muku" kao njihove prestoničke kolege – najmanje stanove, koji se, po pravilu najviše traže, najteže je naći.
U šabačkoj agenciji za nekretnine "Libero" kažu da bi, kada bi svaki dan imali po jedan stančić od tridesetak kvadrata, za njega mogli da nađu kupca.
Niški trgovci potvrđuju da "kako šta izađe u oglasima, tako se i proda", a kupci čekaju mesecima da agenti pronađu garsonjeru koja im odgovara.
– U Nišu nema para. Ponuda, s druge strane, nikad bolja. Ipak, ljudi mogu da izdvoje najviše oko 25.000 do 35.000 evra, a za taj novac, teoretski, mogu da kupe samo tridesetak kvadrata. Ili, ako imaju sreće da nalete na manji jednosoban stan na periferiji – kaže Danijela Kovačić, vlasnica jedne niške agencije za nekretnine.
Ovakva situacija u gradu na Nišavi, prema njenim rečima, dovoljan su razlog da trgovci već polako počnu da razmišljaju i o smanjenju cena, jer kupaca nema.
Cena kvadrata u Nišu, kreće se od 450 pa do 1.200 evra, a pitanje koje mušterije najčešće postavljaju je: "Da li stan ima uredne papire". Tu, prema objašnjenju Danijele Kovačić, nastaju novi problemi, jer je samo nekoliko procenata niških nekretnina uredno zabeleženo u zemljišnim knjigama. 
U Šapcu se, recimo smatra podvigom, ako prodavac svoj stan u centru grada proda po ceni od 700 evra po kvadratu. Prema iskustvima agencije "Libero", novi stanovi, sa centralnim grejanjem maksimalno dostižu cenu od oko 650 evra. Novogradnja na periferiji kupuje se po ceni od 520 do 530 evra po kvadratu, dok se stanovi bez grejanja mogu naći i po ceni od 400 evra za kvadrat. Stari stanovi, uz malo sreće, mogu se pazariti po još nižoj ceni. U ovom gradu nema značajnijih promena na tržištu nekretnina, ali agenti ipak prognoziraju da bi uvođenje katastra nepokretnosti moglo da utiče i na poskupljenje stanova.
U Novom Sadu, sudeći prema iskustvima agenata za nekretnine, prodavci su u prilici da povećavaju cene. U poslednjih godinu dana, kako kažu u agenciji "Budućnost", bilo je blagih kretanja na tržištu nekretnina. Cene su  rasle najviše zbog pada evra, objašnjavaju agenti. Tako se sada, po ceni od 650 do 750 evra za kvadrat prodaju stanovi "na rubu" Novog Sada, dok se u centru grada kvadrat kreće i do 1.100 evra. 
– Međutim, kada su u pitanju manji stanovi, onda je kvadrat skuplji. Zbog nestašice takvih nekretnina, cena na periferiji dostiže broj i do čak 800 evra, što je gotovo isto kao i u nekim beogradskim opštinama. Čak i tada kupci čekaju i mesec dana da se u oglasima pojavi neki stan manje kvadrature – kažu u ovoj agenciji.
Nestašica garsonjera vlada i u Kragujevcu. Kvadrat stare gradnje u centru košta od 700 do 750, dok se u novijim zgradama, sa porezom, prodaje po ceni od 900 evra. Na periferiji su cene znatno niže i kreću se od 550 do 600 evra.
U centralnom delu Užica kvadrat dostiže cenu i do 900 evra, dok se na periferiji prodaje po ceno od 400 do 500 evra.Koliko su razlike u ceni velike govori i podatak da se po ceni od 50.000 evra u Gornjem Milanovcu može kupiti kuća od 100 kvadrata, dok se recimo u Staroj Pazovi, za nešto manje pare može postati vlasnik stana u centru grada koji ima čak 150 kvadrata.

Podivljale cene u Novom Beogradu
Prosečne cene stanova u Beogradu u periodu januar – jun ove više su nego u isto vreme prošle godine za 4,7 odsto, tvrde statističari. Međutim, tako nije i sa sve elitnijim Novim Beogradom. U nekadašnjoj "velikoj radničkoj spavaonici" poslednjih meseci zabeležen je rast cena od čak deset do trideset procenata. Kako upozoravaju stručnjaci, cene će bukvalno divljati sve dok ne počne masovna stambena izgradnja, to jest otvaranje velikih gradilišta. Na primer, za izgradnju 2.000 stanova. A do tada pojedini mali investitori ubiraće velike profite. Zarada se kreće između 30 i 40 odsto, što graditelji naravno ne priznaju, a visoke cene pravdaju državnim nametima. Statistika kaže da je samo u našem glavnom gradu potrebno 50.000 novih stanova, a godišnje se izgradi tek oko 3.500. Istovremeno, kako se procenjuje, u prestonici oko 150 do 200 stanova mesečno "promeni" vlasnike. Odsustvom nekada najvećih investitora (Vojske i MUP-a), koji više ne grade, ta praznina se, smatra Branko Nešić, sekretar Udruženja građevinarstva i komunalne delatnosti Privredne komore Beograda, i te kako oseća. 
Pored toga, od velikih građevinskih firmi ostali su samo "Energoprojekt" i "Ratko Mitrović". A zbog nerazvijenosti građevinske operative ubuduće će mali preduzimači morati da se udružuju u konzorcijume kako bi izneli zahtevnije poslove.
– Tek kada krene masovna blokovska gradnja, recimo novih naselja kao što je Univerzitetsko selo ili naselje u Višnjičkom polju, realno je očekivati pad cena na tržištu. Do tada uslove će diktirati mali investitori koji su očigledno navikli samo na "masne" zarade – kaže Nešić.
Za Nešića je neobjašnjivo da cena kvadrata za stan kod "Beogradske arene" dostiže čak 2.500 evra, a da se, u neposrednoj blizini, u naselju Retenzija, između Novog Beograda i Zemuna, kvadrat stambenog prostora može kupiti za "samo" 900 evra. Mnogi smatraju da vlasnici placeva i trošnih kućeraka na prestižnim lokacijama jednostavno "naduvaju" cene, koje će na kraju platiti kupac novosagrađenog stana. 
– Svaka baba danas zna da za udžericu na Vračaru može da dobije 100.000 evra. U svetu je to drugačije rešeno, pa oni koji imaju nekretninu u centru grada, ili je toliko cene, moraju da plate porez na "zacepljene" sume. I tada cene padaju – objašnjava naš sagovornik.
Đorđe Bobić, gradski arhitekta, slaže se da velika tražnja diktira rast cena, mada priznaje da u gradu nema dovoljno pripremljenih lokacija za novu izgradnju. To je, kako kaže, dovelo i do rasta cena za čak 30 odsto, poput onoga u Novom Beogradu, koji se po atraktivnosti polako izjednačava sa Vračarom.
– Važno je i to što nema prave konkurencije među investitorima i izvođačima radova, a ovo opet otvara prostor za sticanje velikog profita. Tek za dve-tri godine možemo očekivati stabilizaciju na tržištu. Tada će cene biti primerenije, a zarada investitora svedena na razumnu meru – veli Bobić.
Gradonačelnik Beograda Nenad Bogdanović upozorio je pre nekoliko meseci, na konferenciji posvećenoj stambenoj politici u Srbiji, da država mora da se obračuna sa pojedinim investitorima koji stiču ogromna bogatstva. Tom prilikom je odbacio sumnju da su stanovi skupi zato što je skupo građevinsko zemljište. Kao primer naveo je da gradska skupština gradi neprofitne stanove, koji koštaju 700-800 evra po metru kvadratnom, i zaključio da investitori koji zarađuju od 600 do 1.500 evra ostvaruju ekstraprofit. Država, prema njegovom mišljenju, ne bi trebalo više da im pomaže, već da im stane na put. 
Investitori naravno negiraju da je građevinarstvo najunosniji biznis u Srbiji. Njihova zarada je, tvrde, tek negde oko 10 odsto. Ali, prema podacima jedne od većih beogradskih privatnih građevinskih firmi, ukoliko na lokaciji postoje prethodni vlasnici, njima po nekom nepisanom pravilu pripada 25 odsto od ukupne vrednosti izgrađenog prostora. Tako, na primer, od 1000 izgrađenih kvadrata oni dobijaju 250. Potom 20 evra po kvadratnom metru investitor plaća "Elektrodistribuciji", 25 evra "Toplanama", 100 evra za primarnu infrastrukturu Direkciji za građevinsko zemljište, 20 evra je iznos koji se odvaja za sekundarnu infrastrukturu (što podrazumeva uređenje zelenih površina). Projektant obično uzima 15 evra po kvadratu, dok 3,5 odsto iznose manipulativni troškovi (tehnički projekat, nadzor licencirane firme...). 
Računica je jasna: gotovo četvrtina cene koju plaćaju kupci odlazi državi pre nego što investitor uopšte zabode kramp. Troškovi same gradnje iznose oko 650 evra po metru kvadratnom. Naravno, sve zavisi od kvaliteta materijala. Međutim, graditeljima nije strano da ugrade lošiji materijal a naplate ga kao najkvalitetniji. Dakle, ako neko gradi po proceduri i ne zaobilazi zakon, kažu neimari, stan u naselju izvan gradskog centra ne može da bude jeftiniji od 1.200 evra po kvadratu. Da bi cene pale, smatraju oni, država bi trebalo da smanji namete. Tako ističu primer Sarajeva, gde se država odrekla svog dela kolača, pa stan u centru ovog grada košta 650 evra. Naravno, oni imaju i odgovor na to što Skupština grada prodaje stanove za 750-800 kvadrata. Navode da gradska uprava koristi olakšice i ne plaća punu cenu priključka za struju, vodu... 
Jedan od mogućih razloga zbog kojih su cene stanova u prestonici podivljale jesu i – subvencionisani krediti. Rade Samardžija, direktor agencije Eurostan, smatra da su oni napravili blagi poremećaj na tržištu, a najveći pritisak je upravo na manje stanove, jer naše stanovništvo realno može da se zaduži najviše 50.000-60.000 evra. Stanovi u Novom Beogradu, prema njegovoj proceni, poskupeli su za desetak odsto, pre svega, zato što su uknjiženi, a što je važno za banku pri odobravanju kredita. Tako će biti sve dok postoje čitava neuknjižena naselja, poput onih u Šumicama, na Čukarici i Konjarniku... – Ne možemo čak ni za Novi Beograd govoriti o generalnom poskupljenju. Taj deo grada jeste postao hit, ali cene dosta variraju. Na primer, stan od 70 kvadrata u Bloku 23 košta 1.200 evra po kvadratu, u Bloku 22 je 100 evra više, dok je u Bloku 30 skuplji 300 evra – objašnjava Samardžija.
    </div>
    <div id="vesti">
Partnerstvo je naša budućnost
NIŠ – Ulaskom Srbije u Partnerstvo za mir naša zemlja dobija komotnije i elegantnije "alate" i za reformu svojih vojnih snaga. Ovo je juče, na niškom vojnom aerodromu, gde je posetio 63. padobranski bataljon, rekao general-potpukovnik Zdravko Ponoš, novi načelnik Generalštaba Vojske Srbije. 
– Kad govorim o novim alatima, mislim pre svega na znanje i iskustvo bez kojih se ne može napredovati. To znači da ćemo imati pristup nekim bilateralnim fondovima i školama, i drugim oblicima saradnje, koji proističu iz ulaska u Partnerstvo za mir. Naši prioriteti su potpuno nova organizacija i struktura vojnih snaga, vraćanje ugleda vojnom pozivu i finalizacija međunarodne saradnje. Verujem da ćemo uspeti da već do sredine naredne, 2007. godine kroz reformu naše vojske dođemo i do sasvim novog modela i nove forme Vojske Srbije. Dotle ćemo formirati još jednu avio-bazu i još tri brigade kopnenih snaga, kao i manje prateće jedinice – rekao je general Zdravko Ponoš.
Na pitanje kako da će se odvijati partnerski odnosi sa onima koji su učestvovali u bombardovanju Srbije 1999. godine, general Ponoš je rekao da je to prošlost, a da više treba biti posvećen budućnosti:
– Ne možemo i nećemo zaboraviti ni oprostiti bombardovanje naše zemlje. Nećemo reći da se oni koji su nas bombardovali ponose time, ali prošlošću treba da se pozabave istoričari, a na nama je zadatak da gledamo u budućnost. U već uspostavljenoj saradnji stičemo nova iskustva. Naši su piloti već leteli na američkim avionima u Avijanu, u Italiji, učestvovali su u letovima avio-cisterni u Ohaju, koje u vazduhu snabdevaju borbene avione gorivom. To je ta budućnost, to su nova iskustva kojima se moramo okrenuti. Mislim da je lako kupiti tenkove kad ih nemate, ali sposobne i obrazovane ljude ne možete pronaći preko noći – rekao je načelnik Generalštaba VS general-potpukovnik Zdravko Ponoš.
Novi načelnik Generalštaba VS je prilikom posete 63. padobranskom bataljonu prisustvovao desantu i upoznao se sa infrastrukturom i opremom kojima ova elitna jedinica naše vojske raspolaže.
--------------------------------------------------------------------------
Ratko Mladić – istog časa
NIŠ – U Nišu je general-potpukovnik Zdravko Ponoš izjavio da bi u slučaju da se zna gde je Ratko Mladić ovaj problem istog časa bio rešen i odbegli vojni komandant iz Vojske Republike Srpske bi odmah bio uhapšen. Ne postoji niko u vojnom vrhu, rekao je general Ponoš, ko drugačije razmišlja. Nažalost, odgovor na pitanje gde se krije Mladić ne zna se.
--------------------------------------------------------------------------
Moguće tenzije na Kosovu
NIŠ – Govoreći o predstojećem rešavanju pitanja Kosova, načelnik generalštaba Zdravko Ponoš rekao je da je moguće povećanje napetosti i tenzija u južnoj srpskoj pokrajini.
– Ipak, mi smo spremni i na to, ali se iskreno nadam da se ništa loše neće dogoditi, jer nikome ne ide u prilog bilo kakvo komplikovanje predstojećeg političkog procesa – rekao je Ponoš.

U američkom lovcu iznad Italije
Četvorica mlađih pilota Vazduhoplovnih snaga i protivvazduhoplovne odbrane Vojske Srbije obavili su u Italiji po jedan let na američkim lovcima-bombarderima tipa F-16, što je istorijski trenutak u odnosima između oružanih snaga SAD i Srbije. U delegaciji koju je predvodio zamenik komandanta VS i PVO pukovnik Nebojša Đukanović bili su piloti kapetani prve klase Nikola Mihailović, Nenad Milojević i Vladimir Ivković, kao i kapetan Nenad Maksimović. – Oni su sa američkim kolegama leteli na dvosed verzijama F-16, jednim od najmodernijih aviona današnjice. Dvojica su letela prvog, dvojica drugog dana posete. Letovi nad tim delom Italije trajali su od 70 do 80 minuta. Amerikanci su bili zadovoljni osposobljenošću naših oficira – kaže za "Politiku" član delegacije pukovnik Zoran Puhač, načelnik Uprave za informisanje Ministarstva odbrane, ranije i sam pilot. U bazi Avijano, ovde poznatoj po poletanjima aviona u vazdušne napade na Jugoslaviju 1999. godine, nalazi se jedna od najvažnijih američkih vazduhoplovnih jedinica – 31. lovačko krilo u čijem sastavu su dva eskadrona, ukupno oko 50 aviona tipa F-16. Jedan avion tog tipa, baš iz baze u Avijanu, oborila je jugoslovenska PVO u okolini Šapca 2. maja 1999. godine.
– Nismo pričali o ratu. Bio je to susret profesionalaca, uzvratna poseta posle nedavnog dolaska dva F-16 iz Avijana u Batajnicu – kaže Puhač.
Po njegovim rečima, baza Avijano je grad u malom. Američki piloti stanuju u hotelu koji je deo aerodroma, mnogi s porodicama, a na raspolaganju su im tržni centri, sportski tereni... Sve se plaća u dolarima.
– Uz veliki nalet od oko 150 časova godišnje po pilotu, posebna pažnja se posvećuje obuci na zemlji, u savremenim trenažerima. Pored trenažera za pilote, koji efektno vizuelno prikazuje let – nebo, horizont, pistu – postoji i trenažer za kontrolore leta koji dočarava stvarni pogled sa kontrolnog tornja u Avijanu – objašnjava Puhač.
Vazduhoplovne snage i PVO dobili su novac za remont "migova 29", lovačkih aviona koji su i danas respektabilni. Međutim, u budućnosti će morati da se nabave moderniji avioni. Iskustvo drugih zemalja u tranziciji govori da su najaktuelniji upravo F-16 i švedski "JAS 39 gripen". Da li se na osnovu letova u Avijanu može zaključiti koje avione preferira VS i PVO?
"Odluku o tako značajnom poslu ne donosi Vojska, već država. Siguran sam da bi naši piloti bili zadovoljni bilo kojim od savremenih višenamenskih aviona. Odluka o nabavci novih aviona za sada se i ne nazire", kaže Puhač.Avioni tipa F-16 proizvode se već 30 godina, uz redovno osavremenjavanje. Namenjeni su lovačko-bombarderskim zadacima, zaštiti vazdušnog prostora i dejstvu po ciljevima na zemlji ili moru.
    </div>
    <div id="magazin">
Master inteligentne obrade drveta
Diplomac D. V. koji je stekao zvanje na odseku za obradu drveta beogradskog Šumarskog fakulteta konkurisao je za upis na master studije iz oblasti inteligentnih sistema na Fakultetu organizacionih nauka i, po novom pravilniku, dobio 22,5 od mogućih 30 bodova na račun srodnosti fakulteta. Prilikom upisa na master studije studenti s drugih fakulteta ne moraju da polažu razliku predmeta, a ni prijemni ispit, ukoliko, sa sve prosekom, skupe 51 bod, koliko je neophodno za prijem na poslediplomske studije. Iz tog razloga studenti FON-a organizovali su zbor na kojem su istakli da će zahtevati od uprave fakulteta da im objasni po kojem je kriterijumu sastavljena lista visokoobrazovnih ustanova srodnih Fakultetu organizacionih nauka, prema kojoj, na primer, diplomci sa odseka za klavir Akademije lepih umetnosti koji žele da upišu master studije iz odnosa sa javnošću dobijaju 18 bodova (oko 60 odsto od ukupnog broja) na račun srodnosti njihovog fakulteta s FON-om. 
Dok određeni broj akademaca smatra da svako ima pravo da studira ono šta želi, pa nemaju ništa protiv konkurencije, pošto će znanje pokazati bolji, veliki broj njih smatra suprotno. Naime, akademci sa FON-a ističu da se na ovaj način omalovažava njihova diploma. Prema njihovim rečima, nije fer da diplomci s bilo kojeg fakulteta, koji završe master studije na FON-u (na kojima imaju šest ispita), imaju isto zvanje kao i "fonovci" koji polažu 42 stručna ispita. 
Akademci pitaju kakve veze ima obrada drveta sa izučavanjem inteligentnih sistema i veštačke inteligencije i sviranje klavira sa odnosima sa javnošću.
– Suludo je da neko ko tokom studija nije učio matematiku i statistiku, a da ne govorimo o inteligentnim sistemima, dobija oko 75 odsto bodova za srodnost fakulteta – ozlojeđeni su akademci.
Oni smatraju da će ovakva odluka omalovažiti ugled fakulteta na kojem se školuju, jer je budućim brucošima lakše da upišu neki manje atraktivan i lakši, po mogućnosti privatni, fakultet na kojem će imati dobar prosek koji će im omogućiti da bez problema upišu master studije na Fakultetu organizacionih nauka. To su studenti nazvali "pranjem diploma" i istakli da, prema njihovim saznanjima, i drugi fakulteti postupaju slično, pa smatraju da bi studenti Beogradskog univerziteta trebalo javno da se pobune protiv ovakvog ponašanja uprava. 
Profesor dr Milan Martić, prodekan za nastavu na Fakultetu organizacionih nauka, kaže da su želeli da omoguće upis na master studije i akademcima s drugih fakulteta, koje su ocenili kao srodne, ali da to nije garancija da će svi ti studenti steći diplomu. 
– Zakon nam ne daje za pravo da nekom s drugog fakulteta onemogućimo upis na master studije, a prilikom polaganja ispita i odbrane master rada akademci će dokazati svoje znanje i kapacitete. Samo uspešni studenti će doći do diplome. Budući da je za master studije konkurisao veliki broj kandidata, mislim da će se upisati samo oni koji budu stekli dodatne poene na kvalifikacionom ispitu iz stručnog gradiva – objašnjava naš sagovornik i ocenjuje da će prilikom polaganja tog ispita znanje studenta FON-a doći do izražaja i da će gradivo na master studijama njima biti lakše i bliže. 
– Ne želimo da omalovažavamo nekoga ko je imao zavidan uspeh na Šumarskom fakultetu čije se znanje može meriti sa znanjem studenta s prosekom oko 7,5 – ističe prodekan.
Prilikom pravljenja liste srodnih fakulteta, prema rečima dr Martića, vodilo se računa da državni fakulteti budu u boljem položaju u odnosu na privatne, a sami studenti FON-a su dobili 30 bodova za srodnost fakulteta, što im daje nesumnjivu prednost u odnosu na ostale.Akademci smatraju da je sporenje oko izjednačavanja zvanja master i diplomirani dovelo do opadanja interesovanja za upis na master studije studenata s matičnih fakulteta, ali naš sagovornik tvrdi da statistike govore drugačije.
    </div>
    <div id="politika">
Slogani bez poente
Političke partije ove godine nisu bile dovoljno kreativne po pitanju slogana u svojim izbornim kampanjama, ocenjuju sociolozi i stručnjaci za marketing. Sagovornici "Politike" ističu da će sadašnji slogani i poruke teško ispuniti svoj osnovni cilj – da privuku što više neopredeljenih i neodlučnih birača da glasaju za određenu izbornu listu.
Tako sociolog Zoran Stojiljković, sa Fakulteta političkih nauka, objašnjava da slogani treba da, marketinški efektno, poentiraju na suštini programsko-političkih poruka stranaka:
– To je veština da se dosadne političke platforme i nastupi prevedu u nešto što treba da uđe u podsvest građana i direktno komunicira sa njihovim opredeljenjem. Od uspešnosti tih slogana u dobroj meri zavisi opredeljenje onog neodlučnog dela naše publike. Veliki broj apstinenata i veliki broj neodlučnih ukazuju da slogani, ipak, ne postižu željeni efekat – tvrdi Stojiljković za naš list.
Dragoljub Ljubičić Mićko, suvlasnik i direktor marketinške agencije "Tim talenata", koja postoji od 1985. godine i spada među najstarije na ovim prostorima, u trenutno aktuelnim predizbornim porukama uočava tri elementa:
– Ukupno gledajući, u njima nema ništa novo, originalno i iskreno. Sve se svodi na tri osnovne stvari: prvo, na podsećanje na svoje uspehe, šta god oni bili. Drugo, na olako data obećanja boljitka i podsećanje da je samo sa njima budućnost svetlija. Treće, na "trpanje" Srbije po svaku cenu u slogan, kad ne mogu ni ono prvo ni ono drugo da zloupotrebe, jer su se drugi setili pre njih.
Inače, Ljubičić, koji je bio dugogodišnji član nekad veoma popularnog "Indeksovog radio pozorišta", i koji je autor nekih od najpoznatijih srpskih reklamnih slogana, poput onog "Svetsko, a naše", kaže za "Politiku" da "nijednu od ovih poruka ne bi uveo, kada bi želeo da pogodi one koje svi žele da pogode – a to su neopredeljeni":
– Nema u tim porukama iskrenosti, nema autentičnosti. Vidi se da su namenski pravljene, da se za njih "uhvate" ljudi koji nisu načisto za koga bi, a zapravo ih svojom neubedljivošću upravo odbijaju od izlaska na izbore. Verujem da će se mnogi opredeljivati u poslednjem trenutku, prema poslednjem nastupu na televiziji pred izbornu tišinu.
Komentarišući slogan SPS-a "Odlučno za Srbiju", Ljubičić kaže da "generalno gledano, kad ne znaju šta drugo da stave u slogan političke kampanje, kad ne mogu nikakvu ozbiljnu platformu da ponude, oni onda pomisle da je dovoljno ’strpati’ Srbiju unutra da bi se pridobile narodne mase".
O sloganima DSS-a i NS-a ("Živela Srbija!" i "Narod najbolje zna"), Ljubičić kaže:
– "Živela Srbija" je isto to. To je pozdrav za kraj govora, a ne ozbiljan slogan. To je neko smislio da, kad neko iz druge stranke završi svoj govor – izgovori njihov slogan. Lukavo. S druge strane, u DSS-u ne kriju tu svoju nacionalnu crtu. Da budemo realni, to "demokratska" vuče malo prema centru, ali su oni, pre svega, nacionalna stranka.
Poruke SRS-a ("50 odsto plus tvoj glas" i "Pobednik"), Mićko Ljubičić komentariše rečima da "SPS, DSS i radikali pominju Srbiju kad god mogu":
– Sad, radikalima se čini da ovaj put imaju nešto još bolje, jer misle da je Šešelj pobedio sve ove ovde na političkoj sceni, time što je dijetom "pobedio" Haški tribunal i manje-više ceo svet... Zato su ovaj put, teška srca, izbegli pominjanje Srbije, pa su stavili "50 odsto plus tvoj glas", pri tom vrlo nejasan slogan – potreban je digitron da se izračuna šta to znači. 
Demokrate imaju više slogana, primećuje naš sagovornik:
– Imamo poruke DS-a: "Za bolji život", "Zato što život ne može da čeka", "Samo jedan život imam" – i ludo ga bacam, što je već parafraza pesme "Sanjam" grupe "Indeksi", "Ima nas najviše", itd. To je momenat iz one druge priče: Šta čekamo, ne možemo da čekamo. Mi smo ti koji neće da čekaju, nego hoće napred. To je akcenat na boljem životu, obećavaju boljitak, a u zagradi je uvek, naravno, "bolje je isključivo s nama".
Slogan LDP-GSS-SDU-LSV: "Od nas zavisi", za Ljubičića ima sledeću asocijaciju:
– Ovi sa suglasnicima, to je čudo jedno. Kako može nešto da zavisi od LDP-GSS-SDU-LSV. Teško mi je da zamislim skup na kome uzvikuju ime te koalicije. Takođe, tolika gomila nepovezanih slova, bez namere da bilo koga vređam, liči mi na testove za dioptriju, kad optičar kaže: "Ajde sada čitaj LDP, pa sledeći red GSS, pa SDU, pa LSV".
Ni slogan G17 plus: "Stručnost ispred politike", smatra Ljubičić, neće preokrenuti raspoloženje masa u korist "eksperata":
– To je naslanjanje na priču o njihovim uspesima. I dalje misle da su oni, pre svega, u narodu priznati kao ekspertska stranka, što je kod jednog dela tačno, kod onog njihovog dela, ali onaj neopredeljeni deo teško mogu da pridobiju u dovoljnom broju.
Slogan PSS-a "Srbija ima snage", Ljubičić komentariše na sledeći način:
– PSS koji nema snage, tvrdi da Srbija ima snage. To bi trebalo da bude snažna poruka, koja bi trebalo da znači "PSS ima snage", ali se bojim da je nema dovoljno.
Za poruku SPO-a ("Evropa uživo"), što i nije pravi slogan, već naziv predizborne akcije, Ljubičić kaže:
– Ovaj slogan mi je ponajmanje jasan. SPO, verovatno, pokušava da se "izdigne" iz srpskog okruženja, pa je, verovatno, zbog svog predsednika i njegove diplomatske funkcije uveliko "zakoračio u Evropu". Njima čak Srbija nije krajnji cilj, već Evropa. Evo, preko nas ćemo do Evrope. A "uživo" je valjda zbog popularnosti rijaliti-šou programa.
Zoran Stojiljković smatra da SPO pokušava da pomiri odlike svog biračkog tela i da pokaže da je moguće biti istovremeno i tradicionalno orijentisan i proevropski opredeljen. Prema njegovim rečima, slogan PSS-a je "igrao" ranije, dok je Karić bio nov igrač na političkoj sceni, ali sada više nema taj efekat.
Stojiljković smatra da slogan SPS-a govori da je "stranka spremna da brani Srbiju", a da DS poručuje da ima kredibilitet, stručne kadrove i da treba nešto činiti odmah, a ne čekati.
– DSS i NS misle da je njihova pozicija ono što misli prosečan građanin Srbije. Isticanje stručnosti u slučaju G17 plus jeste njihov stalni pokušaj na povratak nečemu što nije politika i stranka u užem smislu. U SRS pokušavaju sa optimističkim porukama, da su prešli tu crtu koja ih je stalno ostavljala izvan vlasti. Koalicija LDP želi da mobiliše neodlučne, isticanjem da su oni nova snaga, najbliža reformskom delu stanovništva, iako su, ruku na srce, već bili u politici i to dosta visoko – zaključuje Stojiljković.
--------------------------------------------------------------------------
PSS - "Povratak sa salatom"
Dragoljub Ljubičić predlaže strankama "da se manu smišljanja bombastičnih poruka, lažnih, teško ispunjivih obećanja, i kvazirodoljubivih pokliča i da probaju da pojednostave stvari":
– Bolje bi bilo da oni koji to mogu krenu od skraćenica svojih stranaka i da im daju drugačija, iskrenija značenja, ona po kojima ih mnogi već dosta dugo doživljavaju. Recimo: DSS i NS – Dosadni Sebi Samima i Nikom Simpatični, DS – Drmaćemo Svemirom, SRS – Smarajuće Ratoborne Srbende, G17 plus– Gitarista jedva čeka da napuni 18, SPS – Slobo Pukli Smo, SPO – Sujetom Protivu Objektivnog, PSS – Povratak Sa Salatom, LDP-GSS-SDU-LSV – više slova nego glasova.

Nema svađe oko Kosmeta
Jedno od najvećih iznenađenja izborne kampanje je gotovo potpuno odsustvo Kosmeta iz žestokih stranačkih razmirica, tim pre što se zna da su izbori u Srbiji bili glavni izgovor Kontakt grupi da rešavanje statusa Kosova i Metohije odloži za narednu godinu. Kosmeta u predizbornoj kampanji sada međutim gotovo da i nema, ali ne zato što ga političari ne smatraju važnim državnim pitanjem, već što među parlamentarnim strankama postoji jedinstven stav da je južna srpska pokrajina neotuđivi deo teritorije Srbije. Razlike su samo u tome da su neke stranke spremne da taj stav brane diplomatskim sredstvima pozivajući se na međunarodno pravo (DSS i DS), dok su druge (SRS i SPS), barem deklarativno, spremne da potegnu i teža oruđa. Premijer Srbije Vojislav Koštunica kaže da je za Srbiju pitanje statusa Kosova i Metohije "definitivno rešeno" na ustavnom referendumu, dok Ivica Dačić eksplicitno spominje i vojnu silu kao sredstvo za očuvanje Kosmeta.
Izuzetak je Liberalno-demokratska partija (LDP) sa svojim koalicionim partnerima Građanskim savezom Srbije, Socijaldemokratskom unijom i Ligom socijaldemokrata Vojvodine.
Ocenjujući da je državni koncept rešavanja kosmetskog problema "poražen", Čedomir Jovanović izbornu godinu vidi kao šansu za presecanje kosmetskog Gordijevog čvora "napuštanjem nacionalističkog koncepta odbrane teritorije". Jovanović, drugim rečima, već sada priznaje nezavisnost Kosova i Metohije, i kaže: "Mi želimo toj nezavisnosti da damo onaj smisao koji će i Srbima i Albancima omogućiti drugačiji život u tom nezavisnom Kosovu od onog koji su živeli dok je Beograd kontrolisao tu teritoriju".
Poznavaoci američke politike na Balkanu tvrde da je Jovanović upravo ovakvim stavom o Kosmetu osvojio simpatije američkog ambasadora u Beogradu Majkla Polta, kao i još nekih zapadnih diplomata. Jovanović i njegovi koalicioni partneri o Kosmetu (kao i o hapšenju Ratka Mladića, politici uslovljavanja i još nekim spornim pitanjima) misle i govore ono što bi zapadne članice Kontakt grupe volele da čuju i od Borisa Tadića i Vojislava Koštunice, odnosno od vlasti u Srbiji.
Briselski i vašingtonski eksperti za Balkan, sa druge strane, iz činjenice da Kosmet ne figurira kao važna tema u predizbornoj kampanji rado izvlače zaključak da status pokrajine u Srbiji zapravo birače preterano i ne interesuje. Na jednom prošlonedeljnom briselskom skupu o Balkanu nemačka političarka Doris Pak, poznata po oštrim stavovima prema Srbiji, iznela je sopstveno uverenje da sudbina Kosmeta daleko više interesuje "nacionalističke političke lidere" u Srbiji, a daleko manje narod, koji ima druge, preče brige. U pristupu koalicije LDP-GSS-SDU-LSV oseća se ista intonacija: Kosovo je ionako, po njenim liderima, "već godinama nezavisno", i priznanje te nezavisnosti samo bi koristilo Srbima u Srbiji i onima na Kosovu. 
Sličnu argumentaciju ovih dana iznosi i premijer privremene vlade u Prištini Agim Čeku, koji pre dva dana u autorskom članku u "Vašington postu" kaže da će konačan status Kosmeta "okončati nesigurnost i beznađe kosovskih Srba" i Srbije. Po toj logici, formalna nezavisnost Kosmeta "oslobodiće Srbiju mitološkog tereta i otvoriće vrata pravoj politici i ekonomskom razvoju", zaključuje Čeku i obrazlaže da su kosovski Albanci pristali na odlaganje odluke o konačnom statusu posle opštih izbora u Srbiji kako bi "podržali demokratsku Srbiju".
Ovakvih tonova nema u drugim strankama na srpskoj političkoj sceni, osim u izolovanim slučajevima. Tako je, na primer, sa izborne liste DS-a izostao bivši premijer Zoran Živković. Iako se niko ne izjašnjava o razlozima njegovog odsustva sa liste, nije nemoguće je da je Živkovićev promenjeni stav o kosmetskom pitanju jedna od razlika koja ga približava Jovanovićevom LDP-u. Sam Živković pretpostavlja da ga nema zato što u DS "veruju da nemam niti kvalitet, niti iskustvo koji bi mogli da doprinesu da DS dobro prođe na sledećim izborima". Boris Tadić je ovih dana izneo mišljenje da je u ovom trenutku "mnogo veća verovatnoća" da će Kosovo biti nezavisno, ali da se nijedna normalna zemlja ne odriče dela svoje teritorije, i njemu verovatno neprihvatljivo zvuči Živkovićevo objašnjenje da preambulu novog srpskog ustava (u kojoj stoji da je Kosmet sastavni deo Srbije) "morate da čitate uz gusle i ako je moguće još neko prangijanje". U preambulu je "ugrađen jedan turbo-epski element koji će zapravo biti samo sredstvo radikalima i socijalistima da tamburaju i trabunjaju o tome u narednim decenijama", rekao je Živković pre dva meseca. Pre samo tri godine, dok je bio premijer, Živković je, međutim, govorio da je Kosmet deo Srbije i da to nije stvar koja zavisi od milosti Evrope ili SAD. U intervjuu za nemački nedeljnik "Špigl" on je 2003. odbacio mogućnost nezavisnosti pokrajine: "Ali, o čemu govorite? Pokažite mi dokument međunarodnog prava koji opravdava nezavisnost Kosova! Kosovo je sastavni deo Srbije", optuživši međunarodnu zajednicu da sa Albancima destabilizuje Kosovo.Ipak, najveće iznenađenje dosadašnje predizborne kampanje jeste stav zamenika predsednika Srpske radikalne stranke Tomislava Nikolića, koji je pre dve nedelje, u slabo zapaženom intervjuu agenciji Beta, rekao da neće optuživati predsednika i premijera u slučaju negativnog rešenja za Kosovo i Metohiju. "Kako mogu da ih optužim za rešenje koje će doneti Marti Ahtisari, gde je tu njihova krivica?", rekao je Nikolić i dodao da, sudeći po onome što Tadić i Koštunica javno rade, nema razloga da ih optužuje. Ovaj Nikolićev pomirljiv stav dosta se razlikuje od načina na koji je istupao u julu ove godine, na primer, kada je zahtevao da se oba lidera unapred izjasne o tome šta će preduzeti ukoliko Kosmet dobije nezavisnost. Tada nije isključivao ni oružanu varijantu odbrane Kosmeta.
    </div>
    <div id="vesti">
Jahanje nacrtanog konja
Od našeg stalnog dopisnikaBANjALUKA, 13. decembra – Ako vam kažem da je jedan od načina mučenja zarobljenih vojnika Narodne odbrane i pristalica Autonomne pokrajine zapadna Bosna bilo i jahanje konja nacrtanog na zidu, onda sam rekao kakvim su svirepostima bili izloženi zatočenici Petog korpusa Armije BiH kojim je komandovao general Atif Dudaković. Nažalost, to nisu najveće muke kroz koje smo prolazili, kazao je "Politici" predsednik Udruženja logoraša AP zapadna Bosna iz Velike Kladuše Esad Čović.
"Zamislite uzjahivanje nacrtanog konja: to je udaranje celim telom u zid, i to iz zaleta. Ili Đ. B. – ženu koja je silovana i izbodena nožem. Pored ostalog, na levoj natkolenici nožem joj je urezana oznaka 505. bužimske brigade Petog korpusa", govori Čović i pokazuje kopiju nalaza dr Ive Navratila iz Karlovca koji je medicinski zbrinuo nesrećnu ženu. Pored ostalog, piše da su brojke visoke 10, a široke pet centimetara.
Po okrutnosti se, dodao je on, posebno isticao Suljo Karajić, zvani Hodža, komandir voda vojne policije u 506. brigadi Petog korpusa Armije BiH. "Prema izjavi svedoka, Karajić je 6. januara 1995. godine naredio zarobljenom civilu Rasimu Dizdareviću da legne na leđa. Zatim je uzeo ručnu testeru i počeo da mu reže vrat. Na kraju, glavu mu je odsekao sekirom. Potom su je nosili po selu Trnovu i ljudima uterivali strah u kosti. Rasimovu glavu našli smo na mestu šest kilometara udaljenom od grobnice u kojoj je bilo njegovo telo", nastavlja svoje kazivanje Čović, koji je imao sreću da preživi.
Posebno poglavlje su, prema njegovim rečima, zarobljenici koje je evidentirao Međunarodni komitet Crvenog krsta. Dobar deo njih je ubijen, a zločinci su se trudili da sakriju svoja nedela. "Fikret Pilipović je jedan od takvih primera. Prema zvaničnoj verziji, u čiju tačnost sumnjamo, on je stradao izvodeći inženjerijske radove, iako Ženevske konvencije zabranjuju vođenje zarobljenika na prinudni rad", objašnjava Čović i pokazuje Pilipovićevo pismo upućeno porodici. "Zarobljeni su, a zatim, ubijeni i civili Esad Ćerimović i Senad Pilipović... Do sada smo uspeli da nađemo 37 tela zarobljenih i zatim likvidiranih vojnika Narodne obrane AP zapadna Bosna i civila, pristalica Fikreta Abdića. Strašno je da niko nije odgovarao za te i mnoge druge zločine."  
Predsednik velikokladuškog Udruženja porodica poginulih pripadnika Narodne odbrane AP zapadna Bosna Esad Dizdarević kao jedan od primera stradanja zarobljenika navodi slučaj Rasima Bašića. Njegovo telo razmenjeno je maltene u komadima. Posmrtni ostaci ubijenih pronalaženi su i po 15 kilometara od mesta na kojem su stradali.
"Uskoro ćemo Tužilaštvu BiH predati objedinjenu dokumentaciju o zlodelima Petog korpusa. Verujemo da će to ubrzati istragu protiv Atifa Dudakovića i njemu podređenih starešina i dovesti do podizanja optužnice. Posebno nas je pogodilo što Haški tribunal, kojem smo, pre više od pet godina, dostavili dokumentaciju i video-snimke zločina, ništa nije uradio. Čak je tvrdio da im ništa nismo predali. Demantovali smo ga potvrdom o prijemu dokumentacije. Iz Haga su na to odgovorili da se ona, možda, zagubila", nezadovoljan je međunarodnim deliocima pravde Esad Čović. 
Ovde, kada je reč o sledbenicima Fikreta Abdića, nije kraj apsurdima. "Ako nas je Zakon o o invalidsko-boračkoj zaštiti Federacije BiH svrstao u civilne žrtve rata, onda neko mora odgovoriti na pitanje: po čijem naređenju je i zašto Peti korpus Armije BiH ubio 1.060 ljudi? Zašto je udario na civile, ostavljajući iza sebe, ne samo mrtve, nego i 800 invalida i 400 ranjenika", pita se predsednik Udruženja invalida i stradalnika Narodne obrane AP zapadna Bosna Osman Zulić.O čemu je, zapravo, reč? Ustavni sud Federacije BiH je u maju prošle godine doneo odluku da se i na vojnike Narodne odbrane AP zapadna Bosna moraju primenjivati odredbe Zakona o invalidsko-boračkoj zaštiti. Umesto da postupi po odluci Ustavnog suda, federalna vlast je vojnike Narodne odbrane i pristalice AP zapadna Bosna svrstala u civilne žrtve rata. Time je, kaže Zulić, makar i posredno, za ratne zločine optužila Peti korpus i njegove starešine.

"Sumnjivi Srbi" u redu za deportaciju
Imigracione vlasti Sjedinjenih Američkih Država mogle bi da deportuju oko 600 bosanskih Srba koji u svojim prijavama za "zelenu kartu" – dozvolu za boravak i rad u Americi – nisu naveli da su bili pripadnici Vojske Republike Srpske. Pomoćnik federalnog tužioca Elizabet Blekvud, zadužena za ovaj slučaj, izjavila je za jedne novine iz Milvokija da se istraga vodi širom zemlje, ali nije želela da prenese više detalja. Prvi osumnjičeni u ovom talasu hapšenja Neđo Ikonić priveden je u Milvokiju tokom vikenda, a u ponedeljak je u gradovima Sent Pitersburgu, Tampi i Orlandu na Floridi, u Denveru, Čikagu i Detroitu uhapšeno još 18 osoba. Kako piše sarajevski "Dnevni avaz", akciju vode imigraciona služba i Federalni istražni biro (FBI), na osnovu sumnje da su uhapšeni u svojim prijavama izostavili činjenicu da su bili pripadnici brigada VRS koje su učestvovale u napadu na Srebrenicu. 
Izvori iz srpske dijaspore, prema pisanju banjalučkih "Nezavisnih novina", preneli su da je među uhapšenima većina izbeglica sa područja Zenice i Vozuće i da je prilikom hapšenja jedan od njih povređen, pa je prebačen na lečenje. Talas hapšenja bivših pripadnika VRS u SAD pokrenut je pretprošle godine, kada je zbog prevare imigracionih vlasti uhapšeno više osoba u državi Arizoni. Do sada su deportovana trojica Srba, a dvojica su zadržana u pritvoru u Sarajevu zbog sumnji da su počinili zločin protiv čovečnosti.
Banjalučki list navodi da izvori bliski Haškom tribunalu tvrde da je Amerikancima dostavljen spisak Komisije za Srebrenicu, koji oni proveravaju u svojoj bazi podataka, tragajući za onima koji su prećutali vojnu prošlost. Reč je o spisku na kojem su navedena imena hiljada vojnika i policajaca, čije jedinice su u vreme masakra u Srebrenici bile angažovane na tom području. Prema dosadašnjoj praksi, sve osumnjičene čeka deportacija iz SAD i provera u Sudu BiH. 
"Mi nismo kriminalci, dileri droge, pedofili, psihopate... Mi smo obična porodica. Nemamo oružje. Brinemo se o deci, puno radimo i želimo da kupimo kuću", izjavila je američkim novinarima supruga uhapšenog Neđa Ikonića – Borislava. Ikonić je 2002. dobio status izbeglice u SAD, a u formularu za imigraciju na pitanje o vojnoj službi naveo je samo da je bio na redovnom odsluženju vojnog roka od 1986. do 1987. Prema podnesku koji je tužilaštvo podnelo sudu u Milvokiju, tri svedoka izjavila su istražiteljima Haškog tribunala da je Neđo Ikonić bio komandant policijske čete koja je pratila autobuse kojima su Muslimani iz Srebrenice odvedeni ili ka Tuzli ili na streljanje. "Posle evakuacije, četa pod Ikonićevom komandom sprovela je čišćenje puteva i šuma... u saradnji sa srpskom vojskom", tvrdi tužilaštvo u podnesku. Ako bude osuđen, Ikonić bi mogao da dobije najviše pet godina zatvora. Međutim, u ranijim slučajevima proces je završavan deportacijom. Stručnjaci tvrde da je jedini federalni zakon koji se može primeniti u ovakvim slučajevima onaj o kažnjavanju torture, jer u Americi ne postoje čvrsti zakoni o ratnim zločinima. 
Ikonićev advokat Nikola Kostić kaže da je upoznat sa oko 45 slučajeva sličnih Ikonićevom i da ima informacije da savezne vlasti traže oko 600 ljudi. "Niko od ovih ljudi za koje sam čuo nije umešan u masakr u Srebrenici. Ovo je samo način na koji muslimanske vlasti iz Bosne kažnjavaju sve koji su bili pripadnici Drinskog korpusa. Tu politiku prihvatio je Haški tribunal, a sada izgleda i ministarstvo pravde u Vašingtonu", smatra Kostić.Kako pišu američke novine, među uhapšenima su Jadranko Gostić, Sekula Bilić i Strahinja Krsmanović, za koje se navodi da su bili pripadnici Zvorničke brigade VRS. Njujorški "Njuzdej" tvrdi da su bar četvorica bosanskih Srba napustila SAD pošto su agenti imigracione službe razgovarali s njima.

Preti poraz
Od našeg stalnog dopisnikaVašington, 13. decembra – Iako Bela kuća i Pentagon tvrde da će njihove snage pobediti u Iraku, većina ovdašnjih građana smatra da Amerikanci gube na tom najvećem bojištu. Ovakav upozoravajući rast nepoverenja prema ratnoj strategiji supersile izražava se u upravo objavljenim rezultatima prestižnih istraživača javnog mnjenja.
U anketi "Vašington posta" i televizije Ej-Bi-Si, pesimizam građana je, u tom pogledu, najizrazitiji. Tvrdnju da ovdašnje trupe gube u Iraku, izrazila su 52 odsto ispitanika, dok samo 34 procenta (ostali su neodlučni ili uzdržani) misli da one pobeđuju. Većinska je, takođe, prognoza (46:36) da će i konačni ishod rata biti poražavajući po SAD.
Rezultati istraživanja Galupa i najtiražnijeg dnevnika "Ju-Es-Ej tudeja" potvrđuju strepnje da bi raznorodni protivnici mogli da pobede supersilu, ali je takva zebnja izražena s većom dozom kolebljivosti. Najveći procenat anketiranih (64) kaže da na tom frontu trenutno ne pobeđuje ni jedna strana, dok 17 odsto daje prednost pobunjenicima a 16 odsto američkim trupama.
U oba ta ispitivanja mnjenja, kao i u zajedničkom istraživanju informativne korporacije Blumberg i "Los Anđeles tajmsa", izražava se nepoverenje prema sadašnjem ratnom kursu administracije Džordža Buša, čiji je i ukupni lični rejting i dalje na prilično niskom nivou (ispod ili nešto više od 40 odsto). Predsedniku i njegovom timu se, ujedno, mahom preporučuje da hitno izmeni strategiju prema Iraku, pa i da usvoji nedavno iznete predloge Studijske grupe među kojima su – povlačenje glavnine jedinica do proleća sledeće godine, preorijentacija s borbenih akcija na obuku iračkih snaga, smanjivanje pomoći vladi u Bagdadu ako ne ostvari potreban napredak ka nacionalnom jedinstvu i zavođenju reda, uspostavljanje dijaloga Vašingtona sa sadašnjim "neprijateljima" – Iranom i Sirijom…
Istovremeno, ispitanici slute da državni vrh – neće prihvatiti takva ekspertska i uputstva "odozdo". Buš je već odbacio neke od pomenutih sugestija, a vojni komandanti su mu juče, kako se čuje, savetovali da poveća broj instruktora a da, suprotno predlogu Studijske grupe, ne smanjuje trupe, jer "iračke snage još nisu sposobne da same kontrolišu situaciju u Iraku".
Šef Bele kuće je, doduše, najavio da će u januaru 2007. objaviti novi pristup Iraku. Većina anketiranih smatra pak da ni on, ni opozicioni demokrati koji od nove godine preuzimaju rukovođenje Kongresom, pa ni Studijska grupa – nemaju jasan plan za sređivanje situacije na tom glavnom frontu.
Dosad ponuđeni koncepti više im liče na spisak želja, nego na realne metode za obuzdavanje košmara u Iraku. U međuvremenu, dramatično se povećava broj lokalnih i američkih žrtava na bojištu, pa ovde rastu i 
zvanični strahovi da bi dalje pogoršavanje moglo da dovede i do regionalnog rata, uz učešće više okolnih zemalja.Predsednik Buš uporno ponavlja da "državne poslove ne vodi pod uticajem anketa", ali neki njihovi rezultati će ga verovatno uznemiriti. Na primer, da je istraživanje mnjenja, u organizaciji Galupa i "Ju-Es-Ej tudeja", pokazalo i – da 62 odsto građana smatra da rat u Iraku nije ni trebalo voditi, dok 35 procenata veruje da će u njemu Amerikanci pobediti, a 60 odsto procenjuje i da će se pogoršavati međunarodni imidž SAD…

Negiranje holokausta
Iranski predsednik Mahmud Ahmadinežad bio je inicijator sazivanja međunarodne konferencije na kojoj je glavna i jedina tema bilo razmatranje da li se holokaust uopšte dogodio. Iran je ugostio 67 učesnika iz trideset zemalja i to uglavnom onih koji poriču postojanje nacističkog genocida tokom Drugog svetskog rata. I to – prema ambicijama organizatora – "bez predrasuda Zapada" ili tačnije, u atmosferi oslobođenoj zapadnih tabua. Na konferenciji su bili i bivši lider Kju kluks klana Dejvid Djuk i Jevreji ultradesničari koji podržavaju ideje Ahmadinežada.
I pre nego što je počela, iransku konferenciju o holokaustu na međunarodnom nivou osudili su Nemačka, Sjedinjene Države i Izrael, dok je izraelski premijer Ehud Olmert pozvao ceo svet da protestuje protiv konferencije osuđujući je kao "bolesnim fenomenom".
I predsednik Ahmadinežad je pre početka skupa, ne zna se koji put već, ponovio da su tvrdnje o ubistvu šest miliona Jevreja koje su počinili nacisti u Drugom svetskom ratu "mit" i "preterivanje". Holokaust je, dakle, prema iranskom predsedniku mit, a priča o holokaustu korišćena je kao opravdanje za stvaranje Izraela na zemlji koja pripada Palestincima. 
Konferencija je, takođe, prema mnogim ocenama, vid kampanje iranskog predsednika protiv Izraela, za koji je Ahmadinežad rekao da treba da bude "izbrisan sa mape sveta". Organizator tog kontroverznog skupa u Teheranu je Institut za političke i međunarodne studije iranskog ministarstva spoljnih poslova, a Rasul Musavi, šef Instituta, izjavio je da cilj skupa nije da ospori ili da dokaže da li se holokaust dogodio, već da obezbedi međunarodnu naučnu atmosferu gde bi učeni ljudi slobodno izneli svoje stavove o ovom istorijskom pitanju. 
Konferenciju su već osudile mnoge države i međunarodne organizacije. Američki Stejt department je ocenio da je konferencija o negiranju holokausta i negiranju činjenica da je šest miliona Jevreja izgubilo život na svirep način naprosto užasna, naglasivši da bi takvi događaji morali da izazovu ozbiljnu zabrinutost širom sveta.    
Rasprava o tome da li su i u kolikoj meri bile upotrebljene gasne komore u koncentracionim logorima, jer su nacisti imali i "znatno efikasnije" načine za ubijanje ljudi, proširila je listu optužbi u svetu. 
Vatikan je takođe kritikovao konferenciju u Iranu uz ocenu da je ubistvo miliona Jevreja u Drugom svetskom ratu ogromna tragedija za čovečanstvo. Izraelski premijer Olmert je konferenciju označio kao uznemirujući događaj koji pokazuje dubinu mržnje radikalnog fundamentalizma u iranskoj vladi. Iranski predsednik je više puta uporedio "Aušvic sa Izraelom i tako falsifikovao prošlost i sadašnjost", kaže se u saopštenju izraelskog ministarstva spoljnih poslova. 
Iran predstavlja glavnu stratešku pretnju Bliskom istoku i promišljeno stvara problem, ocenio je britanski premijer Toni  Bler skup u Teheranu. 
Paralelno sa iranskom konferencijom, u Berlinu se održava konferencija "Holokaust u transnacionalnom sećanju", na kojoj je potvrđena kao tačna brojka od šest miliona ubijenih Jevreja tokom Drugog svetskog trata. Brojka se zasniva na podacima iz nacističke administracije.
Branka Mikić
-----------------------------------------------------------
Olmert od pape traži osudu skupa u Teheranu 
VATIKAN, TEL AVIV - Izraelski premijer Ehud Olmert zatražio je juče u Vatikanu od pape Benedikta XVI da u svojoj sledećoj propovedi pozove hrišćane da protestuju zbog konferencije o poricanju holokausta koja je u utorak završena u iranskoj prestonici Teheranu. 
Olmert je, takođe, zamolio papu da ohrabri dolazak hodočasnika u Izrael i pozvao ga da poseti Svetu zemlju. Zvaničnici u Olmertovoj kancelariji su rekli da je papa odgovorio da će razmotriti dolazak kada se situacija smiri u tom području.  (Tanjug)

Pinoče (ni)je pao s neba
Ko su ljudi, njih 60.000, koji su došli da odaju poslednju počast diktatoru i šta ih je privuklo ka kovčegu iz koga je virio lik Augusta Pinočea. Smrt neosuđenog diktatora u poznim godinama, okolnosti pod kojima je preuzeo vlast i vladao čitavih sedamnaest godina u zemlji koja se dičila svojom demokratskom tradicijom, izazivaju mnoge komentare u svetu i u Latinskoj Americi."Tragedija naše zemlje", piše u čileanskom listu "Nasion" Serhio Munjos Riveros, "ne može se, mada bi to tako bilo najlakše, objasniti iznenadnom pojavom đavola iz pakla". U tekstu koji razmatra kako nastaju diktatori a naslovljen je "Pinoče nije sa druge planete", pisac se pita "zašto nismo uspeli da sprečimo institucionalni kolaps 1973" kada je Pinoče krvavim pučem zavladao zemljom i uveo zakon vladavine vojničkom čizmom i mačem. Demokratska pravila nisu bila suštinski najvažnija za revolucionarni cilj, smatra on, kritikujući svrgnutog socijalističkog predsednika Salvadora Aljendea.
U suštini, demokratija nije imala dovoljno jake branioce, dodaje Serhio Munjos Riveros, optužujući "Aljendeovu levicu" da je bila "zatočenik revolucionarnih predrasuda". Ona je sa omalovažavanjem gledala na demokratske institucije i bila spremna da ih potceni kao "buržoaske tvorevine". Simpatije za Sovjetski Savez, "takozvane socijalističke režime" u Aziji i Evropi, i iznad svega na Kubi, takođe su odašiljale poruku da demokratija nije bitna. Iako je čileanska levica izrasla na liberalnoj i demokratskoj tradiciji ove latinoameričke zemlje, Aljende i njegovi sledbenici patili su od kompleksa da nisu "dovoljno revolucionarni" što su pokušavali da isprave. 
Odakle je izronio Pinoče? Iz utrobe jednog polarizovanog društva, preplavljenog strahom, u kojoj su vrednosti demokratije isparavale istom brzinom kojom je rastao bes, konstatuje se između ostalog u zanimljivoj analizi u čileanskom listu. Pisac poziva svoj narod da se prisete da je "većina, suočena sa haosom, pozdravila i izabrala diktaturu".
To, naravno, ne može opravdati jezive zločine, počinjene u Pinočeovoj eri. Ali da se ona ne ponovi, Čileanci će morati da brane svuda i u svakom trenutku demokratske tekovine i ljudska prava. 
Da li je Pinoče zaista umro, pita se čileanski književnik i nekadašnji Aljendeov saradnik, a sada profesor na univerzitetu u SAD, Arijel Dorfman. Bojim se, odgovara, da iako njegov dah ne zagađuje više moju zemlju, on nikada neće nestati sa ovih teritorija. Morao je da bude sahranjen sam, okružen samo najbližom porodicom, a ne da trećina Čilea oplakuje smrt tiranina.  Ali, i ako "pretpostavimo da je mrtav", on je uspeo i u smrti da izokrene republiku, da je zbuni i pomeša vrednosti i zlo.
Dorfman protestuje što je Mišel Bašele, predsednica Čilea koja je i sama bila mučena u njegovim zatvorima, i čiji je otac ubijen u Pinočeovom logoru, dozvolila da sahrani prisustvuje ministarka odbrane Čilea. 
Stotine hiljada Čileanaca po celom svetu, kaže Dorfman, sanjalo je celog svog života o ovom trenutku kada će taj demon prestati da nas opseda, kada će fizički otići sa ovog sveta. Ali, da li je generalisimo zaista umro? Da li će ikada prestati da unosi šizofreniju u naciju, da cepa zemlju. Jedna trudna žena, zapazio je Dorfman, skakala je srećna na trgu u Santjagu, jer će njen sin biti "rođen u Čileu bez Pinočea". Možda je bila u pravu.
    </div>

  </body>
 </text>
</TEI>