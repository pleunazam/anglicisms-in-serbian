<TEI version="3.3.0" xmlns="http://www.tei-c.org/ns/1.0">
 <teiHeader>
  <fileDesc>
   <titleStmt>
    <title>The shortest TEI Document Imaginable</title>
   </titleStmt>
   <publicationStmt>
    <p>First published as part of TEI P2, this is the P5
         version using a namespace.</p>
   </publicationStmt>
   <sourceDesc>
    <p>No source: this is an original work.</p>
   </sourceDesc>
  </fileDesc>
 </teiHeader>
 <text>
  <body>
Zvezdi bod na Banovom Brdu


Klasa koja izaziv respekt
Mercedesova C klasa debitovala je još aprila 1993. godine kao popuna jednog segmenta - više srednje klase, segmenta koji je postajao sve interesantniji za zahtevnije kupce evropske srednje klase. Od prvih dana privukao je pažnju, a tokom godina doživeo nekoliko izmena i ulepšavanja. Najnovija C klasa u sadašnjem izdanju premijerno je prikazana prošle godine u januaru i odmah postala pravi bestseler giganta iz Štutgarta.
Na „Politikinom” testu našla se ponovo ali sa dizel agregatom od 2.2 lit., posle godinu i po dana, na svojevrsnoj proveri „zuba” vremena, mada je to vreme ipak kratko za donošenje nekih konačnih sudova. Ali, jedno je izvesno: ovaj model u Mercedesovoj gami beleži same rekorde. Naime, odmah po pojavljivanju na tržištu postao je broj 1, a prema najnovijim podacima nadmašiće po prodaji prethodnu godinu. Samo u avgustu prodato je 30.900 modela C klase.
C klasa po dimenzijama ne spada u prevelike automobile. Kraća je od konkurenta audija A 4 ali duža od BMW serije 3. Iako je lepota stvar ukusa ipak smo skloni da C klasu proglasimo za mis u ovoj konkurenciji. Lepe, elegantne linije, kratak prednji i zadnji deo dodatno je čine kompaktnom pojavom, dok široka maska sa velikim svetlosnim grupama i niskim otvorima za protok vazduha daju agresivan izgled prednjem delu. Ulazak u ovaj automobil otkriva tek jednu od „tajni” uspeha ne samo ovog modela mercedesa. Dominiraju kvalitetni materijali, preciznost u završnoj obradi, i već prepoznatljiv mercedesov kokpit. Sve je na svom mestu, pregledno i lako dostupno, osim ručice pokazivača pravca koja je nešto niže od uobičajenog položaja i deluje kao da je u položaju levo. Ipak, na to se navikne vrlo brzo. Sedišta su široka i udobna, podešavaju se sa strane, elektronski. Na centralnom tunelu pored ručice automatskog menjača nekoliko kaseta i naslon za odmor ruke. Tu je i dugme za izbor moda u menjaču - konfor ili sport, uz opciju ručnog biranja brzina, što se u praksi pokazuje kao nepotrebno, jer ova limuzina i u sport modu može da zadovolji i nepopravljive trkače.
(/slika2)To je zbog druge „tajne” koja se nalazi ispod haube. Radi se o dizel agregatu zapremine 2.2 litra sa 170 ks, ali i enormnim obrtnim momentom od čak 400 Njutnmetara pri 2000 obrtaja. Nema turbo rupe, motor startuje žustro čim se doda gas i konsekventno vuče do preko 4000 obrtaja. U konfor modu menja pri nižim, u sportu pri višim obrtajima, pa ko voli neka izvoli. Sve to bez trzaja i remećenja udobnosti putnika. Radi tiho u svim područjima obrtaja.
Treća „tajna” leži ispod automobila. To je donji postroj sa svom potrebnom elektronikom koja obezbeđuje stabilnost u kritičnim uslovima. Isprobali smo je ovog kišnog vikenda na mokrim i klizavim kolovozima i funkcionisala je besprekorno. Svaki put kada bismo preterali sa gasom ili u krivini naišli na neku „preglabicu”, zanošenje repa bivalo je korigovano munjevitim vraćanjem na „početnu poziciju”. Ogibljenje je dovoljno tvrdo za osećaj bezbednosti, ali i meko za udobnu vožnju. Tu je postignut skoro savršen kompromis za ovu klasu.
Četvrta „tajna”doduše nije baš tajna. To je utisak koji trokraka zvezda ostavlja na okolinu. Neko može voleti, ili ne voleti mercedes (ima i takvih), ali se imidžu ove marke ne može poreći da je broj 1. Pogotovu na beogradskim ulicama i auto putu. „Car” uvek zaslužuje poštovanje…

Kako bi bilo dobro videti vas opet
Posle skoro dve decenije jedan od najpopularnijih hrvatskih sastava „Novi fosili” predstaviće se beogradskoj publici. Članovi ove grupe, koji su se pre tri godine okupili u originalnoj postavi, održaće 31. oktobra koncert u Beogradskoj areni.
Pre nekoliko dana Sanja Doležal, Rajko Dujmić, Vladimir Kočiš Zec, Nenad Šarić i Marinko Colnago bili su u srpskoj prestonici. Konferenciju za novinare članova „Novih fosila” u Areni, koja je privukla veliku pažnju medija, Sanja Doležal započela je stihovima jednog od njihovih najvećih hitova: „Kako bi bilo dobro videti vas opet u Beogradu!”
Uz poruku da je ljubav njihov životni moto, članovi „Novih fosila” su istakli da se veoma raduju koncertu u Beogradu, kao i da su impresionirani Arenom, u kojoj će nastupiti.
Najvećim uspehom u svojoj karijeri smatraju to što danas na njihove nastupe dolaze klinci koji nisu ni bili rođeni u vreme najveće slave „Novih fosila”, a želja im je da se sa publikom koja ih decenijama prati prisete svih lepih trenutaka.
Sanja Doležal se u intervjuu za „Politiku” osvrnula na medijsku pažnju koja prati njihov povratak u Beograd:
– Ja sam to uvek shvatala kao deo posla. Kada sam kao jako mlada počela u „Fosilima” onda mi je to imponovalo – da se svi okreću za mnom, da me slikaju, ali onda je došao period kada me je to iritiralo. Ali, mi ipak ne živimo u Americi, gde paparaci vrebaju svaki naš korak. Ja normalno idem na pijacu, niko me ne ganja. Više od 25 godina živim život u kome sam izložena javnosti. U ovakvim situacijama, evo ovde u Beogradu, medijska pažnja mi ne smeta. Drago mi je što se toliko ljudi okupilo.
I dok se nije vratila u „Nove fosile”, Sanja Doležal je sve vreme radila. Njen tok šou program „Sanja” imaju prilike da vide i gledaoci u Srbiji. Na pitanje koliko je rad na televiziji za nju predstavljao izazov, odgovara:
– Uvek sam volela kameru, ali ovo mi je bio veliki izazov. Moram da kažem da sam se u tome baš pronašla i strašno volim taj posao. Kada me ljudi pitaju da li bih sad ponovo išla na turneje ili radila na televiziji, priznajem da mi sada, u ovoj životnoj dobi, više odgovara televizija. Pogotovo na ovakav način, gde sam posvećena tim svakodnevnim životnim stvarima. Volim osećaj kada sam na bini, volim koncerte, ali na televiziji sam se našla.
O tome kakav je osećaj bio kada su se „Novi fosili” ponovo okupili pre tri godine i da li je imala strah od očekivanja publike, priča:
– Kada smo pre tri godine odlučili da održimo prvi koncert u Zagrebu, i to 15 godina od raspada grupe, već na prvim probama osećali smo veliku odgovornost. Ja sam osam meseci pre zagrebačkog koncerta prestala da pušim, i dan-danas ne pušim i neću, nadam se, nikada. Znala sam da, ukoliko to ne uradim, neću moći da izvedem ono što se od mene traži. Šest meseci pre toga smo krenuli sa vokalnim probama. Naravno da je postojao strah da li će nas ljudi porediti sa vremenom kada smo bili mladi. Međutim, snaga tih pesama je toliko velika da je sve išlo, maltene, samo od sebe. Zato Rajku treba odati svu počast. Jer je taj njegov talenat, koji mu je Bog nesebično dao, preliven u pesmama. E, sad, da li mi imamo tri bore više, nije važno, jer ostaje pesma.
(/slika2)Na pitanje da li ima tremu od susreta sa beogradskom publikom posle skoro dve decenije, Sanja Doležal kaže:
– Mi imamo tremu pre svakog koncerta. Onaj koji kaže da nema tremu, mislim da ne govori istinu. Ali, to nije trema koja te zablokira, već je pozitivna. Kada prođe tridesetak sekundi, to je takva količina adrenalina da sam ja apsolutno uverena da će biti fenomenalno na koncertu u Beogradu. Mi smo uvek u Beogradu imali pune i predivne koncerte i sigurna sam da će biti Arena nabijena emocijama. Još uvek nemamo nekakve planove. Jedino što znamo jeste da nam slede koncerti u Austriji, Dubrovniku, a za dalje ne znam. Mada bih ja volela da odemo i u Skoplje, Sarajevo, ali, videćemo.
Rajko Dujmić je devedesetih oformio potpuno novu postavu „Novih fosila” sa dve nove pevačice, ali to nije naišlo na veće odobravanje publike. U intervjuu za naš list Dujmić kaže da razloge za to vidi u lošem društvenom trenutku:
– Ništa oko nas nije valjalo. I u tom trenutku gurati dva nova glasa, pokušavati da nateraš ljude da se vole u momentu kada se oko tebe sve ruši bila je nemoguća misija. Ali, ja nisam hteo da odustanem i koliko sam mogao da izdržim gurao sam. Ali, teško je bilo nositi ime „Novi fosili”.
Dujmić dodaje da u ovoj ponovo okupljenoj postavi „Novih fosila”, sa kojom je grupa ostvarila najveću slavu, fali dvoje ljudi.
– Nažalost, Đurđa (Đurđica Barlović) i Moka (Slobodan Momčilović) više nisu živi. Ovo sad je kao da smo se vratili kući. Bili smo na Severnom polu i sada smo konačno tu. Ovo je za nas prirodna stvar. Bilo je malo opterećenja na početku, ali smo ojačali ekipu. Danas imamo još četiri prateća vokala i muzičara u bendu jer smo želeli da se izdignemo iznad sebe.
O očekivanjima pred beogradski koncert u Areni Dujmić kaže:
– Ja sam imao sreću, pa sam bio u Beogradu sa „Četiri asa”, tako da mi ovde ništa nije strano. Ali, sama Arena je veoma zgodan prostor, ogromna je, nova i sigurno će to biti drugačije iskustvo.
Dujmić, kreator najvećih hitova „Novih fosila”, na kraju nam otkriva da ima jedan „opasan plan” za budućnost ovog sastava, ali ne sme da ga kaže.
– Ako slučajno to ne izguram do kraja, onda će ispasti da sam sebe lagao, a to nikad ne radim!

Crno-beli svet
Sukob unutar SRS-a još jednom je pokazao da na našoj političkoj i društvenoj sceni vlada svojevrsno licemerje i princip po kojem je sve dozvoljeno, ako je u datom trenutku korisno. Jer, kako drugačije objasniti da dojučerašnji protivnici preko noći postaju saveznici, a politički saborci ljuti protivnici koji jedni drugima kunu decu. Kako to da oni koji susebe proglasili nosiocima progresa i simbolima moderne Srbije tako brzo zaboravljajučijim su imenom, do juče, plašili građane, a dežurne patriote blate ime govornika sa kojim su završavali mitinge?
Tako su jedni (pogodite ko) sukob u SRS-u odmah iskoristili da „umerenog Nikolića” suprotstave „tvrdokornom Šešelju”. Nikolić, čiji su mogući dolazak na vlast do juče nazivali katastrofom i čije je dvodnevno predsedavanje skupštini bilo navodni uzrok rekordnog pada berze, za njih je, odjednom, postao „perspektivan i razuman političar”, čovek koji nepogrešivo uviđa „kojim putem treba Srbija da krene” i čiji su moralni i intelektualni kvaliteti bogom dani da preuzme vođstvo srpske desnice. Odjednom su i pojedini mediji i javne ličnosti počeli da baš sad „otkrivaju” kako se taj sukob odavno mogao naslutiti, kako je Nikolić bio dugo izložen snažnom pritisku i šikaniranju u stranci, pa čak i kako se njemu i njegovoj porodici pretilo na ulici (ukoliko je to zaista tačno zašto su o tome sve do sada ćutali).
Istovremeno se, samo naravno u drugom pravcu, izjašnjavaju i mnogi do juče Nikoliću odani saradnici. Ni oni, navodno, nisu iznenađeni „Tominom izdajom”, jer su je odavno očekivali (valjda su se, sve dosad, samo pretvarali dok su zajedno sa njim godinama stajali na bini). Čovek koji je, do pre samo koji mesec bio njihov predsednički kandidat i osoba koja će „vratiti ponos Srbiji” preko noći je postao simbol nemorala, sujete i izdaje i to do te mere da su neki od njegovih bivših saboraca našli za shodno da mu sa skupštinske govornice prokunu porodicu.
Nažalost, na našoj političkoj sceni bilo je mnogo sličnih primera. Tako je, pre samo nekoliko meseci Ivica Dačić od „malog Slobe” za jedne postao „realan i pragmatičan političar”, a socijalisti od „društvene opasnosti” i „simbola devedesetih” – „moderna, proevropski orijentisana stranka levice”. Za druge je, pak Dačić preko noći postao „Daček”, a SPS od „poželjnog partnera” glavni pojam za nemoral i izdaju. Takođe, sve što su političari i javnost iz „demokratskog bloka” ranije govorili o njihovom koalicionom partneru Draganu Markoviću, uključujući i priče o Palminim muzičkim ukusima preuzeo je „patriotski blok” čim je ovaj promenio stranu i iznenada postao „proevropski orijentisan”. Šta tek reći o Velimiru Iliću koji je od proklamovanog „heroja petooktobarskih dešavanja” samo neku godinu kasnije za neke postao „čuvar bivšeg režima”, a za druge ,,uzoran patriota”. Tako su se, vremenom, u zavisnosti od situacije, rasporeda snaga na političkoj sceni, trenutne društvene klime i interesa menjali samo retorika i akteri, ali je suština ostajala ista.
Otkud to da se dojučerašnji saveznici proglašavaju za protivnike, simboli patriotizma za izdaju, a doskorašnji ekstremisti za nosioce reformi i integracija? Da li je to zaista spontani rezultat burne političke borbe, izneverenih očekivanja i ispunjenih nadanja ili zabava za narod u kojoj glavnu reč igraju gluma, sujeta, lični interesi i želje nevidljivih moćnika. Da li je to „specijalitet” samo ovih prostora ili toga ima i kod drugih?Da li se navike i sklonosti iz „običnog” života samo reflektuju na politiku? Stručnjaci, uključujući analitičare i socijalne psihologe, kažu da tu ima i jednog i drugog – od spontanosti do glume i vešto režiranih prevrata, naručenih hajki i „spinovanja”, ali i obrta koje niko nije mogao predvideti. Ali, pravilo koje gotovo uvek važi je, kažu oni, u skladu s onom narodnom: „gde ima dima ima i vatre” i – naravno što je veći ulog veći su interesi. Zato u politici ne treba ništa da čudi. Jer kad se vlast osvaja, čuva ili gubisva su sredstva dozvoljena...
novinar

Finansiranje (novih) parlamentarnih stranaka
Formiranje nove poslaničke grupe iz koje će se možda izroditi nova stranka za sada je samo politička tema, ali uskoro može postati i jednako važna finansijska. S obzirom na to da je „sporazumna deoba imovine i prihoda” malo verovatna, nova politička grupa će, ako poželi da organizuje infrastrukturu po celoj zemlji, morati da obezbedi i finansijska sredstva za to. Možda će za takvu nameru moći da računa na pomoć svojih simpatizera ili će pronaći moćne finansijere. Međutim, makar u prvo vreme, neće moći da računa na izvor prihoda koji je veoma značajan za svaku uticajnu stranku u Srbiji – budžet.
Izdašno finansiranje rada stranaka iz budžeta (ove godine 632,5 miliona dinara samo iz republičkog budžeta), koje bi retko koji poreski obveznik kao takvo pozdravio, opravdava se pre svega antikorupcijskim razlozima. Takav vid finansiranja ima uporište i u međunarodnim standardima (npr. u preporukama Saveta Evrope). Uprošćeno gledano, računica je ovakva: 1) stranke sa razgranatom infrastrukturom imaju potrebu za sredstvima koja ne mogu u potpunosti da prikupe od svojih članova; 2) kada stranke, zato što su zastupljene u nekoj skupštini, mogu da utiču na donošenje odluka od javnog interesa, a sa druge strane se nađu u situaciji da ne mogu da podmire svoje potrebe i pariraju konkurentima na političkoj sceni, biće u iskušenju da taj svoj uticaj prodaju onome ko će im obezbediti sredstva (i da tako omoguće finansijeru sticanje višestruko veće koristi), ili da zloupotrebe javne resurse (ako imaju i izvršnu vlast); 3) ako stranke dobiju deo potrebnog novca iz budžeta, kao neutralnog izvora, iskušenje iz prethodne tačke bićemanje, a samim tim i moguća šteta po javni interes.
Zakonodavac je usvojio rešenje za raspodelu koje je neka vrsta ne baš najsrećnijeg kompromisa između sistema „raspodele prema moći” (to jest, opisane „kupovine poštenja”), zadovoljenja interesa malih stranaka i želje da se ne stimuliše ulazak stranaka u parlament bez izbora. Tako smo dobili (član 4 Zakona o finansiranju političkih stranaka iz 2003) rešenje prema kojem novac dobijaju stranke „čiji su kandidati izabrani za poslanike”: 30 odsto budžetskog kolača delise svim takvim strankama na ravne časti, a ostatak (70 odsto) srazmerno broju poslaničkih mesta. Novac svakog meseca prenosi Ministarstvo finansija, oslanjajući se na podatke koje dobije iz skupštine.
Međutim, u primeni ove norme u protekle četiri godine nailazilo se na dileme, a one nisu uvek rešavane na dosledan način. Na primer, pravo isplate iz budžeta, pozivanjem na normu da se novac daje strankama „čiji su kandidati izabrani za poslanike”, negirano je strankama koje su postajale parlamentarne zahvaljujućiposlanicima – prebezima, ili zbog rascepa u nekoj parlamentarnoj partiji. U isto vreme, budžetski novac dobijajui partije čiji su članovi ušli u parlament kao kandidati drugih stranaka (ovde se ne misli na koalicije, već na pojavu da stranka koja je podnela listu ustupi nekoliko mesta svojim manjim saveznicima). Pri raspodeli dela novca srazmerno učešću u parlamentu (70 odsto), pogrešno je gledano početno brojno stanje poslanika (posle izbora), a ne stvarno stanje (u momentu isplate). Takvim postupanjem nije poštovano pravilo podele budžetskog novca prema broju poslanika, a mogli smo da dođemo i u paradoksalnu situaciju – da se finansira neka stranka koja ostane bez svih poslanika.
Zbog mnogih razloga, pa i zbog opisanih nedoumica, potrebne su nam izmene zakona, koje bi raspodelu novca dosledno dovele u vezu sa svrhom finansiranja. U međuvremenu postojeći zakon mora se pravilno primenjivati. Dakle, ako poslaniciizabrani ispred SRS-anaprave novu stranku, ona ne bi, do sledećih izbora ili promene propisa, imala pravo na budžetske prihode; s druge strane, deo „budžetskog kolača” SRS-a trebalo bi u narednim mesecima umanjiti za onajbroj poslanika koji u međuvremenu napusti tu stranku.
programski direktor organizacije Transparentnost Srbija

Fetel najmlađi pobednik u istoriji Formule 1
Monca – Vozač ekipe Toro Roso Nemac Sebastijan Fetel trijumfovao je u trci za Veliku nagradu Italije, koja je juče vožena u Monci, i postao najmlađi pobednik jednog Gran pri takmičenja u istorije Formule 1.
Fetel je do prve pobede u karijeri došao sa 21. godinom i 74 dana i nadmašio je rekord Španca Fernanda Alonsa, koji je u avgustu 2003. trijumfovao u trci za Veliku nagradu Mađarske na Hungaroringu, kada je imao 22 godine i 26 dana.
Mladi Nemac je juče prvi put u karijeri osvojio pol poziciju, ali se verovalo da je to bio splet srećnih okolnosti, jer je zvanični trening vožen po snažnom pljusku. Juče je, međutim, Fetel dokazao da je već sada spreman za najveća dostignuća, jer je od prvog do poslednjeg kruga sigurno i ubedljivo držao prvu poziciju.
Drugo mesto osvojio je vozač Meklarena Heiki Kovalainen, a treći je bio Poljak Robert Kubica u BMV Zauberu.
Lider u šampionatu sveta Britanac Luis Hamilton startovao je tek sa 15. pozicije i izvanrednom vožnjom uspeo je da se probije čak do drugog mesta, ali je tada morao neplanirano da ode u boks da bi zamenio gume za kišu i na kraju je morao da se zadovolji sedmom pozicijom.
To mu je bilo dovoljno da četiri trke pre kraja šampionata sveta zadrži prvo mesto, ali sada ima samo jedan bod više od vozača Ferarija Brazilca Felipea Mase, koji je startovao sa šeste pozicije i na tom mestu je i završio trku.
Rezultat trke
1. Fetel (Toro Roso, Nemačka) 1:26,47.494 2. Kovalainen (Meklaren, Finska) +12,5 3. Kubica (BMW Zauber, Poljska) 20,4 4. Alonso (Reno, Španija) 23,9 5. Nik Hajdfeld (BMW Zauber,Nemačka) 27,7 6. Masa (Ferari, Brazil) 28,8 7. Hamilton (Meklaren, V. Britanija) 29,9 8. Mark Veber, Red Bul, Australija) 32,0 9. Kimi Raikonen (Ferari, Finska) 39,4 10.Nelsinjo Pike (Reno, Brazil) 54,4
Generalni plasman u prvenstvu sveta
1. Hamilton 78 2. Masa 77 3. Kubica 64 4. Raikonen 57 5. Hajdfeld 53 6. Kovalainen 51
Plasman konstruktora
1. Ferari 134 2. Meklaren 129 3. BMW Zauber 117 4. Tojota 41 5. Reno 41 6. STR 27
Tanjug

Draženko Mitrović osvojio srebro
Peking – Srpski reprzentativac Draženko Mitrović osvojio je juče na Paraolimpijskim igrama u Pekingu srebrnu medalju u bacanju diska iz kolica.
Mitrović je imao najbolji rezultat od 29,09 metara što je za 1.01 metar manje od osvajača zlatne medalje Liang Fana iz Kine, koji je sa 31,08 metara oborio svetski rekord.
Sa 29,08 metara srpski reprezentativac je bio i svetski rerkorder sve dok mu Kinez sa 31,08 metara nije preoteo svetski rekord i osvojio najsjajnije odličje.
– Osećam se odlično i srećan sam što sam osvojio srebrnu medalju. To je rezultat neprekidnog truda i rada u protekle dve godine. Trenirali smo dva puta dnevno po dva sata, a nekada i više. Rezultat je dosta dobar, bolji od starog svetskog rekorda. To je rezultat i fenomenalne atmosfere na stadionu – rekao je Mitrović posle takmičenja.
Glavni trener srebrnog paraolimpijca Vlastimir Golubović rekao je posle ceremonije dodele medalja da su pripreme za ovaj uspeh bile vrlo teške, zbog ličnih gubitaka koje su tokom njih imali i igrač i trener. – Trebalo je preboleti dva teška gubitka da se do ovoga dođe. Bilo je i loših odnosa pojedinih ljudi koji su pokušali da nas ometu da ne napravimo ovaj rezultat. Zahvaljući podršci pre svega ljudi iz Paraolimpijskog komiteta, funkcionerima ministarstva sporta, ljudima iz Doma za odrasla invalidna lica mi smo ovi postigli – rekao je Golubović.
Naš drugi bacač diska Jovica Brkić zauzeo je osmo mesto sa 24,57 m.
– Žao mi je što se Jovica Brkić povredio mesec dana pred Paraolimpijske Igre. Biti osmi na ovom takmičenju je veliki uspeh. Trebalo je da „Draža” bude drugi, a on treći, s obzirom da je Kinez na „Ptičijem gnezdu” ipak na domaćem terenu – rekao je Golubović.
Atletičarka Tanja Dragić je sa 5,07 m bila deveta u skoku u dalj za slepe i slabovide. Trkač Nemanja Savković završio je takmičenje u kvalifikacijama na  200 metara za slepe i slabovide kao drugi u grupi i nije se plasirao u finale, međutim naši paraolimpijci još će se u Pekingu boriti za medalje.
Srpske stonoteniserke su se plasirale u polufinale ekipnog takmičenja pobedivši selekciju Italije 3:1.
Posle pobede Borislave Perić od 3:0 protiv Marije Nardeli, Nada Matić je izgubila istim rezultatom od Valerije Zorzeto. Pobedom u dublu, i dobrom igrom Perićeve protiv Zorzeto (3:1) reprezentacija Srbije je došla do tri pobede u mečevima i tako ostala u borbi za medalju. – Ovo je bila borba nerava, kako trenera i igrača tako i onih koji su bili u publici. Uspeli smo da se izborimo i da preokrenemo sve u našu korist s obzirom da smo gubili u dublu 2:0, a da smo ga dobile sa 3:2. Ja sam prvi set protiv Valeri Zorzeto izgubila, ali sam zatim tri naredna seta dobila. U polufinalu nas čekaju Nemice. To je težak meč. Takođe će presuditi rat živaca –  rekla je Perićeva koja je već osvojila srebro u pojedinačnoj konkurenciji.
Selektor Zlatko Kesler smatra da će danas u meču protiv favorizovanih Nemica za plasman u finale presudan biti dubl: – Šanse u polufinalu su 70 prema 30 za Nemice. Cimerman je jaka igračica, vidi se po njoj da je kao zdrava igrala stoni tenis dugo godina. Ima ruku, ima psihu, tako da ćemo teško moći da osvojimo poen protiv nje. Šanse su nam da obe igračice pokušaju da dobiju svoje protivnice. Dubl će biti taj koji će doneti presudnu ulogu. I ako izgubimo ostaje nam borba za bronzanu medalju – izjavio je selektor i igrač Zlatko Kesler.
Stonoteniseri Srbije nisu se plasirali u polufinale ekipnog takmičenja pošto su izgubili od selekcije Norveške sa 3:2.

Ubedljivo do bronze
Ubedljivom pobedom protiv Holandije s 15:5 (3:1, 4:0, 2:2, 6:2) naši vaterpolisti su osvojili bronzanu medalju na Evropskom juniorskom prvenstvu (igrači rođeni 1989. i mlađi) u Istanbulu. Posle neočekivanog poraza u polufinalu od Crne Gore naši reprezentativci su se na vreme prenuli i nastavili s osvajanjem medalja na šampionatima Starog kontinenta. Crna Gora se, međutim, nije zaustavila na tome. U finalu je pobedila Španiju s 9:7 (2:1, 5:1, 1:4, 1:1) i postala evropski juniorski prvak.
Pitanje pobednika u ovom meču se nije ni postavljalo. Holanđani su, istina, prvi postigli gol, ali je to bilo sve što su učinili na ovoj utakmici. Usledila je serija od osam uzastopnih pogodaka našeg tima, koji nije ostavio suparniku nikakvu šansu za preokret.
– Bilo je veoma važno da se posle poraza od Crne Gore vratimo i odigramo dobro. Uspeli smo u tome. Mobilisali smo snage, igrači su dali sve od sebe i ostvarena je važna pobeda, – bio je zadovoljan selektor Nenad Vasilovski. – Holanđani su još jednom potvrdili da poslednjih godina dobro rade i da imaju talentovanu generaciju. Prošle godine na Malti su bili najprijatnije iznenađenje, a u istom stilu su nastavili i ovde, gde su izbacili Mađare. Igrali smo od početka do kraja maksimalno ozbiljno. Ni jednog trenutka tempo nije opao, sve vreme je naš tim kontrolisao rezultat i igru. Utakmica je išla tokom kojim smo želeli, a igra našeg tima je bila na nivou na kome bi uvek trebalo da bude.
Poraz od Crne Gore Vasilovski, ipak, nije još zaboravio:
– Potcenili smo protivnika u polufinalu i to nam se osvetilo. Nismo ušli u finale, ali smo, ipak, osvojili medalju. A kontinuitet osvajanja medalja na najznačajnijim evropskim i svetskim takmičenjima za nas je veoma važan.
Bazen: Enka. Gledalaca: 300. Sudije: Bohat (Slovačka) i Golikov (Rusija). Isključenja: Srbija 5, Holandija 5.
SRBIJA: Živojinović, Šaponjić, Miličić, Rusov, Marković, Rackov, Dragić, Vapenski, Ranđić, Petković, Popović, Ćuk, Mladenović. Selektor: Vasilovski.
HOLANDIJA: Pol, Doreštajn 1, Van den Bre, Rajnsart, Gilen, Lindhout 2, Van der Bek 1, Gotemaker, Vinkelhorst, Lukas, Van der Lan, De Vit, Beskers. Selektor: Antjes.
I. Golubović

Na pomolu tandem Žuka – Zajem
U fudbalskim krugovima sve više preovladava mišljenje da je Partizan, iako je šampionat tek počeo, ostvario nedostižnu prednost, jer „razbijena” Crvena zvezda nema ni snage ni moći da se ozbiljnije primakne ekipi koja iz godine u godinu dostiže evropke standarde.
Tragajući za novim rešenjima Slaviša Jokavović je posle duela sa Čačanima na dobrom putu da nađe „ novi idejni projekat” na sredini terena jer je Tunišanin Kamel Zajem za petnaestak minuta igre poakazao da će zaista biti pravo pojačanje. Lucidnim potezima, filigranski tačnim pasovima i dodavanjima, mirnoćom i snalažljivošću, Zajem je za kratko vreme zaslužio simpatije navijača. Nema sumnje da će sa Brazilcem Žukom činiti dobar tandem za nove Partizanove bitke, kako na domaćoj sceni, tako i u Evropi. Ono što nedostaje Tunišaninu to je još uvek nedovoljna fiička pripremljenost.
Partizan će u četvrtak gostovati u Rumuniji a protivnik Temišvar je u Krajovi protiv Univerzitatee pokazao novo lice. Protivnik „crno-belih” u borbi za Ligu Uefe je grozničavom igrom, nemačkom disciplinom bukvalno u poslednjih 10 minuta igre pregazio domaćina, pokazavši da će u četvrtak biti veliki rival našem šampionu. I naš i rumunski tim u predstojeći duel ulaze vome raspoloženi pa se može očekivati velika borba.
Od Čačana, koji će takođe igrati za mesto u ligi Uefe, se mnogo više očekivalo. Njihov mladi trener Neško Milovanović je odmah posle beogradskog duela otputovao u Holandiju kako bi na delu video veleki Ajaks sa kojim će se Borac u četvrtak veče u Humskoj boriti za Uefino ligaško takmičenje.
– Borbenom i agresivnom igrom uspeli smo da ostvarimo novu pobedu. Borac je bio dobar protivnik, ali dobro znamo da nas u četvrtak očekuje još veći ispit. Meč sa Čačanima bio je odlična uvertira pred odlazak u Temišvar – naglasio je Slaviša JOkanović, strateg „crno-belih”.
Veljko Paunović se ponovo povredio i to, čini se, ovoga puta daleko ozbiljnije nego pre dvadesetak dana. Sigurno je jedino da Jokanović ne može da računa na ovog iskusnog igrača za meč u Temišvaru, ali tu je Tunišanin Zajem.
– Drago mi je da sam napokon debitovao za moj novi klub. Osećaj je bio izvanredan, no, i Patrizanu i meni tek slede veliki ispiti. Uželeo sam se igre, hvala navijačima na podršci – rekao je debitant u Partizanovim redovima.
Predsednik kluba Dragan Đurić će danas izaći pred novinare da bi saopštio šta je odlučeno na prekjučerašnjoj sednici Upravnog odbora, jer iz Humske još nije dato nikakvo saopštenje. Na dnevnom redu su bila veoma važna pitanja, pa se od predsednika Đurića očekuju odgovori...
D. Todorović

Drama bez pobednika
U veoma uzbudljivoj i neizvesnoj, mada ne previše kvalitetnoj igri fudbaleri Čukaričkog Stankoma i Crvene zvezde su na Banovom brdu igrali nerešeno 2:2 (0:0). S obzirom na prikazano ovakav ishod je i najpravedniji, jer gost je imao jalovu terensku inicijativu koju nije umeo da pretvori u prednost tako da Čedomir Janevski za razliku od prethodnika Ratka Dostanića i Boška Đurovskog nije uspeo da u debiju na Banovom brdu zabeleži pobedu. Domaćin je uglavnom požrtvovanom igrom zaslužio da ne izgubi.
Od prvog sudijskog zvižduka Zvezdini igrači su pokazali da su došli po sva tri boda, ali ipak nisu uspeli da stvore izrazite šanse. Pokušavali su uglavnom udarcima sa distance u čemu je prednjačio kapiten Milijaš. Isailović je dva puta bio na velikim iskušenjima kada je zaustavljao udarce Lazetića nogom i Da Silve glavom. Iako u podređenom položaju Čukaričani su prpustili dve kolosalne šanse u prvih 45 minuta. Najpre je Radivojević bio uspešniji od Aganovića u 16. minutu da bi u poslednjim sekundama prvog dela napadač Čukaričkog se stuštio sa centra sam ka golu „crveno-belih”, oklevao pa je golman Zvezde sjajnom intervencijom sačuvao svoju mrežu. Iako je igra u drugom delu bila slabijeg intenziteta i kvakliteta bilo je mnogo više izbuđenja, a što je najvažnije postignuta su četiri pogotka. Domaćin je poveo u 61. minutu kada je Marinković izveo korner, a mladi reprezentativac Vilotić najviši u skoku poslao glavom loptu od zemlje u nebrenjeni deo mreže. Bio je to ujedno prvi pogodak Čukaričana u prvenstvenim utakmicama sa Zvezdom posle 544 minuta.
Veliki favorit je ubrzo uzvratio i samo četiri minuta kasnije izjednačio na 1:1. Da Silva je prihvatio loptu u kaznenom prostoru domaćina, okrenuo se i pored Markovića udarcem levom nogom po zemlji poslao loptu od leve stative u mrežu nemoćnog Isailovića. Gol Brazilca je Zvezdin prvenac u ovom šampionatu na koji su njeni simpatizeri čekali tačno 335 minuta. U 71. minutu desila se scena koja izazvala buru smeha na stadionu: Koroman je bio u duelu sa Savićem, prošao ga a zatim pao da bi arbitar Gogić upro prst na belu tačku, iako se stekao utisak da prekrašaja nije bilo. Siguran egzekutor bio je Milijaš i doveo Zvezdu u vođstvo od 2:1. Kada se očekivalo da će „crveno-beli” odneti sva tri boda sa Banovog brda i tako prekinuti rezultatsku krizu, domaćin je neočekivano izjednačio u 87. minutu. Rezervista Popović je rutinski reagovao posle velikog kiiksa golmana Radivojevića, koji je ispustio loptu, i lako je smestio u mrežu za konačnih 2:2.
Stadion Čukaričkog. Gledalaca: 1.500. Sudija: Gogić (Novi Sad). Stralci: 1:0 Vilotić (61), 1:1 Da Silva (65), 1:2 Milijaš (71 p), 2:2 Popović (87). Žuti kartoni: Okuka, Savić (Čukaruički), Petković, Tričkovski (Crvena zvezda).
ČUKARIČKI: Isailović 7, Okuka 6,5, Savić 7, Vilotić 8, Pajović 6,5, Stjepanović 6, Marinković 6 (od72. Kaličanin – ), Nađ 7, marković 6,5 (od74. Popović – ), Bester 6,5, Aganović 6 (od 60. Bojović 6). Trener: Stepanović.
CRVENA ZVEZDA: Radivojević 6,5, Petković 6,5, Lazetić 6,5 (od 62. Tričkovski – ), Koroman 7, Milijaš 7, Da Silva 7, Ninkov 6,5, Marković 6 (od 86. Pekarić – ), Gaj 6,5, Tomović 7, Bogdanović 6,5. Trener: Janevski.
Igrač utkamice Milan Vilotić (Čukarički Stankom).
Đ. Smiljanić
-----------------------------------------------------------
Janevski: Sami sebi smo dali golove
I sa novim trenerom Čedomirom Janevskim, fudbaleri Zvezde su nastavili po starom ove sezone: još jednom su razočarali verne navijače, ovaj put nerešenim ishodom na Banovom brdu protiv Čukaričkog. Iako „crveno-beli” više nisu poslednji to im je slaba uteha, jer nakon četiri prvenstvena meča nisu osetili slast pobede.
– Tokom cele utakmice mi smo bili tim koji je pravio igru i čestitam igračima što su u ovako teškoj situaciji za klub smogli snage da načine preokret. Imali smo priliku i da rešimo pitanje pobednika, ali posle odlične šanse Gaja je brzo usledila kazna. Sami sebi smo praktično dali oba gola. U Zvezdi sam tek nekoliko dana i moraćemo još mnogo da radimo. Postoji veliki pritisak i igrači još nisu mentalno jaki da se nose s tim – rekao je Janevski.
Iskusni trener Čukaričkog Dragoslav Stepanović, koji je bio pominjan i kao kandidat za Zvezdinu klupu, izjavio je da je osvojeni bod za njegov tim velik kao kuća.
– Podsetio bih kolegu Janevskog da je naš napadač Aganović u prvom poluvremenu imao dve šanse koje se ne promašuju. U našoj igri je bio primetan strah i počeli smo da igramo kako treba tek kada smo primili drugi gol. Zvezdina igra je bila jalova. Naš protivnik je pobedom hteo da započne novu etapu i drago mi je što smo ga u tome onemogućili.
Na pitanje zašto se Zvezda povukla nakon vođstva, Janevski je odgovorio:
– Nisam dao takvu instrukciju, ali je Čukarički bio bolji u tom periodu i saterao nas je u šesnaesterac. Zvezda ima dosta mladih igrača, ali sam zbog velikog značaja utakmice priliku ukazao najiskusnijima, pa je i Lazetić igrao oko sat vremena, dok je imao snage. Ekipi Čukaričkog čestitam na osvojenom bodu.
L. D.   
-----------------------------------------------------------
Poklici: „Marš iz Zvezde”
Vatrene pristalice „crveno-belih” su svoje ljubimce, posle novog kiksa, ispratile poklicima „Marš iz Zvezde”.
Dodatnu zanimljivost ovom susretu koji je nekoliko puta bio prekidan zbog ubačenih baklji krajem prvog dela dao je i pas lutalica koji je utrčao na teren i nije hteo da izađe par minuta.

Zemljotres jačine 5,7 stepeni Rihterove skale pogodio Čile
Zemljotres jačine 5,7 stepeni Rihterove skale pogodio je danas Čile, saopštio je Evropsko-mediteranski seizmološki centar (EMSC).
Epicentar zemljotresa bio je 39 kilometara severoistočno od glavnog grada Santjaga sa oko 4,8 miliona stanovnika.
Do sada nema izveštaja o eventualnim žrtvama ili šteti, preneo je Tas.

Vučić priredio večeru za predsednika Crne Gore
Predsednik Srbije Aleksandar Vučić ugostio je na večeri predsednika Crne Gore Jakova Milatovića, koji boravi u zvaničnoj poseti Srbiji.
„Poželeo sam dobrodošlicu predsedniku Crne Gore Jakovu Milatoviću, uveren da otvaramo novo poglavlje u odnosima između naših zemalja i bratskih naroda", napisao je Vučić na Instagram nalogu "budućnostsrbijeav".
Prethodno je Milatović na svečanom prijemu u Crnogorskoj kući u Beogradu, poručio da, nakon poseta Evropskim institucijama i sedištu NATO u Briselu, dolazi u Beograd "u nameri da da doprinos revitalizaciji političkih odnosa dve zemlje".
Milatović je danas stigao u zvaničnu dvodnevnu posetu Srbiji, a na aerodromu "Nikola Tesla " u Beogradu dočekao ga je prvi potpredsednik Vlade i ministar spoljnih poslova Srbije Ivica Dačić.
Kako je najavljeno, Milatović će se sutra, uz ceremonijalni doček ispred Palate Srbija, sastati sa predsednikom Srbije Aleksandrom Vučićem, a nakon toga i sa predsednikom Narodne skupštine Vladimirom Orlićem.
Predviđeno je da predsednik Crne Gore u okviru posete položi venac na Spomenik neznanom junaku na Avali uz vojne počasti, kao i da položi cveće ispred Osnovne škole "Vladislav Ribnikar".

U Indiji 15 mrtvih zbog monsunskih kiša
Najmanje 15 ljudi poginulo je na severu Indije u poplavama i klizištima izazvanim monsunskim kišama, a Nju Delhi je zabeležio rekordnu količinu padavina u jednom danu u poslednjih 40 godina, saopštle su danas tamošnje vlasti.
U Nju Delhiju, gde su putevi bili potopljeni, palo je 153 milimetra kiše, najviše u jednom julskom danu za 40 godina.
Pošto meteorološke službe predviđaju još jedan dan jake kiše, vlasti su naložile da škole u Nju Delhiju budu sutra zatvorene.
Mediji su preneli da je 15 osoba poginulo u protekla 24 sata u šest indijskih saveznih država na severu.
Planinske države su najteže pogođene. Prijavljena su klizišta na oko 700 puteva.
Period monsuna u Indiji traje od juna do septembra i svake godine ima žrtava i pričinjena je materijalna šteta, prenosi Tanjug.

Zelenski još nije doneo odluku da li će prisustvovati samitu NATO-a u Viljnusu
KIJEV – Ukrajinski predsednik Volodimir Zelenski još nije doneo konačnu odluku da li će ići na samit NATO-a u Viljnusu, izjavila je danas potpredsednica ukrajinske vlade za evropske i evroatlantske integracije Olga Stefanišina.
Ona je za ukrajinske medije rekla da će konačna odluka Zelenskog o prisustvu samitu NATO-a biti doneta u zavisnosti od završnih dokumenata tog skupa na kojima se još radi, preneo je TAŠ.
Generalni sekretar NATO-a Jens Stoltenberg rekao je ranije da će Zelenski prisustvovati prvom sastanku Saveta Ukrajina-NATO na marginama samita.
Stoltenberg, međutim, nije obećao da će tokom samita u Viljnusu Ukrajina biti pozvana da se pridruži NATO-u nakon što se neprijateljstva u zemlji završe.

Teško do neradne nedelje u trgovinama
Tri godine posle Crne Gore, još jedna zemlja u našem okruženju zabranila je rad nedeljom. U Hrvatskoj je pre nekoliko dana stupio na snagu novi zakon o trgovini prema kojem će prodavnice nedeljom biti zatvorene. Zabrana ipak nije potpuna, jer trgovci mogu odabrati 16 nedelja u godini tokom kojih bi eventualno mogli da rade. Radno vreme od ponedeljka do subote samostalno će određivati trgovac, ukupno do 90 sati sedmično.
 
U Srbiji se nedelja po pravilu tretira kao neradni, odnosno dan za odmor. U Savezu samostalnih sindikata trgovine Srbije podsećaju da u zakonu ipak treba da piše da je nedelja dan odmora, a ne da je „po pravilu dan odmora”, kako je prema važećem zakonu. Naglašavaju i da zahtev da se zabrani rad prodavnica nedeljom u Srbiji ne znači zalaganje za manje rada, jer prema zakonu radna nedelja traje pet dana, sedmično se radi po 40 časova, a rad nedeljom nije regulisan.
Radoslav Topalović, predsednika Saveza samostalnih sindikata trgovine, podseća da je u zemlji trenutno angažovano oko 300.000 trgovaca koji u proseku mesečno zarade oko 54.000 dinara, što je otprilike na nivou iznosa minimalne potrošačke korpe.
– Neosnovane su procene poslodavaca da će biti manji promet u radnjama ako nedelja i državni praznici budu neradni dani, jer će se kupci u istom obimu snabdevati radnim danima. Kupac koji je rešen da pazari neki proizvod, kupiće ga ili dan ranije ili dan kasnije. Zato, ti prigovori nisu utemeljeni. Drugo, ukidanjem nedelje kao radnog dana neće biti smanjena potreba za angažovanjem radnika, već naprotiv, više njih biće potrebno da radi, recimo, subotom i ponedeljkom, jer će tada biti i više prometa – smatra Topalović. Podseća da početak i kraj radnog vremena nije stvar kolektivnog pregovaranja nego je Zakonom o radu regulisano da radna nedelja traje 40 časova. Zato je ovaj sindikat tražio da se izmeni taj propis kako bi nedelja bila neradni dan, a da izuzete budu samo institucije koje su od javnog značaja i moraju da rade nedeljom. Od prve inicijative prošlo je  sedam godina, ali niko nije bio voljan da se ozbiljnije time pozabavi, ni Socijalno-ekonomski savet, ni Ministarstvo za rad i zapošljavanje, jer su to institucije kojima su sindikati podnosili inicijative.
Savez samostalnih sindikata je na tu temu svojevremeno čak i anketirao radnike, a analiza je pokazala da većina zaposlenih ne želi da radi nedeljom.
– Nisam siguran da bi sada, u naletu ove inflacije, isto tako razmišljali. Verovatno bi pristali da rade nedeljom za veću naknadu. Zato podržavamo inicijativu da se rad nedeljom plaća kao i državni praznik, da dnevnica bude 110 odsto tog dana – dodaje Topalović. Navodi da onaj ko mora na posao nedeljom zaista treba da bude više plaćen, zato što više radi i nije sa porodicom.
Podsećanja radi, onaj ko radi nedeljom ne ostvaruje po zakonu pravo na uvećanu platu, sem u slučaju da to nije uređeno aktom između poslodavca i zaposlenog. Fiksno uvećanje zarade nije prepoznato jer je poslodavcima data mogućnost da rad organizuju kako njima odgovara. Stručnjaci za radno pravo naglašavaju da zbog uvećanja zarade za rad nedeljom ne bi bilo neophodno menjati Zakon o radu, jer je naš propis ekstenzivan u tom delu, pa je opštim aktom moguće predvideti razloge za uvećanje plate koja nije opisana u samom zakonu. Kako je ranije za „Politiku” objasnio Bojan Urdarević, profesor radnog prava na Pravnom fakultetu u Kragujevcu, ne postoji nikakva zakonska prepreka da se sa postojećim zakonom predvidi dodatno plaćeni rad i da se utvrdi iznos uvećanja zarade nedeljom.
– Samo, to niko neće da radi, jer ne postoji zakonska obaveza – naveo je on.
Predstavnici sindikata smatraju da neradna nedelja ne bi mogla da prouzrokuje nove otkaze, jer u trgovini već postoji manjak radne snage, ali poslodavci ipak tako ne misle. Strahuju od pada prometa i profita, smanjenja zarada, otpuštanja radnika u sektoru maloprodaje, nezadovoljstva potrošača...

Milatović: Cilj posete Srbiji revitalizacija političkih odnosa
Predsednik Crne Gore Jakov Milatović poručio je večeras, na svečanom prijemu u Crnogorskoj kući u Beogradu, da, nakon poseta Evropskim institucijama i sedištu NATO u Briselu, dolazi u Beograd „u nameri da da doprinos revitalizaciji političkih odnosa dve zemlje”. Prisustvo predsjednika Vučića na mojoj inauguraciji 20. maja, ministra Dačića na Samitu u okviru Procesa saradnje u jugoistočnoj Evropi u Podgorici 27. juna, i ova moja prva poseta Beogradu u tako kratkom vremenskom periodu upravo idu u prilog unapređenju odnosa dve države”, naglasio je Milatović.
Ukazao je na to da je revitalizacija političkih odnosa važna za unaprjeđenje ekonomskih odnosa, što ima za rezultat direktne benefite za privredu i građane dve zemlje, navodi se u saopštenju iz Kabineta crnogorskog predsednika.
Milatović je podsetio da je Srbija Crnoj Gori ubedljivo najveći trgovinski partner, sa robnom razmenom od 764 miliona evra prošle godine, što predstavlja petinu ukupnog prometa robe sa inostranstvom. Srbija je za nas i najveće turističko tržište. U 2022. ostvareno je 435 hiljada dolazaka turista iz Srbije u Crnu Goru, što je udeo od 21 odsto od ukupnog broja dolazaka stranih turista. Kada govorimo o strukturi, najviše noćenja ostvarili su turisti iz Srbije, i to nešto iznad 3 miliona ili 25,5 odsto od ukupnog brojaâ€ś, rekao je Milatović. Dodao je da je Srbija prošle godine bila i najveći strani investitor u Crnoj Gori sa 137 miliona evra ili 12 odsto ukupne vrednosti stranih direktnih investicija, što je u odnosu na 2021. povećanje od 80 odsto.
Uprkos podacima koje sam izneo, sa Srbijom, koja je naš najznačajniji ekonomski partner, Crna Gora nema odnose na nivou ambasadora i to ne iz tehničkih razloga, već političkih, dve zemlje nemaju zajedničke granične prelaze, kao što imamo sa Bosnom i Hercegovinom i sa Albanijom, platni promet predstavlja ozbiljnu poslovnu barijeru, naše Mešovite komisije za rešavanje ovih naizgled tehničkih pitanja se ne sastaju godinama unazad, a nikada nije održana zajednička sednica Vlada dve zemlje, konstatovao je Milatović. On je poručio da su, uprkos svim izazovima, veze između građana i privrede Crne Gore i Srbije ostale jake i da je stoga odgovornost ali i obaveza na državnicima dve zemlje da te odnose ne remete, već da ih unapređuju. Istakao je da, osim tradicionalnih veza i bliskih odnosa, Crnu Goru i Srbiju trajno povezuju zajednički ciljevi, pre svega regionalna stabilnost i članstvo u Evropskoj uniji.
„Posvećenošću ovim ciljevima dajemo dobar zamah proevropskom razvoju Zapadnog Balkana. Uveren sam će politički odnosi Crne Gore i Srbije ići uzlaznom putanjom u periodu pred nama i da će to biti dobar zamajac za dodatno unapređenje ekonomskih, kulturnih i sveukupnih odnosa, rekao je Milatović. On je ukazao i na značaj jačanja veza sa zajednicom Crnogoraca u Srbiji i njihove povezanosti sa Crnom Gorom.
Kako je najavljeno, Milatović će se sutra, uz ceremonijalni doček ispred Palate Srbija, sastati sa predsednikom Srbije Aleksandrom Vučićem, a nakon toga i sa predsednikom Narodne skupštine Vladimirom Orlićem.
Predviđeno je da predsednik Crne Gore u okviru posete položi venac na Spomenik neznanom junaku na Avali uz vojne počasti, kao i da položi cveće ispred Osnovne škole „Vladislav Ribnikar”, prenosi Tanjug.

Usamljenik ruske književnosti
Beogradska „Paideja” jedan je od retkih izdavača, ako ne i jedini, koji već celu deceniju kontinuirano i neumorno, sopstvenim snagama, objavljuje dela klasika ruske književnosti. Mnogi pisci koji i u Rusiji poslednjih godina doživljavaju renesansu pojavljuju se gotovo istovremeno i kod nas, a njihove knjige sve više privlače srpske, naročito mlade čitaoce.
Kvalitet ovim izdavačkim poduhvatima je garantovan: njih prevode predano i sa izuzetnim žarom dva brata, sjajna znalca ruske literature, Duško i Zorislav Paunković. Tako smo, zahvaljujući njima, dobili kapitalne prevode Berberove, Gazdanova, Vaginova… a najnovija vest je da je Duško Paunković upravo objavio prvi od četiri predviđena toma izabranih dela Konstantina Leontjeva. Osim jedne priče objavljene u časopisu „Ruski almanah”, Leontjev je potpuno nepoznat našem čitateljstvu. Doduše, ovaj zapostavljeni pisac iz 19. veka, koga su poredili sa Dostojevskim i Tolstojem, i u Rusiji upravo poslednjih godina doživljava svoje zvezdane trenutke…
Koji su razlozi bili da se opredelite da prevodite Leontjeva?
U svojoj nemilosrdnoj „Istoriji ruske književnosti” Tatjana Kondratovič navodi jednu zanimljivu epizodu iz Leontjevljevog života. Jednom prilikom Leontjev i Turgenjev, koji je u to vreme snažno podržavao mladog kolegu, stajali su na nekombrdu u Švajcarskoj. U daljini su se videle uredne i jednake jednospratnice; razmišljajući naglas, Turgenjev je rekao kako bi bilo dobro da Rusija dosegne takav ideal. Na to je Leontjev odgovorio: „Da li vi zaista u toj banalnoj malograđanskoj jednoličnosti vidite ideal kome treba težiti? U tom slučaju ne želim da imam ništa s vama.” I zaista je prekinuo sve odnose s Turgenjevom. Ta scena dobro oslikava Konstantina Leontjeva, usamljenika u ruskoj književnosti, koji je smelo bacio rukavicu celokupnoj svetskoj banalnosti.
Kakav je bio njegov život?
Iako je s vremenom menjao svoje političke i estetske stavove, Leontjev je ostao dosledan u jednoj stvari. On nije, poput Dostojevskog, smatrao da će „lepota spasti svet”, ali život bez lepote nije mu se činio vrednim. A lepotu je nalazio u bogatstvu razlika.
Rođen kao sedmo dete u osiromašenoj plemićkoj porodici, Leontjev je po završetku gimnazije morao da stekne obrazovanje koje će mu omogućiti da zarađuje za život. Upisao se na medicinski fakultet i 1853. dobrovoljno je kao lekar otišao na krimsko ratište. Posle rata je neko vreme bio privatni lekar, a 1863. stupa u diplomatsku službu. Narednu deceniju provodi u ruskim konzulatima na Balkanu. Iako je bio ubeđeni monarhista i želeo da doprinese slavi Rusije, njegov odlazak na Balkan imao je pre estetske nego političke motive. Ogorčen prodorom demokratskih ideja sa Zapada, u kojima je video diktat osrednjosti, Leontjev je potražio utočište u „slovenskoj prošlosti”. Feudalna turska vlast je u izvesnom smislu konzervirala balkanske narode na stadijumu „epskog vremena”. Ovde je Leontjev pronašao ono što mu je nedostajalo u „zagušljivom Peterburgu”, čijim ulicama defiluju „pogrebne povorke” – tako je naime Leontjev doživljavao ljude odevene u crna evropska odela. Na Istoku nastaju njegova najpoznatija dela. Međutim, protivrečan kakav je bio, Leontjev napušta svoju diplomatsku karijeru na njenom vrhuncu. Tik pre nego što je imenovan za ambasadora.
U čemu je posebnost njegove sudbine kao pisca?
Iako je već na početku svoje spisateljske karijere bio prepoznat kao veliki talenat, Leontjev nije stekao slavu za života. Imao je i poštovaoce i odane sledbenike, ali njegova dela nisu imala širi odjek. On nije pripadao nijednom književnom taboru i nastojao je da piše u skladu sa sopstvenim idealom. Izbegavao je detaljizaciju i ironiju, tada vladajuće manire u književnosti. O visokim zahtevima koje je sebi postavljao govori i činjenica da je jedne noći spalio ciklus romana „Reka vremena”, na kojem je radio više od deset godina, prosto zato što u njemu nije uspeo da izbegne boljke od kojih je u to vreme, po njegovom mišljenju, patila ruska književnost.
Zbog čega Leontjeva danas prepoznaju kao izuzetno važnog u ruskoj književnosti?
Ono što su propustili da primete savremenici uočili su pripadnici sledećeg pokolenja ruskih pisaca – Rozanov i Berđajev odali su puno priznanje Leontjevu i kao piscu i kao misliocu, a 1912. započeto je izdavanje njegovih sabranih dela. Kasnije, u sovjetsko vreme, Leontjev je proglašen konzervativnim piscem i njegova dela bila su zabranjena.
Izvesnu hladnoću i svedenost, kako u oslikavanju karaktera, tako i u stilu, koje su smetale Leontjevljevim savremenicima, današnji čitalac shvata kao nešto blisko, kao neposredan govor rasterećen kitnjastosti, gotovo obavezne u XIX veku. Čitajući Leontjeva, nemamo utisak da čitamo o prošlosti. Naprotiv, njegove junake vidimo kao nekog ne tako dalekog i različitog od nas.
Koje su ideje ovog pisca, kao mislioca, koje korespondiraju sa našim vremenom? Šta je ono najvažnije što je anticipirao?
Rusija koja sledi svoj put, koja se ne odriče svojih veza sa Istokom, koja ne oponaša slepo Zapad i koja, i u načinu života i na planu društvenog uređenja, zadržava svoje osobenosti – to su neke od osnovnih ideja i želja ovog autora, i čini se da se nešto od toga opet pomalja na horizontu ruske politike i svakodnevice.
U svojim delima predvideo je stvaranje Evropske zajednice; mada nije koristio taj termin, najavio je globalizaciju, kao i to da će se komunizam širiti po svetu iz Rusije.
Srpskim čitaocima otkrivate ruske klasike koji do sada nisu prevođeni, a i u Rusiji, dobrim delom, doživljavaju renesansu. Imate li povratnu informaciju – kako su prihvaćeni kod nas?
Dosad je „Paideja” objavila sabrana dela Nine Berberove, Gajta Gazdanova i Konstantina Vaginova, a sa ovim ranim romanima započeto je objavljivanje sabranih dela Konstantina Leontjeva. To su potpuno različiti autori. Zajedničko im je samo to što se na velika vrata vraćaju u rusku književnost da zauzmu mesto koje im pripada. Nina Berberova je već dobro poznata našim čitaocima. Gajto Gazdanov je stekao poštovaoce u Srbiji, a zanimljiva je i recepcija Konstantina Vaginova koji je, po svemu sudeći, našao čitaoce među mladom urbanom publikom.
Koje pisce imate još u „rezervi” kao iznenađenje?
Još ne razmišljam o tome. Sabrana dela Konstantina Leontjeva, kao jedan od najznačajnijih „Paidejinih” projekata, zahtevaju veliku posvećenost. Trenutno su u pripremi drugi i treći tom od četiri predviđena, a želim da sa svoje strane doprinesem tome da se ova dela pred našim čitaocem nađu u najboljem mogućem obliku.

Ponavljanje slovenačkog scenarija?
Od našeg stalnog dopisnika
Ljubljana, septembra – Slovenija se pre 17 godina suočila sa sličnim problemima kao Crna Gora, ali je službena Ljubljana za razliku od Podgorice omogućila delu populacije sa korenima u državama nastalim na tlu nekadašnje SFRJ – da zadrži oba državljanstva. Istina, i u Sloveniji je bilo jednostranih pokušaja da se pravo na dvojno državljanstvo minira, pa je paralelno sa procesom sticanja dvojnog državljanstva u dubokoj konspiraciji obavljeno „brisanje” dela građana „južnjačkog porekla” iz registra stalnog prebivališta, što je kasnije Ustavni sud ocenio kao teško kršenje ljudskih prava.
Neobično je to što bi „tehniku” masovnog oduzimanja državljanstva sada htela da primeni Crna Gora na one za koje se ispostavi da posle 22. oktobra imaju još jedno državljanstvo. Sve to je još zanimljivije zbog činjenice da su se crnogorski eksperti prilikom usvajanja svojih zakona o državljanstvu oslanjali i na „stručnu pomoć” bivših funkcionera iz slovenačkog MUP-a koji su u Sloveniji žigosani kao najodgovorniji za „administrativno etničko čišćenje” kojim je 26. februara 1992. nezakonito izbrisano nekoliko desetina hiljada građana Slovenije iz registra stalnog prebivališta.
Između Crne Gore i Slovenije postoji još jedna sličnost – Ljubljana je, slično kao Crna Gora, početkom devedesetih godina prošlog veka bila suočena sa zahtevom dela stranaka desne provenijencije da ukine dvojno državljanstvo, ali tako da pod sankcije potpadnu samo građani iz bivših jugoslovenskih republika, ali ne i oni poreklom iz drugih zemalja sveta.
Iako je bila na pragu da sprovede „drugi krug brisanja nepoželjnih građana”, Slovenija je od tog plana odustala posle oštrih kritika evropskih institucija zbog diskriminatorske prirode predloga zakona o ukidanju dvojnog državljanstva.
Rasprava koja se na tu temu razvila između srpskih i crnogorskih funkcionera zanimljiva je i za Sloveniju, ne samo zbog velikog broja besmislica koje gotovo svakodnevno osvanu na naslovnim stranama crnogorskih, ali i srpskih medija. Čine se neverovatnim izjave poput onih da je „dvojno državljanstvo zabranjeno u EU” ili da „Crna Gora ‘više neće davati’ dvojno državljanstvo”. Kao da svi zaboravljaju da je pravo svake države da sama odredi kome će i pod kojim uslovima dati svoje državljanstvo, kao i da zvanična Podgorica praktično nema nikakvu mogućnost da sazna ko od njenih građana poseduje još nečije državljanstvo. Ova činjenica u bitnom ograničava šanse Podgorice da krene u „oduzimanje” crnogorskog državljanstva onim građanima za koje smatra da imaju „ilegalno” državljanstvo još neke države.
Oduzimanje državljanstva na način kako je najavljeno moglo bi biti izvedeno jedino diskriminacijom građana koji imaju ili su u međuvremenu dobili i srpsko državljanstvo, pošto sličan postupak „oduzimanja” državljanstva nije predviđen i za one koji imaju hrvatsko, bosansko, albansko, američko ili bilo koje drugo strano državljanstvo. Oduzimanje je gotovo nemoguće izvesti i zbog praktičnih problema, koji su nerešivi ukoliko Srbija ne pristane da Podgorici dostavi spiskove onih koji imaju i njeno i državljanstvo Crne Gore. Najzad, čak ni „otpusnica” iz srpskog državljanstva ne znači ništa ako se „ispisani” građani odluče, na primer, da se po sticanju crnogorskog državljanstva ponovo upišu u srpsko; kada je slovenačka država u jednom periodu od molioca za slovenačko državljanstvo zahtevala otpusnicu iz nekog od eks-ju državljanstava, ovdašnji advokati su klijente poučavali primerom gastarbajtera iz nekadašnje Jugoslavije koji su pored stranog uspevali da zadrže i jugoslovensko državljanstvo, zahvaljujući jugoslovenskoj diplomatiji i birokratiji. Sve su to razlozi zbog kojih nijedna ozbiljna država ne pokušava da reši ovo osetljivo pitanje jednostranim aktima, protivno volji neke druge države ili na štetu znatnog dela svojih stanovnika.
Iz novinskih napisa podgoričkih medija može se razabrati da vlast uopšte nije razradila ni šta bi se dogodilo sa stečenim pravima građana (stalni boravak, prava iz socijalnog osiguranja…) koji ubuduće ne bi imali crnogorsko državljanstvo. Šta bi se dogodilo sa tim novim „strancima” koji bi nastavili da žive u Crnoj Gori, zadržavši samo državljanstvo Srbije? Teško da bi Crna Gora u ovom veku, na putu ka EU, smela da ponovi „slovenački podvig” koji je unesrećio na desetine hiljada porodica, a zbog čega je Slovenija i dan-danas na tapetu međunarodnih organizacija koje se bore protiv kršenja ljudskih prava.

Dva pasoša bez vize iz Podgorice
Oprečne izjave predstavnika vlasti Srbije i vlasti Crne Gore o dvojnom državljanstvu ne ulivaju puno nade u mogućnost skorog postizanja sporazuma o ovom pitanju, čije bi rešenje pre svega obezbedilo brojnim građanima s obe strane srpsko-crnogorske granice da se ne osećaju kao stranci u jednoj ili drugoj zemlji.
Zoran Lutovac, ambasador Srbije u Crnoj Gori, najavio da će Beograd do sredine oktobra ponuditi Podgorici sporazumno rešenje o dvojnom državljanstvu. Međutim, Jusuf Kalamperović, ministar unutrašnjih poslova Crne Gore, već jeobelodanio da će prema njihovom predlogu dvojno državljanstvo biti izuzetak. Istovremeno je iz zvaničnih podgoričkih krugova poručeno da Srbija mora da promeni sopstveni zakon o državljanstvu ukoliko želi sporazum, jer se, kako je rečeno, njime promoviše etnički princip u dodeli državljanstva, što je za njih neprihvatljivo. Ne bude li to Srbija učinila, visoki funkcioner Demokratske partije socijalista Miodrag Vuković ne veruje, kako ističe za naš list, da će uopšte biti moguć bilateralni razgovor na ovu temu.
Ministar unutrašnjih poslova Srbije Ivica Dačić prethodno je naglasio da će srpski predlog biti usmeren ka tome da se problem što pre reši, ali nije iznosio detalje o tome na koji način bi to moglo da bude učinjeno. Zoran Žižić, lider Demokratske stranke jedinstva, za „Politiku” kaže da je iz razgovora sa predstavnicima SPS-aminulog vikenda na Žabljaku saznao da socijalisti imaju pozitivan odnos prema sticanju crnogorskog i srpskog državljanstva pod uslovima pune uzajamnosti, u skladu sa evropskim standardima i preporukama Saveta Evrope, koji ohrabruje države da u svojim zakonima predvide mogućnost sticanja dvojnog državljanstva.
Vuković, međutim, ponavlja da je srpski zakon (donet u septembru prošle godine) „potpuno suprotan pravnoj logici i međunarodnom pravu”, a da je aktom Saveta Evrope iz 1997. godine izričito zabranjeno da se državljanstvo daje po nacionalnom ključu, te da je i Savet Evrope već kritikovao taj propis jer promoviše etnički princip.
Šta je zapravo evropski standard o dvojnim državljanima? Nekadašnji predsednik Saveznog ustavnog suda Momčilo Grubač kaže da je opšte načelo za ocenjivanje nekog propisa koliko on odgovara običnom građaninu.
– Kad se pođe od tog načela, onda je jasno da je ovo rešenje koje mi imamo u Srbiji naprednije i progresivnije – podvlači Grubač, dodajući i da „nije tačno da naš zakon dvojno državljanstvo priznaje samo pripadnicima srpske nacionalnosti”, već da se dvojno državljanstvo može dobiti i po drugim kriterijumima.
Srbija je, podsetimo, izmenjenim zakonom o državljanstvu (septembra prošle godine) omogućila svim Srbima koji žive van Srbije da dobiju državljanstvo, bez odricanja od stranog državljanstva. Prema crnogorskom zakonu o državljanstvu, donetom pre nekoliko meseci, dobijanje „duplog pasoša” je izuzetno restriktivno i mogu da ga dobiju samo oni kojima jedan od roditelja ima državljanstvo neke druge države. A dvojno državljanstvo moći će da zadrže samo oni koji su ga imali do 3. juna 2006. godine, kada je proglašena nezavisnost. Inače, tamošnji ustav predviđa da građani imaju dva državljanstva najduže do 22. oktobra ove godine. Kalamperović je poručio državljanima Srbije koji žive u Crnoj Gori da će moći da uzmu crnogorsko državljanstvo pod uslovom da donesu otpust iz srpskog državljanstva.
Ti građani, njih između 30.000 i 40.000, koji imaju srpsko državljanstvo i crnogorske lične karte, po tvrdnji lidera Srpske liste Andrije Mandića već su se našli na udaru tamošnje vlasti. To nisu oni građani koji su državljanstvo stekli na osnovu prošlogodišnjih izmena srpskog zakona (za koji je lobirala SL), već ga „vuku” još iz zajedničke države.
– Brišu ih iz biračkih spiskova, jer je novim, diskriminatorskim ustavom predviđeno da pravo glasa imaju samo državljani Crne Gore. Ima među njima ljudi koji u Crnoj Gori žive i 20, 30 godina – objašnjava naš sagovornik, koji misli da se crnogorska vlast plaši biračkog prava i želi da te ljude, koji mahom glasaju za opoziciju, izbriše iz biračkog spiska.
(/slika2)Mada se biračko pravo u slučaju dvojnog državljanstva, po pravilu, ostvarujetamo gde čovek živi (pa, recimo građani Crne Gore koji su po srpskom zakonu uzeli državljanstvo Srbije nemaju pravo da glasaju na ovdašnjim izborima), ipak mnogi da crnogorska vlast strahuje da bi odobravanjem „duplih pasoša” došlo i do povećanja biračkog tela koje neće glasati za režim.
A sa čime se sreće običan građanin u situaciji kada sporazuma dve države nema može se samo naslutiti iz jednog komentara, nedavno objavljenog na sajtu B92: „Voleo bih da mi neko objasni šta je sa nama Srbima koji živimo u Crnoj Gori? Ovim mislim na nas koji smo se pre nekoliko godina, recimo šest-sedam, preselili iz Srbije. Sobzirom na to da smo morali ovde izvaditi lične karte da bismo mogli da radimo, imamo veliki problem. Crna Gora nam ne daje ni pravo na dvojno državljanstvo, niti možemo dobiti pasoše, opet u Srbiji nam ne daju pasoše zato jer nismo prijavljeni u Srbiji i nemamo lične karte?”
Nisu ni u Srbiji rešeni svi problemi Crnogoraca koji u njoj žive. Prema saznanjima Miše Đurkovića iz Instituta za evropske studije, nekadašnjeg savetnika Andrije Mandića, ovde još nisu doneti svi podzakonski akti za primenu zakona.
Govoreći načelno o pravima onih koji imaju dvojno državljanstvo, profesor Momčilo Grubač, nekadašnji predsednik Saveznog ustavnog suda, ističe da oni ne bi trebalo da imaju sva prava državljanina jedne odnosno, druge države. Uostalom, ni prema srpskom zakonu, Crnogorci sa dvojnim državljanstvom nemaju jednaka prava, kao što nemaju ni jednake dužnosti (npr. služenje vojnog roka). Detalji koji proizilaze iz ove situacije regulišu se zakonom, odnosno sporazumom. Međutim, u ovom trenutku dvojno državljanstvo za građane Srbije i Crne Gore je, prema njegovim rečima, prevashodno političko pitanje.
–Političari o običnom građaninu očigledno malo vode računa, već pre svega o svom političkom interesu, a građaninu kako bude – kaže ovaj pravnik i posebno ukazuje na to da dvojno državljanstvo običnim građanima donosi brojne pogodnosti. U srpsko-crnogorskom slučaju, naročito, jer mi imamo porodice i imovinu u obe države.
Biljana Čpajak
-----------------------------------------------------------------------
Preko prebivališta do dvojnog državljanstva?
Mnogi građani u Srbiji, odnosno u Crnoj Gori, nalaze se u začaranom krugu i nemaju odgovore na brojne nedoumice u vezi sa sopstvenim statusom. Tako je jedan od građana komentatora na tekst objavljen na sajtu napisao da će najgore proći Crnogorci u Srbiji koji nemaju uverenje o srpskom državljanstvu, već samo prebivalište u Srbiji. Crnogorsko neće dobiti jer ne mogu da dobiju otpust iz srpskog državljanstva, ocenjuje ovaj građanin i postavlja pitanje šta će Srbija učiniti sa ljudima koji su se našli u ovakvoj poziciji.
Srbija i Crna Gora u državnoj zajednici su sa BiH 2003. godine potpisale ugovor o dvojnom državljanstvu. Prema tom sporazumu, da bi neko stekao dvojno državljanstvo, između ostalog mora da ispunjava sledeće uslove: da je navršio 18 godina, da ima prijavljen boravak, najmanje tri godine na teritoriji države ugovornice čije državljanstvo stiče, odnosno ako je u braku s državljaninom te države ugovornice najmanje godinu dana; da se iz njegovog ponašanja može zaključiti da će poštovati pravni poredak države ugovornice čije državljanstvo stiče...
-----------------------------------------------------------------------------
Do državljanstva Srbije stiže se bez odricanja
Svi Srbi koji žive van Srbije mogu da dobiju državljanstvo matične države bez odricanja od stranog državljanstva.Uslov za dobijanje takvog srpskog državljanstva, prema Zakonu o državljanstvu, izmenjenom 24. septembra 2007. jeste da podnosilac zahteva bude punoletan i da je poslovno sposoban, kao i da potpiše izjavu da Srbiju smatra svojom državom.
Državljaninom Srbije smatra se i crnogorski državljanin koji je 3. juna 2006. godine (kada je crnogorski parlament doneo odluku o nezavisnosti) imao prijavljeno prebivalište na teritoriji Srbije, ako podnese zahtev i pismenu izjavu da se smatra državljaninom Srbije. Oni građani Crne Gore koji nisu imali prijavljeno prebivalište u Srbiji u trenutku osamostaljivanja Crne Gore mogu da dobiju srpsko državljanstvo pod olakšanim uslovima koji važe za sve građane bivših članica SFRJ.
U trenutku odvajanja Crne Gore govorilo se da će, ukoliko Srbija i Crna Gora zaključe sporazum o dvojnom državljanstvu praktično još pola miliona ljudi imati pravo na drugi pasoš: oko 260.000 Crnogoraca koji žive u Srbiji i oko 200.000 građana Crne Gore koji se izjašnjavaju kao Srbi. Kao što je poznato, mnogi su to pravo iz srpskog zakona iskoristili, podstaknuti raznim pobudama, od emotivnih do egzinstencijalnih.
B. Č.
-------------------------------------------------------------------
Sabiranje i oduzimanje
Gledišta Žižića i Vukovića su suprotna i kad je reč o crnogorskim zakonskim rešenjima. „Crna Gora mora da ima restriktivnu politiku, što je princip koga se drže sve, posebno male države”, tvrdi Vuković, naglašavajući da će Crna Gora to pitanje pokušati da reši principijelno. Na to Žižić odgovara da „mala država treba da sabira svoje državljane, a ne da ih rasteruje”, a da je suština odnosa vlasti prema dvojnom državljanstvu strah od Srbije.

Kravata – ukras oko vrata
Umete li da vežete kravatu? Iako ovaj modni detalj danas nije tako popularan kao nekada, skoro svaki muškarac u svom ormanu ima bar jednu kravatu koju nosi u svečanim prilikama. Ukoliko je loše vezana, izgužvana ili isprljana, može da pokvari utisak o vama. Dužina kravate bi trebalo da bude podešena tako da njen vrh doseže do kopče na kaišu pantalona. Vodite računa i o tome da ne bi smela da vas guši: ako u okovratnik košulje možete da stavite dva prsta, kravata je dovoljno zategnuta.
Iako na prvi pogled izgleda komplikovano, kravatu nije teško vezati. Početnicima se preporučuje da vežbaju pred ogledalom. Kravatu stavite oko vrata, tako da njen širi deo bude na desnoj strani, ako ste desnoruki, odnosno na levoj, ako se više služite levom rukom. Da bi vezana kravata bila odgovarajuće dužine, njen širi kraj trebalo bi da bude duplo duži od užeg. Širi kraj prebacite preko užeg, zatim ga obmotajte oko užeg dela kravate, provucite kroz dobijeni otvor i kravata je vezana. Preostaje vam samo da je zategnete i izravnate čvor.
Najveća greška koju muškarci prave jeste da kravatu, kada je jednom vežu, nikada više ne razvezuju, već samo popuste čvor i zavezanu je skidaju preko glave. Na taj način se višestruko skraćuje njen vek. Da bi duže trajala, najbolje je da je skinete tako što ćete je razvezati na isti način kao što ste je i vezali, naravno – obrnutim redosledom. Kako bi se ispravili nabori nastali prilikom nošenja, kravatu izravnajte prstima, a zatim je urolajte u labavu rolnu i ostavite na ravnoj površini. Ukoliko je čuvate okačenu na vešalici, na njoj mogu ostati tragovi na mestu na kojem je bila presavijena. Ako je mnogo izgužvana, možete je i ispeglati, mada se to ne preporučuje. Svilene i kravate od poliestera trebalo bi peglati mlakom peglom, vunene srednje zagrejanom, a za pamučne podesite visoku temperaturu. Kravatu okrenite na naličje, prekrijte tankom čistom pamučnom krpom i pažljivo peglajte, deo po deo, kako ne biste napravili nabore na njoj. Na isti način je ispeglajte i sa lica, a zatim ostavite na ravnoj površini da se ohladi.
Kravate se danas najčešće prave od svile i mrlje sa njih se teško skidaju. Isflekano mesto nikada nemojte trljati, već nečistoću samo upijte čistom krpom. Svilu ne bi trebalo prati: tako ćete sa nje ukloniti mrlju, ali će na kravati ostati još veća fleka – od vode. Najbolje je odneti je na hemijsko čišćenje, mada će tada, zajedno sa flekama, zauvek nestati i njen karakteristični sjaj, a može se dogoditi i da joj boja izbledi. Ako se ipak odlučite da prljavštinu uklonite pranjem, kravatu potopite u mlaku vodu sa blagim rastvorom sapunice i ostavite da odstoji desetak minuta. Možete je lagano istrljati, ali je ne smete cediti. Isperite je čistom vodom, umotajte u čist peškir i ostavite da se osuši na ravnoj površini.

Pješačac, biser Skadarskog jezera
Virpazar – Nedaleko od Virpazara, na ulazu u Godinjski zaliv, nalazi se malo stenovito ostrvo Grmožur. Jedva tridesetak metara u prečniku, nosi čak tri imena – pored zvaničnog, nazivaju ga i crnogorskim Alkatrazom ali i Ostrvom zmija. Poreklo prvog imena je jasno. U vreme stare Crne Gore crnogorski vladari tu su smestili zatvor za svoje političke neistomišljenike ili protivnike. Priče govore da su tu zatvarani isključivo neplivači.
Nije jasno poreklo drugog imena. Poznati ornitolog Andrej Vizi kaže da na Skadarskom jezeru ima belouški, ima i krupnih smukova, a na kamenjarima priobalja živi i najopasnija otrovnica Evrope – poskok, ali da na Grmožuru, osim belouški, drugih zmija nema.
– Posećujući Grmožur od 1972. godine primećivao sam po dve-tri zmije, isključivo belouške, poznate i pod imenom „ribarice” i ništa više. Možda ima nešto u priči da je šezdesetih godina neki filmski autor snimao „ostrvo zmija” a Grmožur je dobio tu počasnu ulogu (navodno su zmije, naravno neotrovne, nahvatane i donesene na ostrvo radi snimanja i zadržane tu nekoliko dana).Manje je poznato da je Grmožur izvanredno zanimljiv ornitološki objekat i da bi pre trebalo da nosi ime Ostrvo ptica – veli Vizi.
Decenijama je Grmožur, taj zapušteni crnogorski Alkatraz, bio jedina atrakcija na ovom delu Skadarskog jezera, u zalivu jednog od najlepših crmničkih sela Godinja.
Od pre nekoliko godina, njemu uz rame je i stotinak metara udaljeno izletište Pješačac, koje se nalazi na pola sata plovidbe od Virpazara prema Murićima i Albaniji. Plovidba u ovo doba godine je atraktivna. Prolazi se kroz pravi tunel od trskekroz tepih od lokvanja.
Na Pješačcu je Radovan Vukašević iz Virpazara stvorio pravi mali izletnički raj u kamenu.
– Kada sam započinjao ovaj porodični biznis pre 20 godina, malo ko je bio na mojoj strani, pa i ukućani. Čudili su se šta to pokušavam da napravim u nepristupačnoj goleti do koje se može dopreti jedino jezerom. Sada me svi tapšu po ramenima, koja su mnogo muke videla dok su, preko jezera, dovukla sav ovaj silni kamen, kaže Vukašević.
Po njegovim rečima, ova sezona je bila nešto lošija od prethodne, ali je siguran da će je izvući septembar i oktobar.
Pješačac je naročito popularan za jednodnevne izlete. Ovde preko agencija uglavnom dolaze stranci da uživaju u domaćoj hrani, plaži i netaknutoj prirodi. Objekat od oko 400 kvadrata sagrađen je u starom crmničkom stilu od kamena i drveta. Ispod njega su dva mola za prihvat brodića i čamaca.
Pješačac može da primi do 150 posetilaca za koje se sprema tradicionalna hrana ovog kraja – prženi i suvi jezerski krap, kozji sir, masline, domaće crmničko crno i belo vino. Vukašević je doneo i agregat i osvetlio Pješačac. Povremeno jezersku noćnu tišinu i sablasni muk Grmožura, zapljusnu nežni zvuci gitare i tiha pesma.

Ljuti boj za vlast
Od našeg stalnog dopisnika
Ljubljana – Nedelju dana uoči slovenačkih parlamentarnih izbora zakazanih za 21. septembar, dakle od subote u ponoć, slovenačko zakonodavstvo zabranjuje objavljivanje istraživanja javnog mnjenja, odnosno raspoloženja birača prema pojedinim strankama i partijskim prvacima. Zato slovenački mediji žure da publikuju poslednje predizborne prognoze. Ljubljansko „Delo” u tekstu pod naslovom „Oštra bitka za primat” obećava da će istraživanje pulsa birača objaviti u subotu, tik pred isticanje roka, dok je komercijalna POP TV saopštila rezultate svoje ankete, prema kojoj bi vladajući SDS (socijaldemokrati Slovenije Janeza Janše) dobio 27,9 odsto glasova, a njihov glavni rival – socijaldemokrati (SD, reformisani komunisti na čijem čelu je prvak opozicije Borut Pahor) – oko 25,9 odsto.
„Zajednički imenilac je da Janšin SDS za dlaku vodi ispred Pahorovog SD-a”, a obe partije su „daleko odmakle pred drugom grupom stranaka”, piše list. Premijer Janša je juče na istu temu kazao da mu je „teško da komentariše pojedinačne ankete, ali svima je zajednička karakteristika da je SDS na prvom mestu”. Njegov oponent Borut Pahor tvrdi da rezultati ispitivanja javnog mnjenja pokazuju da su ljudi svesni odgovornosti.
„Očigledno, jedna afera nije uticala na javno mnjenje”, tvrdi Pahor povodom nedavnih Janšinih optužbi na račun opozicije da je „izdajnička” jer je preko finskih novinara „oblatila slovenačkog premijera i državu” lansiravši sve prljavštine sa primanjem mita kako bi se zaključio posao oko kupovine finskih oklopnjaka 8x8 marke „patrija” za Slovenačku vojsku. Pahor je dodao da ga raduje što su njegovi demokrati „u igri za pobednika na izborima”. Janša, sa svoje strane, naglašava da mu je potrebna pobeda sa velikom razlikom „s obzirom da najveći konkurenti najavljuju da će sastaviti vladu čak i ako izgube na izborima”.
Prognozirajući sebi upečatljivu pobedu, Janša najavljuje i da će posle izbora sklopiti široku razvojnu koaliciju. Janšin pomirljivi predizborni apel objašnjava činjenica da istraživanja volje birača pokazuju da se može desiti da izborni prag od četiri odsto ne preskoče neki od aktuelnih Janšinih partnera u vlasti, poput Nove Slovenije (NSi) Andreja Bajuka, za koju bi se prema trenutnim merenjima odlučilo svega 2,1 odsto glasača, kao ni SLS (slovenački narodnjaci Bojana Šrota), koje bi na izbornom listiću zaokružilo jedva 3,9 odsto birača. Ukratko, Janši može da se desi da, čak i ako ubedljivo pobedi, ostane „kratak” za partnere sa kojima bi mogao da očuva vlast posle 21. septembra. Odanost mu obećava jedino sadašnji ministar odbrane Karl Erjavec, šef slovenačkih penzionera (DeSUS), partije kojoj je u izgledu da osvoji oko devet odsto glasova, mada je iz predizborne kampanje sve jasnije da se unutar stranke odvijaju gadna trvenja između Erjavca i viđenijih članova stranke.
Otuda Janša dve nedelje uoči izbora najavljuje da računa na nove partnere, u prvom redu na partiju slovenačkih nacionalista (SNS) Zmaga Jelinčiča, koji je u poslednjih mesec dana okrenuo ćurak, pa osvaja poene napadima na levičarsku opoziciju (koju je podržavao), bezrezervno braneći Janšu u aferi „Patrija”. Istraživanja pokazuju da je Jelinčiču jačanje profila političara – tvrdog desničara i nacionaliste, uz nepopustljivost prema Romima (koje uporno naziva „Ciganima”), pozivanje Izbrisanih „na ples, na kojima će im Zmago svirati na puškomitraljez”, zahtevi da Slovenija sebi priključi delove hrvatske teritorije – doneli nikad veću popularnost kod onih birača koji napuštaju kolebljivu NSi zajedno sa SLS. Jelinčič, koji je uvek kuburio sa prelaskom izbornog praga, ovog puta mirno čeka izbore jer mu analitičari najavljuju skor od oko sedam odsto glasova.
U konačnom zbiru nije nemoguće da razjedinjene partije levog centra posle izbora uspeju da formiraju vladu uprkos Janšinom trijumfu. Tako stranka Zares (u prevodu: uistinu, stvarno), koju vodi Gregor Golobič, kadrovik nekadašnjeg LDS-a Janeza Drnovšeka, može da računa na 9,3 odsto glasova, dok veoma okrnjeni LDS (koji je napustio deo poslanika i formirao Zares, a deo je otišao u Pahorov SD) na čelu sa Katarinom Kresal ima šansi da ostane u parlamentu – u ovom trenutku bi za LDS glasalo 4,1 odsto birača. Gotovo je izvesno da će izvan parlamenta ostati partija Lipa, koju su načinila tri poslanika otcepljena od Jelinčičevog SNS-a.
Postizborna kombinatorika zavisiće, dakle, od uspešnosti i rejtinga tri partije – Pahorovog SD, Golobičevog Zaresa i LDS Katarine Kresal – koje su se već dogovorile o neformalnoj postizbornoj koaliciji i najavile da neće ući u vladu čiji bi mandatar bio Janša. Partija penzionera, u tom slučaju, može da posluži kao jezičak na vagi, a zanimljivo je da je Janši afera „Patrija” pomogla da popravi rejting, posebno otkako je sa TV Slovenija zavapio u pravcu „izdajničke opozicije”: – Pustite me da pošteno pobedim!

Od gusara do Madone
Jaz – Krajem petnaestog veka – kaže legenda – hiljadu naoružanih Paštrovića odazvaše se pozivu Kotorana da im pomognu u borbi protiv Turaka. Žestoki obračun u odbrani drevnog bokeljskog grada, završi se paštrovsko-kotorskom pobedom. Vraćajući se preko Mrčeva polja, paštrovski dobrovoljci ugledaše kod plaže Jaz usidrenu gusarsku, tursku galiju i krenuše ponovo u juriš. Od zadobijenog plena sazidaše gradić nasred Paštrovića, na hridi koja je duboko zašla u more. Svako od dvanaest paštrovskih plemena dobi po jednu kuću na ostrvu, koje povezaše s kopnom i koje dobi ime Sveti Stefan, po istoimenoj crkvi zaštitnici grada. Tek će u drugoj polovini dvadesetog veka ostrvo postati „turistički svetac” u kojem će odmarati najpoznatije svetske zvezde filma, književnosti, politike, šou biznisa...
Nedaleko od plaže Jaz, usred Mrčevog polja, predstavnici jednog drugog primorskog plemena, Grblja, mnogo kasnije od upada gusara, na uzvišenju usred prostrane ravnice podigoše kamene kuće koje su im služile za odmor u vreme poljskih radova. Lepo naselje koje je odavno napušteno, dobi naziv „Sveti Stefan na suvom”. Podugo je u opticaju bila ideja da se ono u „kompleksu Jaz” pretvori u turistički gradić, ali je sve ostalo u pričama.
Jaz sa svojom dugačkom sitnozrnastom plažom i ravnicom u neposrednom zaleđu bio je najvažnija crnogorska turistička tema sredinom sedamdesetih godina. Svetska banka za obnovu i razvoj prihvatila je tada da finansira tri mamutska projekta na jadranskoj obali – Bernardin kod Portoroža, Babin kuk u Dubrovniku i Jaz kod Budve. Uslov je bio da republike tadašnje SFRJ obezbede polovinu sredstava potrebnih za realizaciju projekata, a ostalo je davala, pod veoma povoljnim uslovima ova svetska finansijska institucija. Slovenci i Hrvati su na vreme obezbedili novac i sagradili elitne hotele, a Crnogorci su projekat, pošto je stvar propala, prodali. Kažu, mada zvanično nije rečeno ni koliko je novca za „crteže” uzeto, ni od koje države, da je po njemu izgrađen jedan turistički grad u nekoj od arapskih zemalja. A projekat je u brdovitom pojasu oko Jaza predviđao naselje sa 5.500 kreveta, za to vreme supermoderne sadržaje uz plažu, pa i hipodrom prema „Svetom Stefanu na suvom”.
Jaz je decenijama u vreme procvata sindikalnog turizma bio kamperska zona. Na velika zvona, oglasio se u predvečerje lanjske turističke sezone. Ovde su, što je predstavljalo i turističku i muzičku senzaciju, 115-minutni koncert održali „rok dinosaurusi”. Grbljanin Svetozar Marović glavni je „krivac” za dolazak „Rolingstonsa” na Jaz.
Turistički ugled Budve u svetu je porastao, ostale su lepe uspomene, ali i veliki plato na Jazu, do kojeg su pre koncerta opštinari doveli dobar asfaltni drum, vodu i jaku struju. Uveliko se prošle jeseni spekulisalo da će Jaz, a posebno ta „koncertna baza” i prostor oko nje, biti brzo prodat za skupe pare. Stranim investitorima koji ne pitaju za cenu kada je ovaj deo Jadrana u pitanju. Jaz je, međutim, i dalje jedna od najpoželjnijih „turističkih udavača”. Ko će je „isprositi” i kada još se ne zna. Jedno je, međutim, izvesno – tamo gde su lane nebo nad Jazom „palili” „Rolingstonsi”, za dve nedelje nastupiće ultimativna kraljica pop muzike – Madona. Biće to 25. septembra. Madona Luiza Čikone, četrdesetdevetogodišnja Max (samo za prijatelje), bila je preskupa za Beograđane i Zagrepčane. U štampi se spekulisalo da su Budvani i njihovi inostrani sponzori (čitaj graditelji skupih hotela i turističkih naselja) ponudili traženih 14 miliona evra. No, kako je saopšteno pre neki dan, nastup Madone koštaće 7,5 miliona dolara i platiće ga – sponzori. Oni, koji investiraju u skupe objekte na ovom području. Opet se „krivac” zove Svetozar Marović.
Madona, najprodavaniji ženski pop umetnik dvadesetog veka, čije se bogatstvo procenjuje na oko 400 miliona dolara, stiže za koji dan na Jaz. A kada će graditelji, ostaje da se vidi.

Dva plemena
Dakle, radikali suse raspolutili i u parlamentu sada postoje dva „plemena” istog porekla: „Napred, Srbijo” i „Srbijo, ne mrdaj nikud dok se vojvoda ne vrati iz Haga, ili ne naredi drugačije”. Dobro, de.
Znači, sada osim u hemiji i fizici, i u Srbiji postoje „slobodni radikali”, izuzev onog što godinama duva kontravetar u sheveningenske vetrenjače?! Lepo, nema šta.
Toma Nikolić iz cele te priče, polako ali sigurno, izlazi kao apsolutni pobednik. Čujem da ga već proglasiše za velikomučenika i stožera zdrave srpske desnice?! Alal mu vera. Čovek se mudro distancirao od vojvode, kuma i do juče zajedničke politike i već postade faktor mira, stabilnosti i mudrosti u Srbiji, regionu, svetu, vaseljeni... Načinio korak u stranu od svega što je doskora govorio i činio, kleo, proklinjao i anatemisao – i ops, eto ga u korpusu proevropske bratije. Puna je aktuelna vladanjemu sličnih...
Ali, kapa dole Tomi. Jednostavno, znao je kako da zajaše bumerang koji mu se vratio i da na njemu, evo, stigne do neslućenih nebeskih visina.
No, verujte, nemam ja baš ništa protiv Tomislava Nikolića. Politika je to, a u njoj se priča i pamti od danas do sutra, ako i toliko potraje.
Nesumnjivo jeste najumnija glava koju su radikali jednoglasno odrubili u petak, na sastanku predsedništva stranke. Nije im prva, verujem ni poslednja. Isekli su granu na kojoj su, bogme, udobno sedeli i sad...
E, sad zaista mogu samo da kunu, leleču i tuže. Možda da u nekom od narednih brojeva partijskog glasila „Velika Srbija” objave sabrana dela Radete, Jovanovićke i Pop Lazićke: „Kletve, zdravice i kolede po poslovniku i van njega”.
Samo, pre toga da utvrde je li Toma američki, engleski ili francuski špijun?! Mislim, sve tri su saglasne da špijun jeste, samo nikako da se dogovore čiji je ponajviše.
Muževniji deo predsedništva SRS-a je takođe uveren u Nikolićevo subverzivno delovanje, s tim što oni tipuju na domaću manufakturu zvanu BIA, smatrajući da dojučerašnji „kalif umesto kalifa” nema kapaciteta za stranu agenturu.
A, do juče su, rekoh, zajedno i viđali i lovili špijune u svakom trećem građaninu Srbije. Ih, koliko su samo lepih inkvizitorskih lomačica potpalili na čelu s Tomom, a danas ovako?! Postade čovek: voda za vatru koju je nekada raspirivao...
Više ništa ne razumem?! Doduše, nema šta tu mnogo da se razume.
Ako su već Ivica, Palma i dr Krkobabić postali iskrene „šengen meraklije”, što pa ne može Toma Nikolić?!
Ako je već u knjižicu demokratskih mudrosti ušla misao prepodobljenog gorepomenutog jagodinskog Martina Lutera Kinga: „Da se patriotizam ne sipa u traktor”, mogu i nevernom Tomi da se zaborave rani(ji) radovi.
More, bolje da ćutimo, ovo je još i podnošljivo. Možda se u sledećem naletu demokratije javi Gorica Gajević, sa željom da nas povede napred.
A, mi poverujemo...

Šahisti i šahistkinje
Nedavno je vodeća ruska šahistkinja otkrila novi kontinent rekavši da u šahu ne odlučuje fizička superiornost muškaraca, a na pitanje da li šahisti i šahistkinje treba i dalje odvojeno da se takmiče – potvrdno je odgovorila. Znači, šah nije bacanje kamena s ramena, nema odvojenih škola, fakulteta za žene i muškarce, ali treba da ostane tako kako je. A tako je otkako je izmišljeno pravilo taknuto-maknuto. U prilikama kada su istovremeno održavani turniri za žene i muškarce, često je bivalo da se šahisti posle završetka partije oslobađaju napetosti i zamora prepričavanjem veselih zgoda iz partija sa turnira šahistkinja. Čuveni velemajstor, ozlojeđen pošto je njegova učenica izgubila partiju, predložio je da se donese zakon kojim bi se ženama zabranilo da igraju šah: „Uverićete se, ako se ne donese zakon, one će i dalje igrati.” Priznati šahovski stručnjak objašnjavao je da žene nemaju osećaj „percepcije prostora”, a džangrizavi, manje se oslanjajući na nauku, ne popuštaju – to je zato što ne mogu pet sati da ćute, a tim gore što partije sad traju sedam sati.
Ne da se druga strana, potežu i Njegoša: „Iz grumena velikoga lafu izić trudno nije...”; to jest, mnogo je više šahista. I to je tačno, i Njegoš je u pravu. I nije samo to: žene kad se naigraju šaha, kad se primaknu zrelim godinama spuste se sa oblaka na zemlju, a muškarci bi barem na šahovskoj tabli da ratuju, da se igraju, da se nadmudruju.
Na Kalemegdanu ne igraju šah penzionerke, one rade korisne kućne poslove...
Čehinja Vera Menčik prva je šahovska šampionka. Držala je titulu najbolje šahistkinje od 1927. do 1944. Igrala je na najvećim turnirima, sa najboljim šahistima toga vremena. Na primer: protiv šampiona Evea jedna pobeda, jedan poraz, sa velemajstorom Reševskim jedna pobeda, dva remija... Ne pomaže! Kad je na turniru u Moskvi (1935) velemajstor Pirc izgubio od Menčikove godinama su njegovi suparnici, to pamtim, o tome zlurado šaputali.
Nije kako je bilo. Godine 1957.održana je Prva šahovska olimpijada za šahistkinje, trideset godina pošto se zbila Prva šahovska olimpijada (za muškarce). Posle smrti Vere Menčik FIDE je sprovela sistem takmičenja za pojedinačno prvenstvo sveta za šahistkinje.
Primaklo seneko drugo vreme. U osnovnoj školi u selu Pavliš, nedaleko od Vršca, dogodilo se da su devojčice daleko bolje igrale šah od dečaka. U domovima pionira u Gruziji devojčice su zasenile dečake. Nona Gaprindašvili i Maja Čuburdanidze stekle su šampionske titule. Nona Gaprindašvili postala je predsednica olimpijskog komiteta svoje zemlje. Obe su učestvovale ravnopravno, tu negde, na turnirima muškaraca. Baš lepo, ko bi rek'o (Malo ironije, tek da se zna). A onda je zasijala Judit Polgar. Tišina, prestala čuđenja. Judit Polgar za vreme igre ćuti, ne govori. Pet sati, sedam sati. Na svoj konto upisala je veliki broj imena najboljih šahista sveta, imena šampiona. Umešala se među krokodile. Proizvodi partije – lepotice. Svojim primerom odgovorila je na pitanje da li i zašto šahisti i šahistkinje treba da se takmiče zajedno ili odvojeno.
I, šta se to dogodilou selu Pavliš? Šahovski majstor Milorad Kapelan, nastavnik u osnovnoj školi, uspeo je da njegovi učenici zavole šah. (Koliko nas je izabralo životni put pod uticajem dobrih ili loših nastavnika!)
Devojčice iz Pavliša proslavile su svoje selo, prve su stekle fakultetske diplome, bile među najboljim šahistkinjama Jugoslavije.
Dakle, selo Pavliš i Judit Polgar.

Taksisti uče engleski
Novopečeni taksisti ubuduće će, pored položenog testa o poznavanju ulica, morati da govore najmanje jedan strani jezik, da znaju osnovne pojmove o kulturnim i istorijskim znamenitostima, smeštaju i aktuelnim događanjima u glavnom gradu. Ova pravila u početku će važiti samo za vozače koji tek počinju da se bave taksiranjem, dok će iskusni taksisti imati vremena do 2012. godine da se naviknu na nov sistem rada.
Neki taksisti već su krenuli na kurseve stranih jezika, i to engleskog, italijanskog i nemačkog, a mnoga taksi udruženja počela su da nabavljaju „evro 3 ” motore koji će već od sledeće godine postati obavezni.
Stanija Višekruna, zamenik gradskog sekretara za privredu, kaže da je Pravilnik o autotaksi prevozu, donet još 2005. godine, predvideo da do kraja ove godine sva taksi vozila starija od 15 godina moraju da poseduju „evro 3” motore. Ona ističe da će ostali uslovi iz Pravilnika zaživeti najkasnije za četiri godine.
– Da bi mogli da rade, taksisti će morati da imaju sertifikat o položenom ispitu iz jednog stranog jezika, a u svim vozilima moraće da budu ugrađeni digitalni taksimetri kako bi putnici dobijali fiskalne račune i imali mogućnost da vožnju plate karticama – objašnjava Stanija Višekruna i dodaje da će do 2012. godine sva taksi vozila morati da imaju i GPS uređaje.
Dodatni uslov za dobijanje dozvole za taksiranje biće i petogodišnje iskustvo upravljanja motornim vozilom, a taksisti će morati da voze automobile koji zadovoljavaju estetske i tehničke standarde. To znači da će vozila morati da budu klimatizovana, a Pravilnik takođe obavezuje vozače na nova pravila ponašanja, tako da će neljubazni taksisti koji odbijaju vožnje i cenkaju se sa putnicima konačno postati prošlost.
Iz Sekretarijata za privredu demantuju tvrdnje pojedinih udruženja da će taksisti morati da nose uniforme i naglašavaju da će svaka taksi asocijacija moći samostalno da odluči o oblačenju zaposlenih.
Pojedina udruženja već su počela da se pripremaju za uvođenje novih pravila. Tako je „Alo taksi” prvi uveo GPS sistem, koji vozačima omogućuje da u svakom trenutku znaju gde se nalazi vozilo, a pored lakšeg snalaženja obezbeđuje im i veću sigurnost na poslu. Iz ovog udruženja poručuju da će već za desetak dana njihovi korisnici vožnju moći da plate i karticom, što su najavili i u „Nacionalnom taksiju”, čiji vozači su dužni da nose uniformu i ne smeju da odbijaju vožnju, bez obzira na relaciju.
Branko Vitorović, koordinator Granskog sindikata vozača i autotaksi prevoznika „Nezavisnost”, kaže da će taksisti poštovati nova pravila jedino ukoliko im Grad finansira uvođenje savremene tehnologije u vozila.
– Zašto bismo mi kupovali GPS i digitalne taksimetre? Ti uređaji ukupno koštaju oko 1.800 evra, a služe isključivo da bi nas Grad kontrolisao. Pa, ako hoće da nas kontrolišu, neka plate. Mi smo ionako prezaduženi, a mnogi taksisti rade po deset sati dnevno, sedam dana nedeljno da bi pokrili troškove i vratili dugove – zaključuje Vitorović.

Zemljotres jačine 5,7 stepeni Rihterove skale pogodio Čile
Zemljotres jačine 5,7 stepeni Rihterove skale pogodio je danas Čile, saopštio je Evropsko-mediteranski seizmološki centar (EMSC).
Epicentar zemljotresa bio je 39 kilometara severoistočno od glavnog grada Santjaga sa oko 4,8 miliona stanovnika.
Do sada nema izveštaja o eventualnim žrtvama ili šteti, preneo je Tas.

Vučić priredio večeru za predsednika Crne Gore
Predsednik Srbije Aleksandar Vučić ugostio je na večeri predsednika Crne Gore Jakova Milatovića, koji boravi u zvaničnoj poseti Srbiji.
„Poželeo sam dobrodošlicu predsedniku Crne Gore Jakovu Milatoviću, uveren da otvaramo novo poglavlje u odnosima između naših zemalja i bratskih naroda", napisao je Vučić na Instagram nalogu "budućnostsrbijeav".
Prethodno je Milatović na svečanom prijemu u Crnogorskoj kući u Beogradu, poručio da, nakon poseta Evropskim institucijama i sedištu NATO u Briselu, dolazi u Beograd "u nameri da da doprinos revitalizaciji političkih odnosa dve zemlje".
Milatović je danas stigao u zvaničnu dvodnevnu posetu Srbiji, a na aerodromu "Nikola Tesla " u Beogradu dočekao ga je prvi potpredsednik Vlade i ministar spoljnih poslova Srbije Ivica Dačić.
Kako je najavljeno, Milatović će se sutra, uz ceremonijalni doček ispred Palate Srbija, sastati sa predsednikom Srbije Aleksandrom Vučićem, a nakon toga i sa predsednikom Narodne skupštine Vladimirom Orlićem.
Predviđeno je da predsednik Crne Gore u okviru posete položi venac na Spomenik neznanom junaku na Avali uz vojne počasti, kao i da položi cveće ispred Osnovne škole "Vladislav Ribnikar".

U Indiji 15 mrtvih zbog monsunskih kiša
Najmanje 15 ljudi poginulo je na severu Indije u poplavama i klizištima izazvanim monsunskim kišama, a Nju Delhi je zabeležio rekordnu količinu padavina u jednom danu u poslednjih 40 godina, saopštle su danas tamošnje vlasti.
U Nju Delhiju, gde su putevi bili potopljeni, palo je 153 milimetra kiše, najviše u jednom julskom danu za 40 godina.
Pošto meteorološke službe predviđaju još jedan dan jake kiše, vlasti su naložile da škole u Nju Delhiju budu sutra zatvorene.
Mediji su preneli da je 15 osoba poginulo u protekla 24 sata u šest indijskih saveznih država na severu.
Planinske države su najteže pogođene. Prijavljena su klizišta na oko 700 puteva.
Period monsuna u Indiji traje od juna do septembra i svake godine ima žrtava i pričinjena je materijalna šteta, prenosi Tanjug.

Zelenski još nije doneo odluku da li će prisustvovati samitu NATO-a u Viljnusu
KIJEV – Ukrajinski predsednik Volodimir Zelenski još nije doneo konačnu odluku da li će ići na samit NATO-a u Viljnusu, izjavila je danas potpredsednica ukrajinske vlade za evropske i evroatlantske integracije Olga Stefanišina.
Ona je za ukrajinske medije rekla da će konačna odluka Zelenskog o prisustvu samitu NATO-a biti doneta u zavisnosti od završnih dokumenata tog skupa na kojima se još radi, preneo je TAŠ.
Generalni sekretar NATO-a Jens Stoltenberg rekao je ranije da će Zelenski prisustvovati prvom sastanku Saveta Ukrajina-NATO na marginama samita.
Stoltenberg, međutim, nije obećao da će tokom samita u Viljnusu Ukrajina biti pozvana da se pridruži NATO-u nakon što se neprijateljstva u zemlji završe.

Teško do neradne nedelje u trgovinama
Tri godine posle Crne Gore, još jedna zemlja u našem okruženju zabranila je rad nedeljom. U Hrvatskoj je pre nekoliko dana stupio na snagu novi zakon o trgovini prema kojem će prodavnice nedeljom biti zatvorene. Zabrana ipak nije potpuna, jer trgovci mogu odabrati 16 nedelja u godini tokom kojih bi eventualno mogli da rade. Radno vreme od ponedeljka do subote samostalno će određivati trgovac, ukupno do 90 sati sedmično.
 
U Srbiji se nedelja po pravilu tretira kao neradni, odnosno dan za odmor. U Savezu samostalnih sindikata trgovine Srbije podsećaju da u zakonu ipak treba da piše da je nedelja dan odmora, a ne da je „po pravilu dan odmora”, kako je prema važećem zakonu. Naglašavaju i da zahtev da se zabrani rad prodavnica nedeljom u Srbiji ne znači zalaganje za manje rada, jer prema zakonu radna nedelja traje pet dana, sedmično se radi po 40 časova, a rad nedeljom nije regulisan.
Radoslav Topalović, predsednika Saveza samostalnih sindikata trgovine, podseća da je u zemlji trenutno angažovano oko 300.000 trgovaca koji u proseku mesečno zarade oko 54.000 dinara, što je otprilike na nivou iznosa minimalne potrošačke korpe.
– Neosnovane su procene poslodavaca da će biti manji promet u radnjama ako nedelja i državni praznici budu neradni dani, jer će se kupci u istom obimu snabdevati radnim danima. Kupac koji je rešen da pazari neki proizvod, kupiće ga ili dan ranije ili dan kasnije. Zato, ti prigovori nisu utemeljeni. Drugo, ukidanjem nedelje kao radnog dana neće biti smanjena potreba za angažovanjem radnika, već naprotiv, više njih biće potrebno da radi, recimo, subotom i ponedeljkom, jer će tada biti i više prometa – smatra Topalović. Podseća da početak i kraj radnog vremena nije stvar kolektivnog pregovaranja nego je Zakonom o radu regulisano da radna nedelja traje 40 časova. Zato je ovaj sindikat tražio da se izmeni taj propis kako bi nedelja bila neradni dan, a da izuzete budu samo institucije koje su od javnog značaja i moraju da rade nedeljom. Od prve inicijative prošlo je  sedam godina, ali niko nije bio voljan da se ozbiljnije time pozabavi, ni Socijalno-ekonomski savet, ni Ministarstvo za rad i zapošljavanje, jer su to institucije kojima su sindikati podnosili inicijative.
Savez samostalnih sindikata je na tu temu svojevremeno čak i anketirao radnike, a analiza je pokazala da većina zaposlenih ne želi da radi nedeljom.
– Nisam siguran da bi sada, u naletu ove inflacije, isto tako razmišljali. Verovatno bi pristali da rade nedeljom za veću naknadu. Zato podržavamo inicijativu da se rad nedeljom plaća kao i državni praznik, da dnevnica bude 110 odsto tog dana – dodaje Topalović. Navodi da onaj ko mora na posao nedeljom zaista treba da bude više plaćen, zato što više radi i nije sa porodicom.
Podsećanja radi, onaj ko radi nedeljom ne ostvaruje po zakonu pravo na uvećanu platu, sem u slučaju da to nije uređeno aktom između poslodavca i zaposlenog. Fiksno uvećanje zarade nije prepoznato jer je poslodavcima data mogućnost da rad organizuju kako njima odgovara. Stručnjaci za radno pravo naglašavaju da zbog uvećanja zarade za rad nedeljom ne bi bilo neophodno menjati Zakon o radu, jer je naš propis ekstenzivan u tom delu, pa je opštim aktom moguće predvideti razloge za uvećanje plate koja nije opisana u samom zakonu. Kako je ranije za „Politiku” objasnio Bojan Urdarević, profesor radnog prava na Pravnom fakultetu u Kragujevcu, ne postoji nikakva zakonska prepreka da se sa postojećim zakonom predvidi dodatno plaćeni rad i da se utvrdi iznos uvećanja zarade nedeljom.
– Samo, to niko neće da radi, jer ne postoji zakonska obaveza – naveo je on.
Predstavnici sindikata smatraju da neradna nedelja ne bi mogla da prouzrokuje nove otkaze, jer u trgovini već postoji manjak radne snage, ali poslodavci ipak tako ne misle. Strahuju od pada prometa i profita, smanjenja zarada, otpuštanja radnika u sektoru maloprodaje, nezadovoljstva potrošača...

Milatović: Cilj posete Srbiji revitalizacija političkih odnosa
Predsednik Crne Gore Jakov Milatović poručio je večeras, na svečanom prijemu u Crnogorskoj kući u Beogradu, da, nakon poseta Evropskim institucijama i sedištu NATO u Briselu, dolazi u Beograd „u nameri da da doprinos revitalizaciji političkih odnosa dve zemlje”. Prisustvo predsjednika Vučića na mojoj inauguraciji 20. maja, ministra Dačića na Samitu u okviru Procesa saradnje u jugoistočnoj Evropi u Podgorici 27. juna, i ova moja prva poseta Beogradu u tako kratkom vremenskom periodu upravo idu u prilog unapređenju odnosa dve države”, naglasio je Milatović.
Ukazao je na to da je revitalizacija političkih odnosa važna za unaprjeđenje ekonomskih odnosa, što ima za rezultat direktne benefite za privredu i građane dve zemlje, navodi se u saopštenju iz Kabineta crnogorskog predsednika.
Milatović je podsetio da je Srbija Crnoj Gori ubedljivo najveći trgovinski partner, sa robnom razmenom od 764 miliona evra prošle godine, što predstavlja petinu ukupnog prometa robe sa inostranstvom. Srbija je za nas i najveće turističko tržište. U 2022. ostvareno je 435 hiljada dolazaka turista iz Srbije u Crnu Goru, što je udeo od 21 odsto od ukupnog broja dolazaka stranih turista. Kada govorimo o strukturi, najviše noćenja ostvarili su turisti iz Srbije, i to nešto iznad 3 miliona ili 25,5 odsto od ukupnog brojaâ€ś, rekao je Milatović. Dodao je da je Srbija prošle godine bila i najveći strani investitor u Crnoj Gori sa 137 miliona evra ili 12 odsto ukupne vrednosti stranih direktnih investicija, što je u odnosu na 2021. povećanje od 80 odsto.
Uprkos podacima koje sam izneo, sa Srbijom, koja je naš najznačajniji ekonomski partner, Crna Gora nema odnose na nivou ambasadora i to ne iz tehničkih razloga, već političkih, dve zemlje nemaju zajedničke granične prelaze, kao što imamo sa Bosnom i Hercegovinom i sa Albanijom, platni promet predstavlja ozbiljnu poslovnu barijeru, naše Mešovite komisije za rešavanje ovih naizgled tehničkih pitanja se ne sastaju godinama unazad, a nikada nije održana zajednička sednica Vlada dve zemlje, konstatovao je Milatović. On je poručio da su, uprkos svim izazovima, veze između građana i privrede Crne Gore i Srbije ostale jake i da je stoga odgovornost ali i obaveza na državnicima dve zemlje da te odnose ne remete, već da ih unapređuju. Istakao je da, osim tradicionalnih veza i bliskih odnosa, Crnu Goru i Srbiju trajno povezuju zajednički ciljevi, pre svega regionalna stabilnost i članstvo u Evropskoj uniji.
„Posvećenošću ovim ciljevima dajemo dobar zamah proevropskom razvoju Zapadnog Balkana. Uveren sam će politički odnosi Crne Gore i Srbije ići uzlaznom putanjom u periodu pred nama i da će to biti dobar zamajac za dodatno unapređenje ekonomskih, kulturnih i sveukupnih odnosa, rekao je Milatović. On je ukazao i na značaj jačanja veza sa zajednicom Crnogoraca u Srbiji i njihove povezanosti sa Crnom Gorom.
Kako je najavljeno, Milatović će se sutra, uz ceremonijalni doček ispred Palate Srbija, sastati sa predsednikom Srbije Aleksandrom Vučićem, a nakon toga i sa predsednikom Narodne skupštine Vladimirom Orlićem.
Predviđeno je da predsednik Crne Gore u okviru posete položi venac na Spomenik neznanom junaku na Avali uz vojne počasti, kao i da položi cveće ispred Osnovne škole „Vladislav Ribnikar”, prenosi Tanjug.

Najstariji studentski dom na Balkanu
Najstariji studentski dom na Balkanu nalazi se baš u našoj prestonici. Davne 1926. godine kralj Aleksandar je nameru da izgradi „kuću” za studente izrazio sledećim rečima: „Nada mi je da će dobri a siromašni đaci iz svih naših krajeva, izgradnjom doma blizu njihovih fakulteta, biti oslobođeni na taj način svakodnevnih materijalnih teškoća i dobiti više pregnuća da se temeljno spreme za poslove kojima se misle odati”.
Tako su 1927. godine studenti dobili prvo utočište, nazvano „Kralj Aleksandar Prvi”, u istoimenom bulevaru, mada je roditeljima današnjih akademaca ovaj dom ostao u sećanju kao „Lola”, kako je preimenovan posle Drugog svetskog rata.
Sa istog mesta ova četvorospratnica, čije arhitektonske karakteristike su zamisao čuvenog Georgija Pavloviča Kovaljskog, i danas odaje gospodstvenu pojavu kojom podstiče želju za oplemenjivanjem novim saznanjima.Svrstan u prvu kategoriju, „Kralj Aleksandar Prvi” useljava najuspešnije studente. U trci za 190 soba ovog doma učestvuju uglavnom Arhitektonski, Medicinski i Filološki fakultet, ali i obližnji Elektrotehnički, Mašinski, Pravni i fakulteti koji su smešteni na Studentskom trgu.
Kuhinja ove akademske kuće je jedna od najopterećenijih jer blizina većine gradskih „visokih” škola navodi studente drugih domova da svakodnevno utole glad baš ovde, mada oni ne zaobilaze ni komercijalni restoran, koji se nalazi u sastavu doma.
Sobe za studente su ukusno i funkcionalno nameštene. Veliki broj polica i pisaći sto, kao i prijatna i mirna atmosfera u ovom domu čine da je, kako kažu oni koji ovde borave, najbolja koncentracija za učenje upravo u sobi. A ionako je malo mesta u klimatizovanoj domskoj čitaonici.
Upravnik doma Radislav Mitrić, kaže da se pravilnik o kućnom redu ovdepotpuno poštuje.
– Važno je da se zna da su studenti u Beogradu da bi se obrazovali, a ne da bi gluvarili. Veseli glasovi su uvek poželjni, ali za one koji nemaju obzira prema kolegama ovde nema mesta – kaže Mitrić.
Tanja Starović, studentkinja novinarstva, kaže da je druženje najlepše po sobama.
– Za pet godina sam promenila mnogo soba i ko zna koliko cimera. Baš svi su mi postali prijatelji – otkriva ona.
Posete su moguće od sedam do 24 sata, a za goste „na noćenju” se mora dobiti odobrenje cimera i uprave. Svaka soba ima kupatilo, telefon i čajnu kuhinju. Uskoro će biti uvedenbesplatan internet, a studenti se nadaju i računarskoj sali.
Ove godine problem je sa uslugama sobarica, jer cimeri nisu bili saglasni oko izdvajanja 300 dinara mesečno, koliko košta održavanje jedne sobe.
Posteljina se menja jednom nedeljno, veš se odnosi u domsku perionicu, a usisivač je na svakom spratu.
Poslednja velika adaptacija doma urađena je 1998, a svake godine se sprovodi uobičajeno sanitarno krečenje. Unutrašnja fasada je dovedena u besprekorno stanje, a kada stigne saglasnost Zavoda za zaštitu spomenika biće ulepšana i spoljna.
Potkrovlje ovog doma je renovirano u luksuzne apartmane, koji će se koristiti u programima međunarodne razmene postdiplomaca i profesora, ali i u komercijalne svrhe. U periodu odmora ovaj dom raspolaže sa više od 20 odsto slobodnog kapaciteta pa se pretvara u hostel u kome noćenje košta oko 2.000 dinara. Studentske organizacije koje se bave razmenom studenata ostvarujupopust na tu cenu.
Jednomesečni smeštaj u dvokrevetnim sobama budžetski studenti plaćaju 1.138 dinara, u trokrevetnim 1.070, u četvorokrevetnim 1.020 dinara, a jedina jednokrevetna soba košta 1.200 dinara. Mladi koji studije provode u ovoj „lepuškastoj staroj dami”, kako ovu zgradu mnogi doživljavaju, kažu da im ona uliva staloženost i svečan pogled na život pred sobom, baš kao što se kralj Aleksandar i nadao.

Praznik svadbarskog kupusa u Mrčajevcima
Mrčajevci – Slobodan (46) i Slavko Aleksić (43) prevalili su dalek put da bi se na kraju sedmice u Mrčajevcima takmičili u kuvanju svadbarskog kupusa i o svom trošku gostili svakog ko sedne kraj njihovog lonca. Stariji od braće iz Brčkog u svojoj kafani u tom gradu čitave godine na jelovniku ima ovaj srpski specijalitet, a od 2004. redovan je učesnik „Kupusijade” u Mrčajevcima.
– Juče smo podelili 200 porcija kupusa. Među gostima je bila desetina Brčaka koji su ovde došli specijalno zbog „Kupusijade”, ali mnogo više namernika koje ne poznajemo – priča nam Slobodan, dok ispija prvu jutarnju rakiju.
Brčaci su samo jedna od ukupno 38 kulinarskih posada koje su proteklog vikenda odmerile kuvarsku veštinu na šestoj „Kupusijadi” u Mrčajevcima. U tom zbiru je i osmoro meštana, za koje je priređeno posebno takmičenje, pod nazivom „Celo selo kuva”.
Nije baš celo, ali mnoge su kuće zažarile ognjišta pod tremovima, nadajući se gostima, ili da bi se ukućani sami počastili.
Među takmičarima je bilo i jedno sasvim neočekivano društvo koje, po definiciji, nije na glasu po gostoprimljivosti. Čuvari Okružnog zatvora u Čačku, na čelu sa upravnikom Živoradom Brankovićem, podigli su šatru, odredili umerene cene tvrdeći da je zatvor „neprofitna organizacija”, ali nisu stigli dalje od polufinala. Ispali su uz obrazloženje da njihov automat za točenje piva ne može da se podvede pod „srpski etnostil”.
Ratari u Mrčajevcima, gde je srpska prestonica kupusa, nisu srećni zbog cene ovogodišnjeg roda – pet dinara kilogram – i to im kvari ovaj praznik. Na drugoj strani, mast je postala skupa kao vosak.
– Lane u ovo doba kilogram kupusa vredeo je čak između 25 i 35 dinara. Sada je samo kupus jeftiniji, sve drugo je skuplje. Sedam dana pred ovo takmičenje, kilogram masti mogao se nabaviti u našem selu za 60 dinara, dok je u subotu masti bilo samo u jednoj čačanskoj prodavnici i to po ceni od 150 dinara – priča nam Branimir Jevtović Gugovac (43), jedan od najveštijih kuvara svadbarskog kupusa u Šumadiji, i opisuje nam kakva je kompozicija jednog lonca od 80 litara:
– Tu staje oko 45 kilograma kupusa, koji se kiselio oko dve sedmice. Između se ređaju komadi mesa – osam kilograma goveđeg, pet svinjskog, tri ovčijeg, kilogram graonika, pet kilograma masti, tri kilograma luka i sve od začina što ide uz to – veli Jevtović.
Žiri je juče, od podneva pa dalje, kusao i većao koga od 18 finalista da proglasi „Zlatnim loncem”, dok je publika svoje favorite određivala i po ceni. U mrčajevačkim kafanama, kojih ima čak 34, porcija kupusa koštala je 250 dinara, dok je pod šatrama podignutim samo za ovu priliku, ne računajući onu iz Brčkog, u subotu uveče porcija pala na diskontnih 50 dinara.
(/slika2)Do svog dinara došao je ovih dana i fudbalski mezimac ovog dela Šumadije. FK „Orlovac” je svoje igralište, u tri dana „Kupusijade”, izdao trgovcima svim i svačim, po principu: dužni metar tezge – 1.000 dinara. Direktor kluba Miodrag Milošević kaže da je izdat 371 metar, verujući da je ovde bilo tezgi bar koliko na Saboru trubača u Guči. Novac će dobrodoći kako bi se klub oslobodio nekih pređašnjih obaveza, a ukoliko to ne bude dovoljno tu je za pripomoć novi predsednik „Orlovca”, pevač Miroslav Ilić.
U danima „Kupusijade” ovde su, po običaju, održane poljoprivredne izložbe i smotre, a dele se i nagrade. Najbolji traktorista je Radovan Čekanović iz Katrge, najlepšeg pastuva i fijaker ima Branko Kaluđerović iz Preljine, najbolju kobilu odgajio je Miloš Pajić iz Preljine, dok Bato Ćumurović iz Baluge gaji najbolje mlade konje.
Na izložbi rasnih krava sve tri prve nagrade osvojili su Mrčajevčani, Momo Tresač (krave), Milorad Filipović (prvotelke) i Nenad Jevtović (junice). Najuzorniji povrtar u ovom delu Srbije jeste Danilo Brković (Trbušani), najveću glavicu kupusa (šest kilograma) odgajio je Radomir Lazović, iz Zablaća, čiji su suseljani osvojili još tri prva mesta: Miloš Vučković za najveću površinu pod kupusom, Dragutin Zarić za najveći prinos i Bojan Ćurčić za prvorazrednu tehnologiju.
U kulturno-umetničkom programu na letnjoj pozornici, od petka do nedelje, igralo je i pevalo 800 izvođača.

Sve boje i ukusi ravnice
Vrbas – Uz zvuke frula, dvojnica, dipli, gajdi, gusala, tamburica, begeša, prodorne i gromke glasove izvornih pevačkih grupa, uz stare ritualne igre, natpevavanje, šale i doskočice, besede i zdravice – protekla je smotra folklornih tradicija Vojvodine, koja je minulog vikenda okupila u Vrbasu oko 1.000 učesnika iz pedesetak mesta i još toliko kulturno-umetničkih društava sa područja Bačke, Banata i Srema. U tom velikom kolopletu tradicije, tokom tri festivalske večeri, našli su se sledbenici, „duha starih vremena”, koji su svojim atraktivnim nastupima dočarali publici kako se nekada živelo, radilo i ratovalo, svadbarilo i bećarilo, venčavalo i krštavalo, veselilo, ašikovalo i tugovalo.
Na ovoj svetkovini etnokulture i nacionalne baštine predstavili su deo svoje prošlosti i duhovnih obeležja pripadnici svih naroda i manjinskih etničkih zajednica Vojvodine. Prožimali su se, tako, na ovoj maratonskoj reviji „u slavu porekla i zavičaja”, šumadijski „Moravac”, mađarski „Čardaš”, crnogorski „Oro”, krajiške „Ojkače”, bunjevačka „Dužijanca”, kupreška „Ganga”, šokačke „Poklade”, glamočko „Gluvo kolo”, slovačke „Svadbarske igre”, podgrmečko „Prelo”, ukrajinski „Hopak”, te otegnuti i vrcavi sremački, bački i banatski bećarci.
Potvrđeno je i ovoga puta, kako je za „Politiku” ocenio etnomuzikolog Nice Francile, da je upravo ta vojvođanska šarolikost folklornog nasleđa neprocenjivo vredan dragulj tradicije kakvim se malo koji region na svetu može podičiti.
– Posebno raduje i ohrabruje činjenica što je u kulturno-umetničkim družinama sve veći broj mladih koji sa puno entuzijazma i ljubavi neguju izvornost folklorno-muzičkog stvaralaštva svojih predaka i krajeva iz kojih vuku korene. Ovo je najbolji primer internacionalizacije svih istinskih tradicionalnih vrednosti različitog etničkog porekla i njihovog stapanja u jedinstveni, a ipak raznovrstan, folklorni milje –ocenjuje za naš list sekretar Saveza amatera Vojvodine Savo Mučibabić.
U okviru 30. jubilarnog festivala folklornih tradicija Vojvodine priređen je i mini-sajam starih zanata, kao i prezentacija tradicionalne kuhinje naroda i manjinskih nacionalnih zajednica iz ovog dela Srbije. Na izložbenim i prodajnim štandovima našle su se najrazličitije upotrebne i ukrasne rukotvorine kao što su keramički predmeti i grnčarija, tkanja, vezovi, hekleraji, unikatna odeća i obuća. A na improvizovanim trpezama nacionalnih kuhinja, čak i onima bez naročitog apetita, bilo je teško da odole i ne probaju makar zalogaj iz obilja ponuđenih đakonija.
Petko Koprivica

Večeras počinje Bitef
Ovogodišnji 42. Bitef, koji prati podnaslov „ Tragikomedija – tragedija našeg vremena”, biće otvoren večeras (20 časova)u beogradskom „Sava centru”. Selektorski tandem Jovan Ćirilov i Anja Suša u glavni program uvrstili su deset predstava, među kojima su čak tri domaća ostvarenja.Prestižni pozorišni festival otvoriće francuska trupa „Kompanija 111” sa predstavom „Manje više beskonačno”, u režiji Fila Soltanofa.
Pored zvanične selekcije, 42. Bitef obeležiće veliki broj pratećih programa – Šoukejs, Bitef na filmu, Bitef polifonija, kao i Specijalni program koji će biti održan pod sloganom „Istina u pozorištu”.
Bitef će i ovog septembra imati čast da bude domaćin velikom broju stranih gostiju. Spisak je dugačak, za sada je dolazak potvrdilo čak 80 inostranih pozorišnih stvaralaca, kritičara, teatrologa... Gosti dolaze iz Jermenije, Austrije, Rusije, Poljske, Brazila, Bugarske, Finske, Francuske, Bugarske, Češke, Turske, Amerike, Slovačke... Učesnike, novinare i goste festivala očekuju mnogobrojna iznenađenja u okviru programa Afterten. Festivalski informativni centar, koji će i ovoga puta biti smešten u foajeu Pozorišta na Terazijama, biće otvoren 24 časa.
Internacionalni žiri 42. Bitefa čine: Hans-Tis Leman, (predsednik), Konstanca Makras, Marija Karaklajić, Mia David i Katarina Pejović.
Pored nagrada o kojima odlučuje internacionalni žiri, biće dodeljena i tradicionalna „Politikina” nagrada za najbolju režiju, o kojoj će odlučivati: pozorišni kritičar Muharem Pervić (predsednik), Radojica Džunić, zamenik urednika Kulturne rubrike, Ana Tasić, pozorišni kritičar, Jelena Kajgo, baletski kritičar, i Borka Trebješanin, novinar. Nagrada – slika našeg poznatog umetnika Velizara Krstića –biće uručena 6. oktobra, u Svečanoj sali Politike.

„Dragulj Medine” ponovo u knjižarama
Kontroverzni roman američke autorke Šeri Džons „Dragulj Medine” ponovo će se naći na rafovima knjižara u celoj zemlji. U Beogradu možda već danas, a do kraja sedmice i u knjižarama svih većih mesta u Srbiji.
Kako je Tanjugu rekao vlasnik izdavačke kuće „Beobuk” Aleksandar Jasić, on je tako odlučio jer smatra da je to dobro i za Islamsku zajednicu u Srbiji (kojom rukovodi glavni muftija Muamer Zukorlić), koja se žestoko usprotivila prodaji ovog štiva u Srbiji, kao i za čitaoce koji su jedini kompetentni da prosuđuju i, naravno, za izdavača.
Jasić kaže da je, uprkos povlačenju romana iz prodaje, knjiga mogla da se kupi na ulici i na ponekom sajmu po dvostruko višoj ceni.
Prema njegovim rečima, ubrzo posle povlačenja knjige, na srpskom i tržištima susednih država pojavili su se „piratski” primerci koji su se prodavali pod firmom „Beobuka”.
Uz to, mnogi tabloidi ali i ozbiljni srpski listovi su u nastavcima objavljivali najprovokativnije delove romana bez odobrenja izdavača, dodao je Jasić navodeći da su najčešće ti delovi bili istrgnuti iz konteksta.
Roman „Dragulj Medine” izdavač je samoinicijativno povukao iz prodaje pošto je Islamska zajednica u Srbiji sa sedištem u Novom Pazaru ocenila da je reč o delu koje na pornografski način opisuje život Aješe, sedme i, kako se veruje, najomiljenije žene proroka Muhameda.
Ova islamska zajednica smatra da je pisanje o Muhamedu van svete knjige Kuran svetogrđe i uvreda za svakog pripadnika islamske vere jer se sve njegove žene, a imao ih je 12, smatraju majkama muslimana.
S druge strane, stručna javnost – ugledni orijentalisti, književnici, kritičari, izdavači i u najvećem broju čitaoci, osudili su povlačenje knjige, smatrajući da u demokratskom društvu niko, pa ni verska zajednica, nema prava da sprovodi cenzuru.
O slučaju „Dragulj Medine”, od nadležnih državnih organa oglasio se samo ombudsman Saša Janković koji je, posle odvojenih razgovora sa Jasićem i muftijom Zukorlićem, zaključio da se „u Srbiji knjige pišu i objavljuju slobodno”.
Janković je u saopštenju dostavljenom javnosti naveo da su svi dužni da poštuju osnovna ljudska prava i slobode, a da državni organi imaju obavezu da ih štite i omogućavaju njihovo sprovođenje. „U demokratskom društvu slobodnih građana i njihovih zajednica, uključujući i verske, prava svakoga ograničena su pravima drugih, što zahteva toleranciju i poštovanje različitosti”, ukazao je Janković.
Samo sticaj okolnosti uticao je da objavljivanje spornog romana kontroverzne autorke, inače novinarke kojoj je ovo prvi roman, svetsku premijeru doživi u Beogradu pošto je najveći američki izdavač „Rendom haus” odustao od najavljene promocije.
Ova ugledna američka izdavačka kuća saopštila je, naime, da je od izdavanja knjige odustala u strahu od izražavanja muslimanskog nezadovoljstva na nasilan način.
Američka fondacija „Lengam” saopštila je neposredno posle toga da naslove te izdavačke kuće neće uzimati u obzir prilikom dodela svojih nagrada sve dok sporna knjiga ne bude objavljena. U „Langumu” je saopšteno da ovakav kukavičluk „Rendom hausa” zaslužuju najoštriju kritiku.
Prema najavama koje se mogu naći na portalima najvećih svetskih on-lajn knjižara, poput britanskog „Bukselera”, Beograd, ipak, neće ostati usamljen.
Britanska izdavačka kuća „Gibson skver” kupila je prava na izdavanje ovog dela i tako postala prva kuća koja će taj roman objaviti na engleskom jeziku.
Uz to, Džonsonova će u njihovoj organizaciji tokom oktobra gostovati u najvećim gradovima u Britaniji i zemljama Komonvelta, kao i na najvećem sajmu knjiga u Frankfurtu. „Dragulj” će, prema tim najavama, biti objavljen i u Americi u izdanju „Beaufort Books”, zatim Italiji (Newton and Compton), Nemačkoj (Pendo Verlaga), kao i u Mađarskoj.
Do kraja godine i početkom naredne, „Dragulj” će čitati u Rusiji, Brazilu, Makedoniji, Španiji (na španskom i baskijskom jeziku), Finskoj, Danskoj, Poljskoj, a pregovori o otkupu prava vode se u Holandiji i Švedskoj.

Udarac na „poslovne ikone Srbije”
Da li je hrana kod nas jeftinija ili skuplja nego u okruženju, koliko je i koje blagodeti građanstvu tranzicionih zemalja donela zaštita konkurencije, odnosno kontrola monopola i gde se krije đavo što prazni novčanike po Srbiji?
Ovo su samo neka od pitanja na koje bi odgovor struke rado čuo i običan svet (proteklih dana dodatno zbunjen ponovo vaskrslom raspravom – ima li ili nema monopola u Srbiji) i samo neke od tema koje će ove nedelje, u organizaciji Saveza ekonomista Srbije i Crne Gore i srpskog Udruženja korporativnih direktora, na Miločerskom ekonomskom forumu, okupiti oko 450 ekonomskih teoretičara i praktičara.
Mada priznaje da teorijski razlozi idu u prilog kontroli monopola i da je razvijene privrede praktikuju zbog sprečavanja zloupotrebe monopolskog položaja i razvoja konkurencije, profesor Dragan Đuričin, predsednik Saveza ekonomista Srbije, u obimnom uvodnom referatu za ovo savetovanje, između ostalog, navodi svoje argumente zašto baš u Srbiji to i ne bi trebalo raditi kao drugde – u razvijenom svetu. I zašto bi Srbija prema svojim monopolistima trebalo da bude manje kapriciozna i rigidna.
U slučaju Srbije „đavo je, kaže, u detalju”, a problem vidi u načinu na koji se monopoli kontrolišu.
Profesor je zabrinut što u uslovima još niske privredne aktivnosti država administrativnim merama sputava razvoj kompanija koje, po njegovoj oceni, najviše doprinose oživljavanju privredne aktivnosti i koje naziva „poslovnim ikonama Srbije”.
– Više naših najboljih preduzeća koja predstavljaju poslovne ikone Srbije ima značajno tržišno učešće, ali ne zbog svoje strategije uništavanja konkurencije u prethodnom periodu ili zbog zloupotrebe monopolskog položaja već zbog tranzicione stagflacije i investicione kratkovidosti, kao ključnih karakteristika privrednog ambijenta.
Stoga, po Đuričinu, nije racionalno da kompanije koje su, kako kaže, „preživele geopolitičku kataklizmu, država kažnjava u periodu geopolitičke konsolidacije i ekonomskog oživljavanja”.
Dok javnost poziva državu na žešću antimonopolsku borbu i priželjkuje da konačno neko bude i kažnjen zbog zloupotrebe monopolskog položaja, profesor Đuričin ocenjuje da su kazne ne samo drakonske (do 10 odsto godišnjeg prihoda), već se i neadekvatno vezuju za ukupan prihod, „koji ne mora biti u korelaciji sa efektom eventualne zloupotrebe monopolske pozicije”.
– Može se desiti besmislena situacija, da preduzeće koje ima gubitak postaje dužnik po osnovu kazne za zloupotrebu monopolskog položaja. Plaćanje kazne kao procenta od ukupnog prihoda, u tom slučaju, dovelo bi do značajne dokapitalizacije preduzeća, odnosno do sužavanja njegove poslovne moći, strahuje prof. Đuričin, ukazujući i na opasnost od rasta „troškova održavanja privatne svojine”, kad oni koje Komisija za zaštitu konkurencije okvalifikuje monopolistima treba da dokažu da to zapravo nisu.
Na najave države da će domaću antimonopolsku regulativu upodobiti evropskim standardima, Đuričin odgovara kritikom što kontrola monopola nije u skladu sa nekim tranzicionim zakonima i tranzicionom politikom.
– Na primer, privatizacija određenih preduzeća je obavljena nezavisno od stepena njihove tržišne koncentracije u trenutku privatizacije. Naknadno uvođenje argumenta monopolske pozicije za strane investitore znači retroaktivnu meru. Ova situacija može da dovede do seljenja aktivnosti privatizovanih preduzeća, smanjenja nivoa investiranja ili do dekuražiranja potencijalnih investitora.
U prilog tezi da kontrola monopola ne bi trebalo da bude tako „rigidna” u ovoj tranzicionoj fazi, profesor ocenjuje da ponašanje preduzeća u granama veće koncentracije ne utiče suštinski na rast inflatornog pritiska, ukazuje da još postoji problemi u tehničkoj analizi monopolske pozicije (kad je reč o definisanju relevantnog tržišta i podacima za izračunavanje indeksa koncentracije) i konstatuje da veličina i kadrovska ekipiranost regulatornog tela uopšte nisu u skladu sa ambicijama zakonodavca.
A šta onda profesor Đuričin državi predlaže?
– U ovoj fazi tranzicije, kada ona gubi ritam, regulativa ne sme biti kontraproduktivna, odnosno, ne sme sužavati priliku za razvoj, već mora biti fino tempirana. Jedna od mera u ovoj oblasti može biti korišćenje instituta koji pravna teorija i praksa EU dobro poznaju – instituta „uslovnog odobravanja koncentracije”. Kod starih grana kod uslovnog odobravanja koncentracije dominiraju strukturne mere, dok kod novih grana dominiraju mere za disciplinovanje ponašanja preduzeća – kaže Đuričin.
Predstojeći skup biće prilika da koplja na ovu vruću, ali i druge značajne tranzicione i posttranzicione teme – od geopolitike, preko investicija, konkurentnosti, novih finansijskih instrumenta do etike u korporativnom upravljanju ukrste teoretičari, praktičari i regulatori, među kojima i predsednici komisija za zaštitu konkurencije Srbije, Crne Gore, Hrvatske i Slovenije.
Vesna Jeličić

Metan izazvao požar
Vrbas – Metan iz kanalizacionih cevi uzrok je dve uzastopne eksplozije, a potom i požara, kada je prošlog ponedeljka u potpunosti uništena stara prizemna kuća sa poslovnim prostorom – prodavnicom igračaka i magacinom tehničke robe za domaćinstvo, u naselju Vinogradi u Vrbasu. To je nedvosmisleno utvrđeno tokom višednevne ekspertize koju su obavili stručnjaci Instituta za tehnologiju zaštite pri novosadskoj Višoj tehničkoj školi, sa doktorom Draganom Karabasilom na čelu, pa su tako odagnane sve sumnje o mogućnosti namernog podmetanja vatre.
U ovoj nesreći teške telesne povrede – opekotine opasne po život zadobili su supružnici Vuk (38) i Draženka (33) Grmuša, čije je zdravstveno stanje još kritično. Oni su stradali kada su, čuvši prvu detonaciju u gluvo doba noći, istrčali iz susedne porodične zgrade da vide šta se dešava, a potom su pod silinom naredne eksplozije bačeni u plameno grotlo, ali su ih susedi blagovremeno izvukli i spasli od sigurne smrti.
Prema rečima doktora Karabasila, da bi se precizno utvrdile sve okolnosti pod kojima je došlo do ove nesreće, predstoji još analiza vodenog rastvora metana pronađenog u kanalizacionim slivnicima i šahtama, da bi se saznalo da li je gas eksplodirao usled prekomerne koncentracije na malom prostoru, ili je to inicirano visokom temperaturom ili nekim varničenjem. Predstojeće analize, takođe, treba da daju odgovor i na pretpostavke da veliko prisustvo metana u kanalizaciji ima veze sa obližnjim izvorištem „žute vode“ bogatom sumpornim jedinjenjima koja, pod određenim uslovima, mogu da imaju i zapaljiva svojstva.
P. Koprivica

ČUVARI PATRIOTSKE NEVINOSTI
Rastureno je još jedno neraskidivo kumstvo. Šešelj je bacio teško prokletstvo na Nikolića, a ovaj još nije sasvim razvezao jezik. Vojvoda beše za njega nedostižna politička zvezda, sve dok mu robijanje nije „iskrivilo svest”.
Može biti da za takvo stanje stvari i nije bio potreban status patetičnog sužnja, kojitribunalu i ostatku srpstva stalno preti novim rigoroznim dijetama i testamentima. Šešelj je i ranije bio nadaren za spektakularna mahnitanja, pa ih je i činio na radost i zgražavanje dela javnosti sklonog da se njime bavi.
Ali, testija se nosi na kladenac dok se ne skrši. I sada je pitanje čija se razbila. Dok se radikali, podeljeni na mrzilačke frakcije bacaju blatom i drugim supstancama na svoje doskorašnje saborce, čaršija uživa. Svašta se tu može čuti i videti, osim Aleksandra Vučića, koji se izgleda stropoštao u tešku postkumovsku depresiju. Tako je prva dva dana postao „zvezda prelaznog roka”, a posle se preobličio u neodlučnog kalkulanta koji nije u moći da presaldumi kome će kumstvu da se odazove.
Vučić primenjuje strategiju adolescenta kad mu se razilaze roditelji. Mrzi i voli oboje, najradije bi ostao sam i tako ih kaznio, ali nema kud da se dene. Neko od kumova će se prihvatiti starateljstva nad njim, očekujemo da takvu odluku gensek radikala ovih dana obznani kao svoju.
U prošli petak Nikolić je, sve s plačevnim Delićem i ostalima, izbačen iz stranke. Označen je kao izdajnik radikalske „ideologije”, a samim tim i srpstva. Kako je to uopšte mogućekad je Toma bio atestiran za raspodelu takvih ocena? Naravno da je moguće, jer je „rečnik uvreda” samo u jednoj glavi, koja smišlja šta će koji srećnik da odvali pred srpskom patriotskom publikom.
Toma je do pre nekolikosedmica bio neprikosnoveni uzor rodoljublja, a danas je izdajnik. Njegovim delom će se, svojim suptilnim ocenama, baviti gospođa Radeta i ostale zvezde jezičke radikalske sekcije. Tako je ispalo da je staza slave, s monopolom da se čuva čast otadžbine, sasvim blizu deponije sa izdajničkim otpadom.
Jeste Nikolić učinio krupnu stvar u razbijanju šešeljizma, ali je to samo prvi korak. Tek sada se jasno vidi da je u vremenima svog najvećeg uspona i on govorio Šešeljevim jezikom, ne mogavši da mu se odupre, bez hrabrosti da menja tekst koji je morao da deklamuje. Ponegde je tuđe lekcije „obogaćivao” svojim iskricama, ali je to bilo suviše stidljivo. Rukopis velikog manipulatora, poznat iz nj”egove neizlečive skribomanske pomame, nije bilo moguće sakriti.
Kao Šešeljev zamenik, Nikolić je doslovce ponavljao morbidne dosetke svoga kuma o Zoranu Đinđiću, a pre toga o Slavku Ćuruviji. Bio je spreman da dokazuje svaku zaumnu Šešeljevu izjavu kao lozinku srpstva i da se zbog toga posvađa i sa samim sobom.
Sve je to trpeo dok se moglo, a onda je logično objasnio raskid sa svojom šizofrenom pozicijom, otkidanje od sijamske uloge Šešeljevog alter ega: „Ja mogu da podnesem sve, ali ovo više ne mogu!”
Potpuno razumljivo i čak nije preterano kasno. Sastanak Centralne otadžbinske uprave bio je poučan u svakom pogledu. Ali je u toj anatomiji rascepa najveselije Šešeljevo pismo iz Haga, kao poučan neoinkvizicijski akt. Taj smandrljani dopis pun je ideologije, paranoje i stranih službi. Nikolić, zamislite, nije niko drugi, nego plaćenik i agent neke špijunske agencije. Da li je ona strana ili naša, za vojvodu odavno nije važno, njemu su svi osim njega neprijatelji, ako ne i on sam sebi.
Kako su to strane službe mogle da razbiju SRS ako je ona, po legendi, „čedo domaće SDB”? Možda upravo zbog toga, jer stranci rado rasturaju ono što mi s mukom stvaramo. Bilo bi zanimljivo znati kako je tekla Nikolićeva evolucija od čuvara ključa radikalske patriotske nevinosti, do izdajnika koji je tu nevinost izgubio među prvima. Ili je to možda bila revolucija, iznenadna promena naravi pod uticajem neke sile kojoj smerni Toma nije mogao da odoli?
Tek će se znati šta je sve Nikolić bio dok smo mislili da je zamenik Šešelja. Iz otadžbinske centrale se spremaju da obelodane neke finansijske, a i erotske afere u kojima je Toma bio vodeći model. Navodno je spopadao „stranačke koleginice”, što i ne bi bilo nikakvo čudo. Ko bi im uopšte odoleo?
Kad se javi Vučić, a i ako se ne javi, imaćemo novu stranku u srpskom političkom teatru. Ona će biti valjda negde na desnom centru, gde inače ima dosta guranja. Nikolić će biti blizak Koštunici i Velji Iliću, s kojima je bio u ljubavi i pre Šešeljeve anateme. I onda možemo da očekujemo kreativni sklad vladajuće i opozicione Srbije, dok se ne pojave domaće i strane službe, plaćenici, odrodi i izdajnici.
Sve što ne mogu da oštete i urnišu navedeni umetnici, mogu kumovi.

Paralelni životi
Kosovska Kamenica – U poslednje vreme mladi bračni parovi srpske nacionalnosti, najčešće s troje-četvoro dece iz Kosovskog Pomoravlja, naseljenog uglavnom Srbima, odlaze sa svojih vekovnih ognjišta. Kako za naš list kaže Vojislav Veličković, potpredsednik SO Kosovska Kamenica i direktor Tehničke škole u ovom mestu koju pohađaju samo srpska i romska deca, do sada je, dobivši status azilanta, u Švedsku, Švajcarsku, Luksemburg i druge zemlje sa ovog područja otišlo 150 porodica.
– To je još jedan način „legalnog iseljavanja” i osnovni je razlog što je sve manje dece u Kosovskom Pomoravlju. Primera radi, ove godine Tehnička škola je u prvi razred upisala 35 dece, što je za 12 dece manje nego lane, a slični i još poražavajući demografski podaci zabeleženi su i u drugim srpskim sredinama na ovom području – kaže Veličković i dodaje: – Na nas u Kosovskoj Kamenici, Ropotovu, Ranilugu i drugim mestima i selima Kosovskog Pomoravlja kao da se zaboravilo, a problemi su skoro isti, pa u nekim slučajevima i gori nego što su u srpskim sredinama na Kosovu i Metohiji. Mi smo i medijski potpuno zapostavljeni – kaže drugi čovek srpskog dela lokalnog parlamenta Kosovske Kamenice, posle proglašenja nezavisnosti Kosmeta, izmeštenog u Ranilug.
Zahvaljujući redakciji „Politike” što ih, kako kaže, nije zaboravila, direktor i potpredsednik Veličković ističe da u jednom delu zgrade nekadašnje Tehničke škole u Kosovskoj Kamenici, u dve smene, nastavu pohađa 500 učenika Srba i Roma. U istoj zgradi sui Gimnazija i OŠ „Desanka Maksimović”. U razdvojenom i žicom podeljenom na dva, u nekadašnjem zajedničkom dvorištu nalaze se deca albanske nacionalnosti.
–   Nema ekscesa i pritisaka Albanaca kakvih je ranije bilo, naročito posle proglašenja jednostrane nezavisnosti Kosmeta. Međutim, strah je prisutan, posebno među stanovništvom u selima, zabitima i sredinama gde je po nekoliko srpskih kuća izolovano i u okruženju albanskih. U školi se trudimo i pored loše materijalno-finansijske situacije.
– U prvom planu nam je bezbednost dece koja je veoma krhka i nestabilna, pa smo zato osnovali jedinstven zajednički Fond solidarnosti svih zaposlenih prema učenicima i njihovim roditeljima. Naime, svaki zaposleni u školi mesečno izdvaja jedan odsto od zarade, a sredstva namenjena učenicima ovih škola se koriste za njihov prevoz (radi bezbednosti) od kuće do škole i obratno tako da nemamo đake pešake jer ovako usput srpska deca ne mogu doći u kontakt sa albanskom. Od dela prikupljenih sredstavanajsiromašniji učenici dobijaju jednokratnu novčanu pomoć od 2.000 dinara, obezbeđujemo nagrade učenicima za Sv. Savu i Vaskrs. Od 18.000 dinara, koliko se svakog meseca prikupi, kupujemo školske udžbenika koje 60 siromašnih učenika besplatno dobija, a zatim ih na kraju godine vraćaju (razdužuju) kako bi poslužili mlađima.
– Kamenica je bezbedna, nema ispada i pretnji, a ako i nesporazuma bude, naročito među srpskom i albanskom decom, pozovemo Unmik koji reaguje i stvar vrati u normalu – kaže Veličković i dodaje da država Srbija treba na ekonomskom planu i poboljšanju materijalne situacije u prosveti malo više pažnje da posveti Srbima u Kamenici i Kosovskom Pomoravlju.
Slično kazuje i Slaviša Jovanović, pomoćni radnik u školi, i dodaje daje problem što u Kosovskoj Kamenici nema novina iz Srbije već moraju po njih da idu u udaljeni Ranilug. Inače, kaže, sad je malo mirnije ali više ništa nije kao što je bilo, strah se uvukao među preostale Srbe i svi nekako strepe. Njegov kolega s posla Rom Dilber Salihi, ipak, kaže da je situacija nešto bolja. Mirnije je, slobodno se kreću, trguju, neke prodavnice koje drže Albanci primaju dinare i on stiče utisak da su se i neki Albanci promenili i da ne srljaju kao nekad.
U školskom dvorištu podeljenom jakom žičanom ogradom se čuje žagor dece. Gde se ograde spajaju jedni drugima okreću leđa ali više nema dobacivanja i provociranja. Kao da su se „umorili”. Prolaz uskim asfaltiranim putem više nije „zauzet” da se (ne)može proći. Svako se za vreme odmora zabavlja na svoj način ne obraćajući pažnju na druge.

Biće bolje u Londonu 2012.
Ministarstvo za omladinu i sport spada u takozvana „mala” ministarstva, ali po medijskoj pažnji i koracima koje preduzima svakako mu taj atribut ne odgovara. Ministarka Snežana Samardžić-Marković je često meta novinarske znatiželje.
Nedavno usvojena Strategija za mlade Ministarstva omladine i sporta, prva takve vrste kod nas, dobra je osnova za poboljšavanje položaja ovog velikog dela našeg društva. Šta činiti da Strategija ne ostane „mrtvo slovo na papiru”?
I nama je najvažnije da se Strategija sprovodi. Očekujemo da vlada do septembra usvoji akcioni plan, u novembru budžet i da ga u decembru Skupština izglasa. Strategija za mlade ne može da se sprovodi bez sredstava. Srbija je zemlja strategija i akcionih planova i mnogi ostanu negde zatureni i zaboravljeni. Da se to ne bi desilo, mi smo išli do detalja i mnogo mladih je učestvovalo u tome. Čak 16.000 mladih je dalo svoj doprinos, a 46 nevladinih organizacija je nadgledalo proces zajedno s nama. Raspisali smo konkurs za NVO koji će sprovoditi osnovne ciljeve, poput recimo „Mladi i ekologija”, „Mladi i zdravi stilovi ponašanja”, „Mladi i vršnjačko obrazovanje”, „Mladi i bezbednost”, „Mladi i zapošljavanje”... I već smo potpisali ugovore sa 73 NVO.
Šta još preduzimate?
S vladom Norveške 17. oktobra treba da potpišemo ugovor o projektu omladinskog preduzetništva. Osamdeset odsto zaposlenih mladih u Srbiji radi za platu, dakle druge. Ja bih volela da što više mladih budu poslodavci jednog dana. Ovaj projekat predviđa da srednjoškolci, naročito u tehničkim školama, pohađaju predmet gde će npr. napraviti određeni biznis plan, istraživanje tržišta, pa da prikupe „kapital” tako što će da naprave akcije koje prodaju tati, mami, komšiji, pa ako zarade da im vraćaju... Oni koji su najbolji idu na sajmove, takmiče se između sebe, a na nacionalnom i internacionalnom sajmu sretnu i prave privrednike.
Fond za mlade talente?
Strategija za mlade ima viziju da mladi odlaze u inostranstvo, da se školuju, takmiče, da vide svoje vršnjake, da u drugim zemljama vide njih, da se upoznaju – ali i da se vrate. Ali, kako to ostvariti? Jedan od instrumenata je taj fond. On je ponovno ustanovljen 24. jula ove godine, a za predsednika je vlada postavila mene. Prvog septembra su raspisani konkursi za 500 studenata koje će studirati u inostranstvu. Konkurs je otvoren do 15. septembra, dok će 1.000 studenata dobiti novčanu podršku za studije u zemlji, a taj konkurs je otvoren do 15. oktobra.
Uslov za dobijanje stipendije za školovanje u inostranstvu je da posle toga pet godina rade ovde, ali im niko ne garantuje da će dobiti posao, već samo pomoć pri zapošljavanju? 
Prvo, moramo da ih obavežemo da se vrate. To je ulaganje u ljudske resurse Srbije, a ne neke strane zemlje. Ovo je jedan od načina da sprečimo „odliv mozgova”. Bilo bi nezahvalno da ih obavežemo da rade u administraciji, ako im garantujemo posao jer to jedino možda možemo da im obezbedimo. Možda oni žele da se zaposle u određenim korporacijama. A mi ćemo im pomagati kroz bazu podataka, kroz karijerno savetovanje, preporukama i na druge načine.
Omladinom se danas najviše bavi policija, umesto da čitavo društvo brine o njoj? 
Utvrdili smo da omladinu tište dva centralna problema. Prvi je nezaposlenost, a drugi neinformisanost. Nema dovoljno programa za mlade i nema dovoljno načina da se s njima komunicira. Jedan od simptoma te činjenice je da su mladi u udarnim minutima vesti i na prvim stranama dnevnih listova samo ako su počinioci ili žrtve kriminala. Retko, gotovo skrajnuto, objavljuje se vest da je neko pobedio na matematičkoj olimpijadi. To nije fer prema mladima.
Dvoje od petoro mladih, statistički, bavi se sportom u Srbiji. To nije dovoljno?
To apsolutno nije dovoljno. Ni zbog zdravlja nacije ni zbog vrhunskog sporta, kao ni zbog vaspitne uloge sporta.
Zakon o sportu se čeka, dugo je u proceduri. Šta će on promeniti?
Zakon o sportu je sistemski zakon i on treba da promeni neke stvari koje u postojećem zakonu nisu dobro rešene. Danas nije regulisano zdravstveno osiguranje sportista. Uvodimo i sportski nadzor, da vidimo ko su stručnjaci koji rade s decom i omladinom, pa i s vrhunskim sportistima. Hoćemo da prebacimo obaveze na Republički zavod za sport.
Nedovoljno ulažemo u sport. To se vidi po rezultatima. Škole nemaju bazene, sale, atletska borilišta...
Ne bih se složila da ulaganja nisu velika. Evo, za 25 odsto smo povećali budžet za sport u odnosu na prošlu godinu. Tri puta smo više uložili, preko Olimpijskog komiteta, u olimpijske pripreme i kandidate nego u prethodnom ciklusu. Za dve godine pred Atinu uložili smo milion evra a sada za Peking tri miliona evra. Ima pomaka. Suma novca je prilično velika, ali njegova distribucija treba da se popravi.
Nismo zadovoljni rezultatima naših u Pekingu. To jest, više smo očekivali. Naši susedi Mađari su, čini mi se, osvojili devet medalja, Rumuni sedam, Bugari šest, Slovenci pet, Hrvati četiri... Mi, na kraju, tri komada.
Priželjkivala sam više ali nisam nezadovoljna. Kad sam videla koliko je jaka konkurencija, kako je to najviši stepen takmičenja, ipak sam zadovoljna. Ne može sport da bude mnogo bolji od društva iz kog potiče. I sport je u tranziciji.
Na Univerzijadi moramo da se pokažemo i dokažemo kao domaćini, a ne ide sve kako se planiralo?
Moglo je brže, moglo je ranije da se završi ono što se tek sada završava. Ali uzmite u obzir i da su i politički procesi nenamerno kočili organizaciju. Izbori, na primer. Usporeni su zbog toga neki drugi veliki napori. Ali, nadam se da će na kraju sve biti u redu. Novi organizacioni odbor će ubrzati rad i pripreme.
Kažu da ste vodili sina u Peking!
Po odluci Srpskog olimpijskog komiteta imala sam pravo da povedem pratioca. Ja sam povela sina.
U poslednjih nekolikogodina ste bili visoko kotirani u tri ministarstva, inostranih poslova, odbrane i omladine i sporta. Diplomirali ste svetsku književnost. 
Da li je diplomiranim studentima književnosti uskraćeno da se bave diplomatijom? Bitno je da čovek koji je u izvršnoj vlasti zna da organizuje administraciju i drži je. Korisno je bilo da neko s diplomatskim iskustvom pređe u Ministarstvo odbrane i primeni to svoje znanje. A smatram i da je u Ministarstvu sporta korisno da bude neko sa iskustvom iz diplomatije i discipline. Govorim norveški pošto sam radila prethodno magistarsku tezu o Ibzenu, bila sam i stipendista Univerziteta u Oslu. Govorim engleski, usavršavala sam ga, između ostalog, i na Harvardu. To je valjda dobra kvalifikacija, svuda, osim možda u Srbiji. A ne vidim šta je tu loše za sport, ili omladinu?
Ima li istine u priči da ste bili oslobođeni nastave fizičkog vaspitanja? 
To je apsolutno netačno. Izmišljeno iz pakosti.
Urušeni su nam veliki klubovi, ređaju neuspehe, u fudbalu, košarci, rukometu...
Preduzimamo nekoliko stvari. U košarci očekujemo vidljivije napretke. Dodelili smo KSJ 80.000.000 dinara a i klubovima Crvenoj zvezdi i Partizanu po 20.000.000 dinara da izdrže, jer predstoji zakon o privatizaciji. Došao je selektor Ivković, što mi daje dodatnu nadu... Što se fudbala tiče, uz pomoć norveške vlade, Uefe i nas, krećemo s gradnjom mini travnatih terena širom Srbije da to bude baza za razvoj mladih fudbalera. Radna grupa za izradu zakona o privatizaciji samo što se nije sastala. Biće ozbiljna i široka rasprava. Neće biti pričaonica i spisak želja, nego se traže prava konstruktivna rešenja.
Koliko ćemo medalja osvojiti u Londonu?
Ne umem da gledam u dlan, ali se nadam da ćemo osvojiti prilično. A kad se nadam, to nije bez osnova.

Zemljotres jačine 5,7 stepeni Rihterove skale pogodio Čile
Zemljotres jačine 5,7 stepeni Rihterove skale pogodio je danas Čile, saopštio je Evropsko-mediteranski seizmološki centar (EMSC).
Epicentar zemljotresa bio je 39 kilometara severoistočno od glavnog grada Santjaga sa oko 4,8 miliona stanovnika.
Do sada nema izveštaja o eventualnim žrtvama ili šteti, preneo je Tas.

Vučić priredio večeru za predsednika Crne Gore
Predsednik Srbije Aleksandar Vučić ugostio je na večeri predsednika Crne Gore Jakova Milatovića, koji boravi u zvaničnoj poseti Srbiji.
„Poželeo sam dobrodošlicu predsedniku Crne Gore Jakovu Milatoviću, uveren da otvaramo novo poglavlje u odnosima između naših zemalja i bratskih naroda", napisao je Vučić na Instagram nalogu "budućnostsrbijeav".
Prethodno je Milatović na svečanom prijemu u Crnogorskoj kući u Beogradu, poručio da, nakon poseta Evropskim institucijama i sedištu NATO u Briselu, dolazi u Beograd "u nameri da da doprinos revitalizaciji političkih odnosa dve zemlje".
Milatović je danas stigao u zvaničnu dvodnevnu posetu Srbiji, a na aerodromu "Nikola Tesla " u Beogradu dočekao ga je prvi potpredsednik Vlade i ministar spoljnih poslova Srbije Ivica Dačić.
Kako je najavljeno, Milatović će se sutra, uz ceremonijalni doček ispred Palate Srbija, sastati sa predsednikom Srbije Aleksandrom Vučićem, a nakon toga i sa predsednikom Narodne skupštine Vladimirom Orlićem.
Predviđeno je da predsednik Crne Gore u okviru posete položi venac na Spomenik neznanom junaku na Avali uz vojne počasti, kao i da položi cveće ispred Osnovne škole "Vladislav Ribnikar".

U Indiji 15 mrtvih zbog monsunskih kiša
Najmanje 15 ljudi poginulo je na severu Indije u poplavama i klizištima izazvanim monsunskim kišama, a Nju Delhi je zabeležio rekordnu količinu padavina u jednom danu u poslednjih 40 godina, saopštle su danas tamošnje vlasti.
U Nju Delhiju, gde su putevi bili potopljeni, palo je 153 milimetra kiše, najviše u jednom julskom danu za 40 godina.
Pošto meteorološke službe predviđaju još jedan dan jake kiše, vlasti su naložile da škole u Nju Delhiju budu sutra zatvorene.
Mediji su preneli da je 15 osoba poginulo u protekla 24 sata u šest indijskih saveznih država na severu.
Planinske države su najteže pogođene. Prijavljena su klizišta na oko 700 puteva.
Period monsuna u Indiji traje od juna do septembra i svake godine ima žrtava i pričinjena je materijalna šteta, prenosi Tanjug.

Zelenski još nije doneo odluku da li će prisustvovati samitu NATO-a u Viljnusu
KIJEV – Ukrajinski predsednik Volodimir Zelenski još nije doneo konačnu odluku da li će ići na samit NATO-a u Viljnusu, izjavila je danas potpredsednica ukrajinske vlade za evropske i evroatlantske integracije Olga Stefanišina.
Ona je za ukrajinske medije rekla da će konačna odluka Zelenskog o prisustvu samitu NATO-a biti doneta u zavisnosti od završnih dokumenata tog skupa na kojima se još radi, preneo je TAŠ.
Generalni sekretar NATO-a Jens Stoltenberg rekao je ranije da će Zelenski prisustvovati prvom sastanku Saveta Ukrajina-NATO na marginama samita.
Stoltenberg, međutim, nije obećao da će tokom samita u Viljnusu Ukrajina biti pozvana da se pridruži NATO-u nakon što se neprijateljstva u zemlji završe.

Teško do neradne nedelje u trgovinama
Tri godine posle Crne Gore, još jedna zemlja u našem okruženju zabranila je rad nedeljom. U Hrvatskoj je pre nekoliko dana stupio na snagu novi zakon o trgovini prema kojem će prodavnice nedeljom biti zatvorene. Zabrana ipak nije potpuna, jer trgovci mogu odabrati 16 nedelja u godini tokom kojih bi eventualno mogli da rade. Radno vreme od ponedeljka do subote samostalno će određivati trgovac, ukupno do 90 sati sedmično.
 
U Srbiji se nedelja po pravilu tretira kao neradni, odnosno dan za odmor. U Savezu samostalnih sindikata trgovine Srbije podsećaju da u zakonu ipak treba da piše da je nedelja dan odmora, a ne da je „po pravilu dan odmora”, kako je prema važećem zakonu. Naglašavaju i da zahtev da se zabrani rad prodavnica nedeljom u Srbiji ne znači zalaganje za manje rada, jer prema zakonu radna nedelja traje pet dana, sedmično se radi po 40 časova, a rad nedeljom nije regulisan.
Radoslav Topalović, predsednika Saveza samostalnih sindikata trgovine, podseća da je u zemlji trenutno angažovano oko 300.000 trgovaca koji u proseku mesečno zarade oko 54.000 dinara, što je otprilike na nivou iznosa minimalne potrošačke korpe.
– Neosnovane su procene poslodavaca da će biti manji promet u radnjama ako nedelja i državni praznici budu neradni dani, jer će se kupci u istom obimu snabdevati radnim danima. Kupac koji je rešen da pazari neki proizvod, kupiće ga ili dan ranije ili dan kasnije. Zato, ti prigovori nisu utemeljeni. Drugo, ukidanjem nedelje kao radnog dana neće biti smanjena potreba za angažovanjem radnika, već naprotiv, više njih biće potrebno da radi, recimo, subotom i ponedeljkom, jer će tada biti i više prometa – smatra Topalović. Podseća da početak i kraj radnog vremena nije stvar kolektivnog pregovaranja nego je Zakonom o radu regulisano da radna nedelja traje 40 časova. Zato je ovaj sindikat tražio da se izmeni taj propis kako bi nedelja bila neradni dan, a da izuzete budu samo institucije koje su od javnog značaja i moraju da rade nedeljom. Od prve inicijative prošlo je  sedam godina, ali niko nije bio voljan da se ozbiljnije time pozabavi, ni Socijalno-ekonomski savet, ni Ministarstvo za rad i zapošljavanje, jer su to institucije kojima su sindikati podnosili inicijative.
Savez samostalnih sindikata je na tu temu svojevremeno čak i anketirao radnike, a analiza je pokazala da većina zaposlenih ne želi da radi nedeljom.
– Nisam siguran da bi sada, u naletu ove inflacije, isto tako razmišljali. Verovatno bi pristali da rade nedeljom za veću naknadu. Zato podržavamo inicijativu da se rad nedeljom plaća kao i državni praznik, da dnevnica bude 110 odsto tog dana – dodaje Topalović. Navodi da onaj ko mora na posao nedeljom zaista treba da bude više plaćen, zato što više radi i nije sa porodicom.
Podsećanja radi, onaj ko radi nedeljom ne ostvaruje po zakonu pravo na uvećanu platu, sem u slučaju da to nije uređeno aktom između poslodavca i zaposlenog. Fiksno uvećanje zarade nije prepoznato jer je poslodavcima data mogućnost da rad organizuju kako njima odgovara. Stručnjaci za radno pravo naglašavaju da zbog uvećanja zarade za rad nedeljom ne bi bilo neophodno menjati Zakon o radu, jer je naš propis ekstenzivan u tom delu, pa je opštim aktom moguće predvideti razloge za uvećanje plate koja nije opisana u samom zakonu. Kako je ranije za „Politiku” objasnio Bojan Urdarević, profesor radnog prava na Pravnom fakultetu u Kragujevcu, ne postoji nikakva zakonska prepreka da se sa postojećim zakonom predvidi dodatno plaćeni rad i da se utvrdi iznos uvećanja zarade nedeljom.
– Samo, to niko neće da radi, jer ne postoji zakonska obaveza – naveo je on.
Predstavnici sindikata smatraju da neradna nedelja ne bi mogla da prouzrokuje nove otkaze, jer u trgovini već postoji manjak radne snage, ali poslodavci ipak tako ne misle. Strahuju od pada prometa i profita, smanjenja zarada, otpuštanja radnika u sektoru maloprodaje, nezadovoljstva potrošača...

Milatović: Cilj posete Srbiji revitalizacija političkih odnosa
Predsednik Crne Gore Jakov Milatović poručio je večeras, na svečanom prijemu u Crnogorskoj kući u Beogradu, da, nakon poseta Evropskim institucijama i sedištu NATO u Briselu, dolazi u Beograd „u nameri da da doprinos revitalizaciji političkih odnosa dve zemlje”. Prisustvo predsjednika Vučića na mojoj inauguraciji 20. maja, ministra Dačića na Samitu u okviru Procesa saradnje u jugoistočnoj Evropi u Podgorici 27. juna, i ova moja prva poseta Beogradu u tako kratkom vremenskom periodu upravo idu u prilog unapređenju odnosa dve države”, naglasio je Milatović.
Ukazao je na to da je revitalizacija političkih odnosa važna za unaprjeđenje ekonomskih odnosa, što ima za rezultat direktne benefite za privredu i građane dve zemlje, navodi se u saopštenju iz Kabineta crnogorskog predsednika.
Milatović je podsetio da je Srbija Crnoj Gori ubedljivo najveći trgovinski partner, sa robnom razmenom od 764 miliona evra prošle godine, što predstavlja petinu ukupnog prometa robe sa inostranstvom. Srbija je za nas i najveće turističko tržište. U 2022. ostvareno je 435 hiljada dolazaka turista iz Srbije u Crnu Goru, što je udeo od 21 odsto od ukupnog broja dolazaka stranih turista. Kada govorimo o strukturi, najviše noćenja ostvarili su turisti iz Srbije, i to nešto iznad 3 miliona ili 25,5 odsto od ukupnog brojaâ€ś, rekao je Milatović. Dodao je da je Srbija prošle godine bila i najveći strani investitor u Crnoj Gori sa 137 miliona evra ili 12 odsto ukupne vrednosti stranih direktnih investicija, što je u odnosu na 2021. povećanje od 80 odsto.
Uprkos podacima koje sam izneo, sa Srbijom, koja je naš najznačajniji ekonomski partner, Crna Gora nema odnose na nivou ambasadora i to ne iz tehničkih razloga, već političkih, dve zemlje nemaju zajedničke granične prelaze, kao što imamo sa Bosnom i Hercegovinom i sa Albanijom, platni promet predstavlja ozbiljnu poslovnu barijeru, naše Mešovite komisije za rešavanje ovih naizgled tehničkih pitanja se ne sastaju godinama unazad, a nikada nije održana zajednička sednica Vlada dve zemlje, konstatovao je Milatović. On je poručio da su, uprkos svim izazovima, veze između građana i privrede Crne Gore i Srbije ostale jake i da je stoga odgovornost ali i obaveza na državnicima dve zemlje da te odnose ne remete, već da ih unapređuju. Istakao je da, osim tradicionalnih veza i bliskih odnosa, Crnu Goru i Srbiju trajno povezuju zajednički ciljevi, pre svega regionalna stabilnost i članstvo u Evropskoj uniji.
„Posvećenošću ovim ciljevima dajemo dobar zamah proevropskom razvoju Zapadnog Balkana. Uveren sam će politički odnosi Crne Gore i Srbije ići uzlaznom putanjom u periodu pred nama i da će to biti dobar zamajac za dodatno unapređenje ekonomskih, kulturnih i sveukupnih odnosa, rekao je Milatović. On je ukazao i na značaj jačanja veza sa zajednicom Crnogoraca u Srbiji i njihove povezanosti sa Crnom Gorom.
Kako je najavljeno, Milatović će se sutra, uz ceremonijalni doček ispred Palate Srbija, sastati sa predsednikom Srbije Aleksandrom Vučićem, a nakon toga i sa predsednikom Narodne skupštine Vladimirom Orlićem.
Predviđeno je da predsednik Crne Gore u okviru posete položi venac na Spomenik neznanom junaku na Avali uz vojne počasti, kao i da položi cveće ispred Osnovne škole „Vladislav Ribnikar”, prenosi Tanjug.

(Samo)ubistvo dimom
Prema broju pušača Srbija je na drugom mestu u Evropi, a na prvom mestu po procentu umrlih od bolesti čiji je uzročnik duvanski dim. Godišnje, od posledica pušenja u našoj zemlji umre oko 20.000 ljudi. Međutim, ono što još više zabrinjava je to da su, osim pušača, podjednako ugroženi i nepušači koji borave u prostorijama s duvanskim dimom.
Samo u toku protekle godine u Evropskoj uniji umrlo je oko 19.000 nepušača od posledica bolesti koje su posledica pušenja. O tome koliko je pasivno pušenje opasno po zdravlje, svedoče i najnovije istraživanje u Velikoj Britaniji, kojeje pokazaloda pasivno pušenje na radnom mestu, u toj zemlji, svakog dana ubije troje ljudi. Procenjuje se da je samo u Velikoj Britaniji tri miliona ljudi izloženo pasivnom pušenju na radnom mestu. A utvrđeno je i da svake godine 900 radnika koji rade u kancelarijama, 165 radnika koji rade u barovima i 145 fabričkih radnika umre zbog udisanja tuđeg duvanskog dima na radnom mestu.Takođe, istraživanje je pokazalo i da pasivno pušenje uzrokuje tri puta više smrtnih slučajeva nego povrede na radu.
Doktor Ana Stojanović, pulmolog iz KBC „Bežanijska kosa”, kaže da duvanski dim uzrokuje obolevanje od respiratornih bolesti, hroničnog bronhitisa, kardiovaskularnih i malignih bolesti, kao i da podjednako ugrožava kako pušače tako i sve one koji su u njihovoj blizini.
– Pušači obolevaju dva puta češće od kardiovaskularnih oboljenja, deset puta češće od karcinoma pluća, a životni vek im je pet do osam godina kraći. Pasivno pušenje, odnosno izloženost duvanskom dimu, takođe izaziva pojavu ovih bolesti i kod nepušača.Ovo je posebno važno kod dece čiji su roditelji pušači jer stalna izloženost duvanskom dimu dovodi do kašlja, glavobolja, do češćeg obolevanja od respiratornih infekcija i nekih hroničnih plućnih oboljenja kod ove dece. Osim toga, deca pušača i sama kasnije češće postaju pušači – objašnjava dr Ana Stojanović.
Prema rečima naše sagovornice, duvanski dim ima veliki uticaj i na plod kod trudnica koje puše, kao i onih koje su samo izložene iako nisu pušači, što potvrđuju brojna istraživanja.
– Takođe, rizik od pobačaja se drastično povećava ako ženin partner puši za vreme trudnoće, utvrđeno je u istraživanjima američkih i kineskih naučnika. Trogodišnja studija pokazala je da gotovotrećina trudnica čiji su partneri pušili više od 20 cigareta dnevno pobaci tokom šest nedelja od začeća. Kod žena čiji partneri ne puše izgledi za pobačaj su dvostruko manji. Prema mišljenju naučnika, rizik od pobačajase povećava i zbog uticaja dima cigareta na nivo ženskih polnih hormona i na usporavanje protoka krvi kroz posteljicu ploda. Osim toga, ukolikone dođe do pobačaja, postoji veliki rizik da će se dete roditi pre vremena, sa znatnim odlikama nedozrelosti i loše plućne funkcije i s rizikom da kasnije češće oboleva od plućnih bolesti. Da bi se izbegli negativni uticaji aktivnog, ali i pasivnog pušenja, neophodno je pušače podsticati na prestanak pušenja uz stručnu pomoć u procesu odvikavanja – ističe dr Stojanović.
Prema rečima Milenka Petronijevića, terapeuta „Alen kar” centra za odvikavanje od pušenja, uprkos ovakvim upozoravajućim podacima,ljudima je teško da se odreknu cigareta.
To dovodi do velikih problema jer je veoma izražena tenzija između pušača i nepušača koji borave u istim prostorijama. Nepušačima ne smeta samo loš uticaj duvanskog dima na zdravlje već i neprijatan miris cigareta. Osim toga, osećaju se ugroženo i smatraju da su im ugrožena ljudska prava. U Srbiji bi uskoro trebalo da bude izglasan zakon koji zabranjuje pušenje u svim zatvorenim javnim prostorima, kao svuda u svetu. To znači da će, uskoro, pušači u duvanskom dimu uživati ispred zgrada. Međutim, to nije najbolje rešenje jer pušenje je fizička i psihička ovisnost. Zato pušačima treba pružiti podršku i najbolju mogućnost da ostave cigarete – objašnjava Petronijević.

Najjači stresni događaj je gubitak posla
Kakav je psihički profil tipičnog tranzicionog dobitnika, ali i gubitnika, onog ko na kraju zbog stresa, nesnalaženja i ili nečeg trećeg stigne kod psihijatra, ne usuđuju se da definišu ni psihijatri sa bogatim iskustvom. Neuropsihijatar, direktorka Instituta za psihijatriju Kliničkog centra Srbije, profesorka dr Miroslava Jašović-Gašić kaže da biti bogat ne znači automatski da čovek živi u skladu sa samim sobom, da je zadovoljan i srećan.
– Trka za novcem i kod nas je postala sve veća i danas je za našeg čoveka najjači stresni događaj gubitak posla. Sećam se vremena kada je gradnja kuće bila najveći stres. Danas gubljenje položaja u društvu najviše pogađa ljude. Tako se izdvojila velika grupa obrazovanih ljudi, intelektualaca koji su se odjednom našli bez osnovnih sredstava i ušteđevine. Tu su i penzioneri, koji sebi jedva mogu da priušte ono najosnovnije, a kamoli putovanja ili letovanja i onda počinje da trpi njihov život i u medicinskom i socijalnom smislu – kaže profesorka Jašović-Gašić.
Najviše psihičkih problema i kriza ipak imaju ljudi koji su tek prešli pedesetu, a teško pronalaze bilo kakvo zaposlenje.
– U svojim ordinacijama psihijatri su sada u prilici da vide i ljude sa izvanrednim karijerama, ali koji su se našli u nekim psihičkim krizama prolaznog karaktera i koji posle terapije i odgovarajuće podrške uspešno prolaze kroz ove krize. Nekada su to napadi panike, a često i depresije posle iscrpljenja, ali uz pomoć stručnjaka u većini slučajeva ova stanja se relativno lako reše– objašnjava sagovornica.
Tranzicija, nepoštovanje hijerarhije i godina iskustva koje je neko u svom poslu stekao, poremećeni sistem vrednosti, teške materijalne prilike i nemogućnost da se pristojno živi sa platama ili penzijama, kod mnogih su, po rečima naše sagovornice, doveli da akutni stresovi postanu hronični. Onda emocije počinju da utiču sve više na fizičko zdravlje. Zato našu sagovornicu ne iznenađuje veliki broj ljudi koji u Srbiji uzimaju „bensedin”, odnosno lekove iz grupe benzodijazepama.
– U odnosu na Evropu, po korišćenju lekova iz ove grupe, mi u Srbiji ne razlikujemo se mnogo od njih. Smatram da nema zloupotrebe ovih lekova u onoj meri kako se to nekada senzacionalistički predstavlja u medijima, jer se pogrešno navodi da je reč o narkoticima ili drogi. U kriznim trenucima mnogo je manja šteta uzeti „bensedin”, nego trpeti i probuditi nešto gore po ličnost, jer sve što se ne leči može dovesti do teških depresija. Zato kada osoba oseća da je neefikasna u životu, da ne uživa u životu, da ne može da spava, da jede, nije najstrašnija stvar ako u određenoj dozi i određeno vreme uzima neki lek iz grupe anksiolitika, među kojima su i pomenuti lekovi – kaže dr Jašović-Gašić.
Naša sagovornica naglašava da nijedan lek ne može da se daje u dugom vremenskom periodu i u velikoj dozi, ali pomenuti lekovi imaju širok spektar, pa mogu efikasno pomoći da se reši akutna kriza u kojoj se neko našao zbog različitih problema u porodici ili na poslu. Ona primećuje da postoji veliki broj osoba koje godinama uzimaju manje doze lekova iz ove grupe, koristeći ih kao psihološke poštapalice i koje im daju jednu sigurnost da se lakše nose sa sve bržim tempom života i sve većim zahtevima.
Zanimljivo je, međutim, da su psihijatri primetili novu kategoriju pacijenata koji im se obraćaju
– Reč je o ljudima koji kod psihijatra stižu iz neke vrste pomodarstva, kao što odlaze kod manikira ili pedikira i koji ne znaju šta će više sa sobom. Naravno, oni isključivo svoje probleme žele da reše u tajnosti, u privatnoj praksi. Ponekad pomislimo da psihijataru dolaze jer su videli na televiziji da tako rade bogati u svetu – primećuje naša sagovornica. Ona dodaje da i među ličnostima iz javnog života ima osoba koje se stručnjaku obraćaju iz stvarne potrebe, jer praveći bilanse shvataju da nisu postigli ono što su želeli.

U banku po život
Iako je ministar zdravlja dr Tomica Milosavljević najavio prošle nedelje da bi Srbija oko 2010. godine trebalo da dobije prvu javnu banku matičnih ćelija iz krvi pupčanika, ovaj posao će ipak zahtevati nešto duže vreme. Naša zemlja još nema zakon o transplantaciji organa, tkiva i ćelija, pa Institutza zdravstvenu zaštitu majke i deteta „Dr Vukan Čupić” ne može da počne sa sakupljanjem krvi iz pupčanika.
– Kada to bude urađeno, istog trenutka počinjemo da realizujemo plan, a to je da za tri godine prikupimo 500 uzoraka krvi, da se banka akredituje i da se uključi u takozvani „netkord”, odnosno u umrežavanje svih javnih banaka matičnih ćelija, u kojem se trenutno nalazi više od 200.000 uzoraka. U našoj ustanovi će postojati registar uzoraka, tako da ćemo razmenjivati informacije sa ostalim centrima u svetu, odnosno da li njima treba neki naš uzorak, ili nama njihov – istakla je docentdr Dragana Vujić, načelnik Službe za transplantaciju kostne srži sa laboratorijom za kriobiologiju, dodajući da je cela priča pokrenuta zahvaljujući razumevanju Ministarstva zdravlja koje je odobrilo projekat.
Banka je, naime, deo projekta „Transplantacija matičnih ćelija hematopoeze kod dece u Srbiji”, koji vredi 3,5 miliona evra i traje tri godine, a koji su uradili stručnjaci Instituta. Cilj je da se mališani iz naše zemlje više ne upućuju strane bolnice radi transplantacije kostne srži, već da se intervencije rade upravo u ovoj ustanovi.
Naša sagovornica naglašava da to koliko naša zemlja kasni u ovoj oblasti govori primer prof. Eli Glukmen iz Pariza, koja je čak pre 20 godina uradila prvu transplantaciju koristeći krv iz pupčanika kod pacijenta sa urođenom vrstom malokrvnosti. Davalac krvi je bila sestra bolesnika kojoj je odmah po rođenju iz pupčanika izvađena krv. Bratu je ozdravio i nastavio da živi normalnim životom.
– Realno je da se u našoj zemlji donira 1.000 uzoraka krvi iz pupčanika godišnje. Osim javnih banaka, koje u svom sastavu imaju i porodične banke (kada članovi porodice doniraju krv za obolelog rođaka), tu su i privatne Međutim, verovatnoća da neko čije su ćelije iz krvi pupčanika ostavljene, oboli od leukemije je 1: 20.000. Koliko sam upoznata, do sada je obavljeno pet takvih transplantacija– istakla je dr Vujić.
Prednost matičnih ćelija uzetih iz pupčanika je što su manje zrele i što ne mora da postoji potpuna podudarnost primaoca i davaoca, a mana je to što se dobija mali broj ćelija, tako da se kod odraslih osoba koje imaju više od 40 kilograma, moraju dati dva uzorka. Umrežavanjem sa drugim javnim bankama, vreme traženja odgovarajućeg uzorka je skraćeno sa nekoliko godina na sedam dana.
– Urađeno je više od četiri hiljade transplantacija u svetu gde je iz javnih banaka uzimana krv pupčanika. Do kraja godine planiramo da napravimo flajere za porodilišta, a kasnije da organizujemo i predavanja, da bismo obavestili buduće roditelje šta znači uzimanje krvi iz pupčanika, da bi bili motivisani da daju pristanak da se ona uzme posle rođenja bebe, jer bi ta krv ionako bila bačena posle porođaja – naglasila je naša sagovorniica.
Uzete ćelije se zamrzavaju u roku od 24 sata, a posle potapaju u tečni azot na temperaturi od minus 196 stepeni Celizijusovih. Na taj način, mogu da se čuvaju 20 do 30 godina.
– Budući da je za ovu oblast potrebno izdvojiti mnogo novca i da država ne može uvek da pomogne kupovinom nekog aparata, i kod nas bi bilo lepo, kao što je slučaj u svetu, da se i roditelji obolele dece motivišu i uključe u akciju nalaženja sponzora– zaključila je dr Vujić.
Osim javne banke, Srbiji je neophodan i takozvani kancer-registar, u kojem bi bio beležen broj obolelih od raka, dijagnoze pacijenata i tok lečenja, koji većina evropskih zemalja ima i koji može značajno da olakša rad lekara i lečenje ovog teškog oboljenja.
Danijela Davidov-Kesar
-----------------------------------------------------
Skupe transplantacije na Zapadu
Na Zapadu transplantacija košta minimum 100.000 evra, a neke i do 400.000 funti, kaže dr Dragana Vujić. Ona ističe da je u Institutu za majku i dete obavljeno 79 ovih intervencija, kao i da su neke koštale najviše 85.000 evra, a bilo je i onih za koje je izdvojeno pet hiljada evra.
– Kada nekog pošaljete na transplantaciju van zemlje, ne košta samo lečenje, već i put, i troškovi pratioca i dnevnice... Kada bi se više intervencija obavljalo ovde, to bi bila ušteda za državu – ukazuje dr Vujić.
Statistika kaže da je 2002. godine u Srbiji bilo između 1.500.000 i 1.700.000 dece, a prema standardima Evropske grupe za transplantaciju na ovaj broj dece potrebno je obaviti između 33 i 36 transplantacija godišnje.
Trenutni kapaciteti u Institutu za majku i dete, gde postoji mesto u četiri sobe za četiri pacijenta, ne mogu da pokriju potrebe, pa se ovde obavlja 20 transplantacija godišnje, a projektom koje je prihvatilo Ministarstvo zdravlja predviđa se i proširenje postojećih kapaciteta.

Pop Lazić: Vučić nedorastao situaciji
To što se generalni sekretar Srpske radikalne stranke Aleksandar Vučić ne oglašava o stanju u stranci dovoljno govori „da on nije dorastao situaciji u stranci i državi” rekla je na jučerašnjoj konferenciji za novinare, a prenosi Tanjug, Gordana Pop Lazić, potpredsednica SRS-a.
Tom prilikom Pop Lazićeva je rekla da ne zna gde je Vučić i da niko zvanično s njim nije kontaktirao uz opasku: „Valjda njegova majka zna gde je, ja mu nisam majka”. Negirala je da u SRS-u postoje struje a što je dokazala i sednica Centralne otadžbinske uprave na kojoj su jednoglasno iz stranke isključeni Tomislav Nikolić i poslanici koji su ga podržali.
Pop Lazićeva je ocenila da je „Šešelj bio zadovoljan, kao i svi u SRS-u” jer je najviši organ stranke između dva kongresa pokazao „odlučnost da ostane na liniji politike SRS-a i osudi pokušaj jedne grupe da se odmetne i rasturi stranku”. Navela je da je rasturanje stranke dugo planirano „i da su u to umešani režim i strane obaveštajne službe”.
Dokaz da su vlasti umešane u stranačke sukobe, po rečima Pop Lazićeve, jeste to što su opštinski odbori SRS u Kikindi, Vrnjačkoj Banji, Smederevu i Subotici ostali ovih dana bez prostorija uz pomoć policije. Za razliku od ovih mesta, radikali iz Bačke Palanke juče su, kako prenosi Tanjug, jednoglasno podržali politiku SRS-a i njenog predsednika Vojislava Šešelja
Povodom iznetih optužbi na svoj račun juče se oglasio i sam Vučić koji se do sada nije javno izjašnjavao o sukobima u SRS-u. „Što se doraslosti tiče, građani će sami proceniti ko se ponašao dostojanstveno i zrelo, a ko ne”, rekao je Vučić agenciji Beta uz komentar: „Znam da mi ona nije majka, ne mora da me upozorava i veoma sam srećan zbog te činjenice”, rekao je Vučić Beti povodom optužbi Gordane Pop Lazić.
Srpska radikalna stranka će, inače, uputiti peticiju predsedniku Rusije Dmitriju Medvedevu i zatražiti da se on pred Savetom bezbednosti Ujedinjenih nacija založi autoritetom i uticajem svoje zemlje da se lideru SRS-a Vojislavu Šešelju ne dodeli branilac već da se brani sam pred Haškim tribunalom. Peticija će biti upućena preko ambasadora Ruske Federacije u Beogradu Aleksandra Konuzina, a potpredsednica SRS-a je naglasila da je prikupljanje potpisa građana Srbije u toku.
Srpska radikalna stranka će 20. septembra u Beogradu organizovati još jedan naučni skup sa koga će biti poslata poruka Haškom tribunalu da se „ne igra životom Šešelja”.
M. P.
---------------------------------------------------------------
Nikolić: Neko je udario na SRS
Šešelj iz pritvora Haškog tribunala naručuje tuče u opštinskim odborima posle raskola u partiji, tvrdi donedavni zamenik predsednika SRS
Donedavni zamenik predsednika Srpske radikalne stranke Tomislav Nikolić izjavio je sinoć da je tu partiju neko, obično njen predsednik Vojislav Šešelj, zaustavljao tri dana pred izbore, tempiranim izjavama poput onih da je Zvezdan Jovanović (ubica premijera Zorana Đinđića), novi Gavrilo Princip, da Srbija nikad neće ući u EU, ili da radikali nikad neće u koaliciju sa Vojislavom Koštunicom i Borisom Tadićem. „Ako kažete svojim najodgovornijim ljudima: čekaćemo da narod preko 50 procenata glasa za nas, to znači da vi nikad nećete doći na vlast”, istakao je Nikolić u emisiji „Utisak nedelje” na TV B92, i potvrdio da on u poslednjih nekoliko meseci ne vodi SRS, „i to se oseća”.
On je rekao da je pre mesec dana u SRS krenuo neki talas koji nije mogao da prepozna, i da je nekom bila želja da rasturi radikale.
Nikolić je konstatovao da Šešelj iz pritvora Haškog tribunala naručuje tuče u opštinskim odborima SRS posle raskola u partiji nastalog njegovim podnošenjem ostavke, jer „oseća da mu je neko udario na stranku i da hoće da mu je otme”.
Nikolić je obelodanio i da Šešelj sa njim ne komunicira već nekoliko meseci, već to čini sa ljudima koji su se u stranci pojavili pre godinu, dve, i „ko zna šta on sa njima komunicira”.
Dodao je da bi voleo da se Šešelj jednog dana vrati iz Haškog tribunala i vodi SRS, jer bi onda od nje nešto bilo, a „ovako neće biti ništa”.
Nikolić je Šešelju zamerio i što nije odobrio analizu rezultata poslednjih izbora, posebno u Vojvodini, gde su radikali prošli katastrofalno, zato što nije vođena kampanja, a da je lider SRS na direktno pitanje o tome odgovorio sa „zašto da se vodi?”.
Bivši zamenik predsednika SRS je naveo i da je u maju pitao Šešelja ima li mogućnosti da vodi stranku onako kako on misli, a da lider iz Haga ukaže ako smatra da nešto nije u redu, i da je dobio odgovor „ne može”. 
Fonet
---------------------------------------------------------------
Mišković i Beko platili emisiju i prevoz SRS-u
Šef poslaničke grupe „Napred Srbijo” Tomislav Nikolić izjavio je sinoć da su vlasnik kompanije „Delta” Milorad Mišković i biznismen Milan Beko finansirali jednu emisiju i jedno iznajmljivanje prevoza Srpskoj radikalnoj stranci u kampanji za majske izbore.
Nikolić je rekao da mu je lider radikala Vojislav Šešelj, kome se sudi u Haškom tribunalu, naložio da traži novac za izbornu kampanju „na sve strane”, a upitan da li to znači da je išao kod Miškovića i Beka, odgovorio je da to znači da se čuo sa desetak ljudi a ne samo sa njima. „To je (Šešelj) rekao na sastanku preko spikerfona i to znaju svi u stranci. Imali smo nekada razgovore telefonom samo on i ja i tada sam nešto radio po njegovom nalogu. Sad imam dilemu da bi možda mogao da me napadne da sam izmislio nešto što mi je on rekao. Na svu sreću za krupna i glavna pitanja i za pitanja koja su nas, čini mi se, potpuno razdvojila, ja imam zapisnike u stranci”, rekao je Nikolić.
On je gostujući u emisiji Televizije B92 dodao i da Šešelj u tom zapisniku kaže - „Tražite novac na sve strane, nemojte da zaostajete u kampanji”.
Mišković i Beko su SRS-u platili jednu emisiju na Televiziji B92 i jedan rentakar, rekao je Nikolić i dodao da su njih dvojica sve učinili da lider Demokratske stranke Boris Tadić pobedi i da formira republičku i vlast u Beogradu.
Tanjug
---------------------------------------------------------------
Nikolić: Vučić podneo ostavku 
Šef poslaničke grupe u Skupštini Srbije „Napred Srbijo” Tomislav Nikolić izjavio je sinoć da je generalni sekretar Srpske radikalne stranke Aleksandar Vučić juče podneo ostavku na sve funkcije u stranci. „Očekujem da ćemo zajedno formirati novu stranku”, rekao je Nikolić u emisiji TV B92 „Utisak nedelje”, navodeći da sa Vučićem ima izvanrednu komunikaciju. 
Fonet

Državica na platformi
Kada nekome postavite pitanje koja je najmanja država na svetu, dobijate uobičajeni odgovor, Vatikan, San Marino… ali, greši se.
Zemlja koja je stvarno najmanja na svetu verovatno nikada neće biti član Ujedinjenih nacija, ali je zato u Ginisovoj knjizi rekorda kao najmanja država na svetu. To je Silend, osnovan 1967. godine, ima sva obeležja države, grb, zastavu, novac, pasoš pa čak i svoga princa i princezu.
Vladar ove imperije je princ Pedi Roj Bets, koji je bio major britanske armije. On je otkrio platformu i saznao da postoji mogućnost da je otkupi, što je i učinio. Odmah nakon kupovine napravio je državu i nastanio se sa suprugom Džoan i sinom Majklom. Silend se prostire na 550 kvadratnih metara, pristup je moguć helikopterom, brodom i čamcem, ali samo uz saglasnost vlasnika.
Nalazi se oko 15 kilometara od istočne obale Engleske, malo van njenih teritorijalnih voda, i oko 200 kilometara od obala Francuske, Belgije, Holandije i Nemačke. Zakon Silenda se bazira na zakonu Britanije, a pasoš i poštanske marke su štampani 1969. godine. Država se deklariše kao slobodna trgovačka zona, a zvaničan jezik je engleski.
Vrlo interesantna je njena istorija, duga 40 godina, a u tom periodu bilo je oružanih pobuna kao i međunarodnih sukoba. Ova država je, inače, napuštena platforma, koja je za vreme Drugog svetskog rata bila baza za protivavionsku artiljeriju. Kao i kod većine država, nije se dugo čekalo na prvi sukob koji se dogodio godinu dana posle osnivanja. Tada je princ pucao na brod britanske mornarice, ubeđen da su njegovi Britanci došli da mu preotmu carstvo. Sudija je presudio u njegovu korist pošto je Silend van britanske kontrole.
Vrlo ozbiljna situacija zabeležena je deset godina posle ovog incidenta, kada je jedna banda na prevaru namamila princa i princezu na sastanak, a za to vreme njihovi saučesnici su kidnapovali njihovog sina i preoteli im „imperiju”. Princ nije sedeo skrštenih ruku, već je iznajmio helikopter, izvršio prepad, oslobodio sina i povratio svoju državu. Svi napadači su uhvaćeni, a kasnije pušteni, osim jednog Nemca koji je imao pasoš Silenda, pa je optužen za veleizdaju, ali mu je princ Roj oprostio grehe za skromnih 75.000 maraka.
Država Silend je zbog svojih dokumenata i pasoša postala vrlo zanimljiva za prevarante i kriminalce. Jednom prilikom je policija u Španiji pronašla 150.000 falsifikovanih pasoša koji su se prodavali kriminalcima u istočnoj Evropi. Takođe je pokušano da se nekoliko afera oko kupovine i prodaje velikih količina oružja pripiše ovoj državi, ali je dokazano da njeni vladari nisu imali nikakve veze sa tim mahinacijama.
Posle požara koji je zahvatio platformu, princ i princeza su se povukli sa položaja i svoje malo carstvo prepustili sinu Majklu, koji je osnovao kompaniju za iznajmljivanje prostora na Internetu. Pošto je Silend suverena država, ona ne može biti prodata, ali princ Roj uverava da bi to mogao da sredi – za cenu od milijardu dolara. Do tada, ako želite da podignete svoj socijalni status i postanete lord, ledi, baron ili baronesa Silenda – platite 20 funti i to će vam biti omogućeno.

Zagonetka jednog nestanka
U sredu je završena još jedna neuspešna potraga za američkim avanturistom Stivom Fosetom (63), koji je 3. septembra prošle godine u prisustvu samo jednog svedoka poleteo sa privatnog imanja hotelskog mogula Barona Hiltona.
Ekipa elitnog kluba „Istraživači”, čiju člansku kartu ima i Nil Armstrong, prvi čovek na Mesecu, pročešljala je više od 250 kvadratnih kilometara suncem okupane Nevade, gde je jedan rančer navodno poslednji put video Fosetov avion kako kruži tridesetak metara iznad zemlje, dva i po sata po poletanju.
Kako je čovek koji je oborio 115 svetskih rekorda u letenju i plovidbi, blizak svim čudima tehnike, mogao tako tek tako da nestane – pitanje je koje zbunjuje njegove prijatelje, ali i mnoge sa strane. Međutim, dok se ovi prvi zariču da će ga i dalje tražiti „jer se kolega istraživač ne ostavlja u divljini”, ovi drugi dižu obrve, postavljaju pitanja i ističu da je Foset posthumno oborio još jedan rekord – s obzirom na zagonetne okolnosti nestanka i veliku zaostavštinu, proglašen je mrtvim u rekordnom roku, posle pola godine.
Nijedna od nekoliko ekipa nije naišla na trag ni tela ni letelice, što je začudilo iskusne profesionalce, bez obzira što se radi o krajnje nepristupačnom terenu, a laici se pitaju šta je sa svemoćnim američkim satelitima koji sve vide.
Prva, mesec dana duga potraga u „Srebrnoj državi”, kako Nevadu zovu zbog nekada velikih rezervi ovog plemenitog metala, koštala je 1,6 miliona dolara i opisana je kao „najsveobuhvatnija te vrste u istoriji”, uz učešće vojske. Fosetova supruga Pegi potrošila je i svoj milion dolara.
Kasnije su počeli da iskrsavaju „detalji iz života”. Prvi čovek koji je obišao svet balonom i prvi koji ga je obleteo avionom u neprekidnom letu zaradio je bogatstvo na berzi, ali je, navodno, u rizičnim ulaganjima neposredno pre kraha američkog hipotekarnog tržišta izgubio veliki novac. Udruženo sa potencijalnim razvodom od supruge, koju je navodno varao sa dve ljubavnice, to bi predstavljalo pravi finansijski krah.
Zatim, čovek koji se popeo na Kilimandžaro, preplivao Lamanš i preživeo nekoliko letačkih nesreća, poleteo je toga dana bez opreme za prvu pomoć, u avionu čiji je čelični kostur prekriven drvetom i platnom i kao takav nevidljiv za razne detektore. Slučajno ili namerno, Foset je otišao bez sata sa dži-pi-es funkcijom, ne izvršivši, po rečima Hiltonovog pilota, čak ni rutinsku kontrolu bezbednosti aviona.
Fosetovi prijatelji odmahuju glavom i optužuju novinare za neukusne spekulacije.
Međutim, kako piše „Independent”, glasine ne kolaju samo u medijima.
Iskusni vojnici angažovani u prvoj potrazi tvrde da je Foset „morao da bude pronađen” i da su tražeći njega pronašli šest drugih nestalih aviona.
Robert Dejvis, koga je angažovao broker koji je prodao polisu osiguranja (Pegi Foset sleduje 52 miliona dolara), nekoliko meseci je spremao izveštaj o Fosetu i sada je uveren da nema apsolutno nijednog dokaza da je Stiv Foset mrtav.
Ako dokaz postoji, treba ga tražiti u prečniku od oko 1.300 kilometara oko privatnog letačkog kluba Barona Hiltona, među jedriličarima možda najpoželjnijeg mesta na svetu zbog toplih pustinjskih struja koje letelicama bez motora omogućuju da satima kruže. Odatle je avanturista svetskog glasa otišao da se provoza avionom iz 1980. sa jednim motorom, koji može da leti brzinom od 160 kilometara na sat i ima goriva za oko 650 kilometara.
Njegov prijatelj i kolega pustolov Britanac Ričard Brenson rekao je da će po Fosetu nazvati svemirski brod koji kreće na prvi komercijalni let u svemir, možda već sledeće godine. Ako ga do tada ne pronađu, sva je prilika da će se i prvi svemirski turisti pitati gde je, stvarno, Stiv Foset.

Balkansko raskršće
Od našeg specijalnog izveštača
Krinica, Poljska, 14. septembra – Večito podeljen i u sukobima, Balkan pojedini analitičari ponovo vide na raskršću. Međutim, ovog puta Balkan je pred dilemom pridruživanja EU i evroatlantskim organizacijama.
Iako fokusiran na ekonomska i geopolitička dešavanja koja potresaju celu Evropu u okviru globalne krize, na Ekonomskom forumu u Krinici značajno mesto je posvećeno debatama o tome kako ubrzati evropsko i evroatlantsko pridruživanje zapadnog Balkana, odomaćene kovanice briselskih birokrata za Albaniju i zemlje koje su nastale iz Jugoslavije, bez Slovenije.
Prema rečima Doris Pak, nemačke parlamentarke u Evropskom parlamentu, bez obzira na trenutnu situaciju u međunarodnim odnosima, zapadni Balkan je u središtu politike EU, što dokazuje da je EU najviše novca potrošila u ovaj region.
„Dosta smo novca potrošili, ali nisam sigurna da je novac otišao tamo gde je namenjen. To zavisi od političara u pojedinim zemljama, a u regionu postoje političari koji se ponašaju kao da su države njihovo vlasništvo. Dovoljno je da se Sarajevo i Banjaluka prepiru oko nekog nevažnog problema, pa da se zaborave ljudi koji žive u BiH kojima treba posao. Ceo region opterećuje i problem nedostatka dobrog sudstva, kao i nedostatak prave želje da se ulaže u obrazovanje kao ključnog osnova razvoja”, kaže Doris Pak, koja predsedava delegaciji Evropskog parlamenta za odnose sa zemljama jugoistočne Evrope.
Osim visokog stepena nezaposlenosti, malih administrativnih kapaciteta i neuravnoteženost fiskalne politike, Pakova kao problem celog zapadnog Balkana ističe to da političari zaboravljaju da investitori ne traže Srbiju ili Hrvatsku već ceo region za ulaganje. Iako ima pozitivnih trendova u evropskim integracijama država regiona, Pakova je istakla i probleme koje ovom procesu nekad prave upravo članice Unije.
„Dok je Hrvatska veoma blizu EU, a Srbija sada obećava veliki napredak, Makedonija čeka zbog jedne članice Evropske unije. Ali, nisam sigurna ni da sličan problem neće praviti Slovenija Hrvatskoj. Ipak, nadam se da će Makedonija ubrzo rešiti problem sa Grčkom oko imena i preporučujem im da prihvate promenu imena, jer niko im ne može ukrasti njihov makedonski integritet, makedonski jezik i osećaj da su Makedonci”, rekla je Pakova.
Uprkos tome što je zapadni Balkan u vrhu prioriteta EU, Miloš Šolaja, iz Centra za međunarodne odnose iz Banjaluke, ističe da Evropa mora da shvati i da se Rusija kao aktivni činilac vratila na Balkan. Na to upozorava evropske zvaničnike i Dominika Ćosić, dopisnik iz Brisela poljskog nedeljnika „Vprost”, koja kaže da bi Evropa trebalo da razmišlja i o dugoročnijim perspektivama ovog regiona jer uticaj Rusije vraća u ovaj deo sveta energetskim sporazumom sa „Gaspromom”. Ipak, panelisti su istakli da ne žele da situacija na zapadnom Balkanu bude neki novi produkt sukoba Rusije i SAD.
Premda se u raspravama čuo i zahtev da bi možda trebalo napraviti međunarodnu konferenciju o granicama i ostalim problemima zapadnog Balkana, Doris Pak ističe da nam je dosta bilo konferencija i da bi sada trebalo da radimo na tome da države ispune uslove za pridruživanje EU.
„Imamo veliki problem sa vizama i smatram da bi trebalo da se stidimo jer građanima zapadnog Balkana nismo omogućili da bez viza prelaze granicu ka EU”, ističe nemačka parlamentarka u Evropskom parlamentu.
Stav o bezviznom režimu podržava i Erhard Busek, donedavno specijalni koordinator Pakta za stabilnost jugoistočne Evrope, koji to objašnjava rečima da će svaki kriminalac naći načine da dobije vizu, dok je običnim ljudima to mnogo teže.
Međutim, nisu svi optimisti kada je reč o ubrzavanju evropskih integracija država regiona. Elmar Brok, nemački parlamentarac u Evropskom parlamentu, smatra da ne bi trebalo dozvoliti nova uvećanja Unije dok se taj proces ne definiše usvajanjem novog konstitutivnog akta EU. Dok Brok insistira na Lisabonskom ugovoru pre novog proširenja Unije, Gregor Krajc, zamenik direktora Kancelarije za evropske poslove Vlade Slovenije, smatra da će preuređenje EU biti završeno dok balkanske države ispune uslove za pridruživanje.
Ipak, Balkan, a naročito Srbiju opterećuje i problem Kosova, koji je posle nedavnih događaja na Kavkazu, prema rečima Dušana Batakovića, ambasadora Srbije u Kanadi, evidentno presedan u međunarodnom pravu. Prema rečima bivšeg člana pregovaračkog tima Srbije o statusu Kosova, izgradnja demokratije, međusobna saradnja i pregovori i integracije u EU ključne su za rešavanje problema u regionu.
Veton Suroi, bivši član prištinskog pregovaračkog tima, pak kaže da će Srbija i Kosovo morati da sarađuju kako bi ušle u EU i da pokušaj zamrzavanja procesa priznanja nezavisnosti Kosova neće ništa promeniti. Reagujući na ovu primedbu, ambasador Bataković je rekao da se slaže sa Vetonom Suroijem o saradnji Srbije i Kosova, kao i da je najbrži i najsigurniji način da Kosovo uđe u EU kroz Srbiju.
Uprkos nedavnim događajima u Gruziji, Andrej Klimov, potpredsednik Spoljnopolitičkog odbora Državne dume Ruske Federacije, istakao je da se stav Rusije prema Kosovu neće promeniti, dodavši da isti stav o Kosovu ima i Gruzija. Na primedbu da isti stav o otcepljenju Abhazije i Južne Osetije imaju Beograd i SAD, Klimov je dodao da to ne poriče i da bi se iznenadio kada bi Srbija priznala Abhaziju i Južnu Osetiju.
N. Radičević

Malo nade za sporazum
Od našeg stalnog dopisnika
Brisel, 14. septembra – Najverovatniji ishod sutrašnjeg zasedanja Saveta ministara Evropske unije u Briselu jeste da Prelazni sporazum koji je Srbija potpisala sa EU i njenih 27 država članica neće biti odmrznut zbog protivljenja Holandije koju će podržati i Belgija – naveo je danas „Politikin” veoma pouzdani izvor iz sedišta Evropske komisije.
– Prema najrealnijem scenariju 25 država članica i Komisija tražiće da Sporazum bude aktiviran, ali će Holandija, po svemu sudeći, biti protiv, a u tom slučaju pridružiće joj se i Belgija. Holandski ministar spoljnih poslova Maksim Ferhagen je u veoma delikatnoj poziciji, jer on svoj pristanak ne može dati bez odluke tamošnjeg parlamenta, a kao što je poznato poslanici svih partija se jednoglasno protive odmrzavanju sporazuma zbog nedovršene saradnje Srbije sa Haškim tribunalom – precizirao je „Politikin” sagovornik.
Na pitanje da li treba očekivati da će Holanđani promeniti stav ukoliko glavni haški tužilac Serž Bramerc bude izvestio ministre o punoj saradnji Srbije sa Tribunalom, naš sagovornik kaže da to nije isključeno, ali ni baš verovatno.
– Očekujemo da će se Bramerc veoma pozitivno izjasniti o saradnji Vlade Srbije sa Hagom, ali teško je verovati da će on biti izričit i reći da je to puna saradnja, jer Ratko Mladić još nije uhapšen i izručen, kao i Goran Hadžić. Bramerc neće ubeđivati Holandiju da pristane, u to možemo biti prilično uvereni, jer to nije njegov posao. Međutim, EU će nastaviti i narednih meseci da razmatra ovo pitanje i treba verovati da će posle Bramercovog zvaničnog izveštaja Ujedinjenim nacijama u decembru biti mnogo veća verovatnoća da Prelazni sporazum stupi na snagu – objasnio je naš izvor.  
Ipak, ako bi Bramerc sutra nedvosmisleno potvrdio da Srbija čini sve što je u njenoj moći i da je samo pitanje vremena kada će osumnjičeni biti uhapšeni, onda je moguće da će Holandija izraziti konstruktivnu uzdržanost prilikom odlučivanja i da se neće protiviti odmrzavanju Sporazuma. To znači da neće otvoreno podržati predlog, ali neće mu se protiviti.
Takav princip Savet ministara je upotrebio zimus prilikom odlučivanja o slanju misije Euleks na Kosovo i Metohiju upotrebivši takozvanu tihu proceduru. Tada je Kipar iskoristio mogućnost da ne podrži formalno odluku o slanju misije EU, ali se nije otvoreno usprotivio. Pismeni predlog o slanju Euleksa je „ostao na ministarskom stolu” 24 sata i pošto niko u tom roku nije podneo zvaničan prigovor, misija je odobrena.
Kada je Srbija 29. aprila ove godine u Luksemburgu potpisala Prelazni sporazum kao sastavni deo Sporazuma o stabilizaciji i pridruživanju (SSP), to je učinjeno, na zahtev Holandije, uz uslov da oba akta ostanu blokirana sve dok Beograd ne ostvari punu saradnju sa Sudom za ratne zločine u bivšoj Jugoslaviji.      
U međuvremenu u Srbiji su uhapšeni i u Hag izručeni optuženici Stojan Župljanin i Radovan Karadžić. Posle hapšenja Karadžića 21. jula, nadmoćna većina diplomata EU i zemalja koje su njene članice zagovarala je odmrzavanje potpisanih ugovora sa Srbijom, ali ne i Holandija, dok se Belgija zapravo samo solidariše sa odlukama svog suseda prema ovom pitanju.
Holanđani su odbili i kompromisne predloge Komisije i nekih članica EU prema kojima bi trebalo odmrznuti samo Prelazni (trgovinski) sporazum, ali ne pokretati ratifikaciju SSP-a dok se ne završi tražena saradnja Beograda sa Hagom. To bi Srbiji omogućilo korišćenje mnogih benefita u trgovini sa EU, a SSP ionako postaje važeći tek kada prođe ratifikaciju u svim državama potpisnicama. Do sada je SSP ratifikovan samo u Skupštini Srbije, što je uobičajena praksa da se najpre u zemlji koja želi pristup u EU ovaj ugovor potvrđuje.
Vladimir Jokanović   
-----------------------------------------------------------
Delević: Nada u pozitivan ishod
Pomoćnik ministra spoljnih poslova Srbije Milica Delević izrazila je nadu da će Savet ministara Evropske unije na današnjem samitu u Briselu odmrznuti Prelazni trgovinski sporazum sa Srbijom.
Ono što je najvažnije jeste uverenje da je Srbija učinila sve i da u punoj meri sarađuje s tribunalom u Hagu, kako kroz hapšenja haških optuženika tako i dostavljanjem dokumenata, kazala je juče Delevićeva gostujući na Televiziji B92.
Odgovarajući na pitanje da li je razočarana što glavni tužilac Haškog tribunala Serž Bramerc neće decidno pohvaliti Srbiju i tako joj otvoriti put za lakše dobijanje Prelaznog trgovinskog sporazuma, Delevićeva je izrazila uverenje da ono što će on reći „neće biti smetnja za deblokiranje tog sporazuma”. „Sigurna sam da je napredak Srbije u saradnji sa tribunalom u Hagu takav da je nemoguće reći da ne postoji saradnja i pozitivni pomak” , istakla je Delevićeva i dodala da neslaganje jedne članice EU, u ovom slučaju Holandije, „može da blokira sporazum”.
Tanjug

Pao „Aeroflotov” avion
Moskva – Svih 82 putnika i šest članova posade poginulo je juče ujutro kada se avion tipa „boing 737-500” ruske avio-kompanije „Aeroflot” srušio kod ruskog grada Perma, u sibirskom regionu, saopštilo je rusko ministarstvo za vanredne situacije.
Ruski predsednik Dmitrij Medvedev naložio je ministru saobraćaja Igoru Levitinu da uspostavi komisiju koja bi istražila uzrok udesa aviona u Permu, u kome je 88 ljudi izgubilo život, saopštila je juče pres-služba Kremlja. Rusko tužilaštvo već je pokrenulo istragu o ovoj nesreći, zbog kršenja pravila o bezbednosti leta.
(/slika2)Za sada nema indicija da je reč o napadu ili sabotaži, naveo je Rojters. „Avion je krenuo iz Moskve za Perm u 1.10 po moskovskom vremenu i za dva sata, dok se približavao odredištu, kontrola leta izgubila je kontakt s letelicom, koja je tada bila na visini od 1.800 metara”, izjavila je predstavnica za štampu ruskog ministarstva za vanredne situacije Irina Andrijanova i dodala da se avion zapalio kada se srušio, kao i da je vatra u međuvremenu ugašena, prenela je ruska državna novinska agencija Itar-Tas.
Ostaci letilice prekrili su deo ruske istočnozapadne pruge, koji je zatvoren, preneli su ruski mediji. „Prema do sada dostupnim informacijama, na zemlji niko nije povređen”, rekla je portparol Ministarstva za vanredne situacije, a prenela ruska agencija Interfaks.
Kako je saopštio „Aeroflot” među poginulima je 21 strani državljanin – devet iz Azerbejdžana, pet iz Ukrajine i po jedan iz Francuske, Švajcarske, Letonije, Sjedinjenih Američkih Država, Nemačke, Turske i Italije.
U udesu aviona poginulo je sedmoro dece, preneo je Rojters.
Reč je o najtežoj nesreći jedne ruske letilice otkako se u avgustu 2006. srušio avion „TU-154” kompanije „Pulkovo erlajnz” u Ukrajini, na liniji Anapa–Sankt Petersburg, kada je najmanje 170 ljudi izgubilo život.
---------------------------------------------------------
Tehnička greška na desnom motoru
Perm – Uzrok pada aviona „boing 737-500” ruske aviokompanije „Aeroflot” je tehnička greška na desnom motoru koga je zahvatio plamen, izjavio je predsednik istražnog komiteta generalnog tužioca Rusije Aleksandar Bastrikin.„Postoji dosta dokaza koji potvrđuju tu teoriju”, istakao je Bastrikin, koji je predsedavao prvom sastanku tima koji istražuje avionsku nesreću kod ruskog grada Perma, prenela je agencija Itar-Tas.
Eksperti i pripadnici bezbednosne službe nisu našli dokaze za mogući teroristički akt, naveo je ruski ministar za transport Igor Levitin, dodajući da „nema informacija o tome da je avion eksplodirao u vazduhu”, prenela je ruska agencija Interfaks.

Novi oružani skok SAD
Od našeg stalnog dopisnika
Vašington, 14. septembra – Amerika je, uz rast svog budžeta za odbranu, ubrzano povećala izvoz oružja, iako administracija Džordža Buša tvrdi da je već ratom u Iraku „učinila bezbednijim i domovinu i svet”. Zarada od prodaje vojne opreme se, tako, još jednom potvrđuje kao konstanta ovdašnje politike – donosi zamašan lokalni profit i kad se globalni odnosi zatežu i kad se sugeriše da im napetost popušta.
U ovoj fiskalnoj godini je dogovoreno da SAD drugim zemljama isporuče naoružanje u vrednosti od 32 milijarde dolara, što je iznos gotovo tri puta veći nego pre tri godine (12 milijardi) – precizira se u ekskluzivi „Njujork tajmsa”. Do takvog skoka dolazi, proizlazi iz napisa, zbog vladajuće vašingtonske strategije, da treba: ojačati arsenale partnerskih vlasti na najveća dva fronta današnjice – u Iraku i Avganistanu – zatim obuzdati „otpadničke” ambicije Severne Koreje i Irana, kao i učvrstiti veze s nekadašnjim delovima bivšeg SSSR-a i Varšavskog pakta.    
Uzlet ovakvog smera počeo je 2006, najočiglednije na „proširenom” Bliskom istoku, sa dosezanjima tla Evrope, severne Afrike, Azije, Latinske Amerike pa i susedne Kanade – dodaje se. Uz napomenu – da su takva kretanja išla po prioritetnim smernicama Bele kuće „za jačanje i alijansi i borbe protiv terorizma”.
U tom smislu se među zemljama nastalim iz raspada Sovjetskog Saveza, navode – Gruzija, Letonija i Estonija, a među nekadašnjim pripadnicima Varšavskog bloka – Poljska. Odnosi između Vašingtona u Moskve su se ovih dana naglo zaoštrili u međusobnom optuživanju oko Gruzije – gde Amerikanci zameraju za priznavanje njenih otcepljenih delova, a Rusi za podsticanje vojne akcije Tbilisija protiv autonomija Južne Osetije i Abhazije – i oko Poljske gde je Bela kuća projektovala postavljanje raketnog štita, sa obrazloženjem da je to neophodna mera zaštite od eventualnog napada „nepodobnog” Irana, a što Kremlj doživljava kao ugrožavanje bezbednosti Rusije.
U globalnim isporukama odavde su tenkovi, ratni avioni i helikopteri, rakete, pa i bojni brodovi – nabraja „Tajms”. Ništa ne krijumčarimo, sve je to u cilju izgradnje bezbednijeg sveta – citiran je Brus Lemkin, zamenik podsekretara u ovdašnjem vazduhoplovstvu, koji „pomaže u koordinaciji mnogih od najvećih kupoprodaja”.
Osim već tradicionalnih ključnih primalaca isporuka, Izraela i Egipta, kao i prioriteta kakvi su u ovom veku Irak i Avganistan, među značajne nove naručioce ovdašnjeg naoružanja svrstani su i Argentina, Azerbejdžan, Brazil, Gruzija, Indija, Pakistan… Kao primeri opskrbne tranzicije pridodati su – Maroko, Poljska i Rumunija, prebacivši se na nabavku američkih vojnih aviona (letilicama koje su im ranije bile ruske proizvodnje).
Među razlozima za povećani izvoz odavde, ističu se i „strahovi zemalja u blizini Irana i Severne Koreje”. U prvom slučaju, Saudijska Arabija je naručila godišnju isporuku u iznosu od šest milijardi dolara (najveću posle 1993. godine) a Ujedinjeni Arapski Emirati razmatraju, prema izveštaju Pentagona Kongresu, da za antiraketni sistem plate 16 milijardi. Saveznička Južna Koreja je ove godine već potpisala ugovor o kupovini vredan 1,1 milijardu dolara…
Domaće reakcije, na novi „bum” američkog oružanog izvoza, prilično su slojevite. Beloj kući opozicioni demokrata Hauard Berman, predsednik Komiteta za spoljne poslove Predstavničkog doma, predočava opasnost „ulaska u novu trku u naoružavanju koja vodi smanjivanju (međunarodne) stabilnosti”. Izrazio je i slutnju da je ovdašnje vojne isporuke Pakistan (u čijim su zabitima, kako se ovde procenjuje, utočište našli gerilci Osame bin Ladena) više koristio za povećanje tenzija sa Indijom, nego za suzbijanje terorizma u regionu.
Analitičar vašingtonskog istraživačkog Centra za kontrolu i neširenje naoružanja, Trevis Šarp, upozorava i na mogućnost da se u slučaju raskida savezništava, Amerikanci nađu u situaciji da se bore protiv neprijatelja koji poseduje oružje ovdašnje produkcije. To se već dogodilo – kada se američko naoružanje, isporučeno talibanima za borbu protiv svojevremenih sovjetskih invazionista, docnije okrenulo protiv Amerikanaca.
Prevladavaju, reklo bi se, strateški interesi i tržišni principi. Konkurencija na međunarodnoj pijaci oružja je sve veća, a nećemo valjda da dozvolimo da se kupci oružja i aviona okrenu ka drugim snabdevačima – kaže pomenuti, pentagonski, Lemkin.
I pre sadašnje trgovačke ofanzive, Amerika je – podseća „Njujork tajms” – predvodila u prodaji oružja. Njeno učešće u tom globalnom prometu se, od 2000. do 2006. (poslednje godine za koju postoji kongresna evidencija) povećalo sa 40 na 52 odsto. Na drugom mestu je, prema istim izvorima, bio udeo Rusije – sa 21 procentom.

Zemljotres jačine 5,7 stepeni Rihterove skale pogodio Čile
Zemljotres jačine 5,7 stepeni Rihterove skale pogodio je danas Čile, saopštio je Evropsko-mediteranski seizmološki centar (EMSC).
Epicentar zemljotresa bio je 39 kilometara severoistočno od glavnog grada Santjaga sa oko 4,8 miliona stanovnika.
Do sada nema izveštaja o eventualnim žrtvama ili šteti, preneo je Tas.

Vučić priredio večeru za predsednika Crne Gore
Predsednik Srbije Aleksandar Vučić ugostio je na večeri predsednika Crne Gore Jakova Milatovića, koji boravi u zvaničnoj poseti Srbiji.
„Poželeo sam dobrodošlicu predsedniku Crne Gore Jakovu Milatoviću, uveren da otvaramo novo poglavlje u odnosima između naših zemalja i bratskih naroda", napisao je Vučić na Instagram nalogu "budućnostsrbijeav".
Prethodno je Milatović na svečanom prijemu u Crnogorskoj kući u Beogradu, poručio da, nakon poseta Evropskim institucijama i sedištu NATO u Briselu, dolazi u Beograd "u nameri da da doprinos revitalizaciji političkih odnosa dve zemlje".
Milatović je danas stigao u zvaničnu dvodnevnu posetu Srbiji, a na aerodromu "Nikola Tesla " u Beogradu dočekao ga je prvi potpredsednik Vlade i ministar spoljnih poslova Srbije Ivica Dačić.
Kako je najavljeno, Milatović će se sutra, uz ceremonijalni doček ispred Palate Srbija, sastati sa predsednikom Srbije Aleksandrom Vučićem, a nakon toga i sa predsednikom Narodne skupštine Vladimirom Orlićem.
Predviđeno je da predsednik Crne Gore u okviru posete položi venac na Spomenik neznanom junaku na Avali uz vojne počasti, kao i da položi cveće ispred Osnovne škole "Vladislav Ribnikar".

U Indiji 15 mrtvih zbog monsunskih kiša
Najmanje 15 ljudi poginulo je na severu Indije u poplavama i klizištima izazvanim monsunskim kišama, a Nju Delhi je zabeležio rekordnu količinu padavina u jednom danu u poslednjih 40 godina, saopštle su danas tamošnje vlasti.
U Nju Delhiju, gde su putevi bili potopljeni, palo je 153 milimetra kiše, najviše u jednom julskom danu za 40 godina.
Pošto meteorološke službe predviđaju još jedan dan jake kiše, vlasti su naložile da škole u Nju Delhiju budu sutra zatvorene.
Mediji su preneli da je 15 osoba poginulo u protekla 24 sata u šest indijskih saveznih država na severu.
Planinske države su najteže pogođene. Prijavljena su klizišta na oko 700 puteva.
Period monsuna u Indiji traje od juna do septembra i svake godine ima žrtava i pričinjena je materijalna šteta, prenosi Tanjug.

Zelenski još nije doneo odluku da li će prisustvovati samitu NATO-a u Viljnusu
KIJEV – Ukrajinski predsednik Volodimir Zelenski još nije doneo konačnu odluku da li će ići na samit NATO-a u Viljnusu, izjavila je danas potpredsednica ukrajinske vlade za evropske i evroatlantske integracije Olga Stefanišina.
Ona je za ukrajinske medije rekla da će konačna odluka Zelenskog o prisustvu samitu NATO-a biti doneta u zavisnosti od završnih dokumenata tog skupa na kojima se još radi, preneo je TAŠ.
Generalni sekretar NATO-a Jens Stoltenberg rekao je ranije da će Zelenski prisustvovati prvom sastanku Saveta Ukrajina-NATO na marginama samita.
Stoltenberg, međutim, nije obećao da će tokom samita u Viljnusu Ukrajina biti pozvana da se pridruži NATO-u nakon što se neprijateljstva u zemlji završe.

Teško do neradne nedelje u trgovinama
Tri godine posle Crne Gore, još jedna zemlja u našem okruženju zabranila je rad nedeljom. U Hrvatskoj je pre nekoliko dana stupio na snagu novi zakon o trgovini prema kojem će prodavnice nedeljom biti zatvorene. Zabrana ipak nije potpuna, jer trgovci mogu odabrati 16 nedelja u godini tokom kojih bi eventualno mogli da rade. Radno vreme od ponedeljka do subote samostalno će određivati trgovac, ukupno do 90 sati sedmično.
 
U Srbiji se nedelja po pravilu tretira kao neradni, odnosno dan za odmor. U Savezu samostalnih sindikata trgovine Srbije podsećaju da u zakonu ipak treba da piše da je nedelja dan odmora, a ne da je „po pravilu dan odmora”, kako je prema važećem zakonu. Naglašavaju i da zahtev da se zabrani rad prodavnica nedeljom u Srbiji ne znači zalaganje za manje rada, jer prema zakonu radna nedelja traje pet dana, sedmično se radi po 40 časova, a rad nedeljom nije regulisan.
Radoslav Topalović, predsednika Saveza samostalnih sindikata trgovine, podseća da je u zemlji trenutno angažovano oko 300.000 trgovaca koji u proseku mesečno zarade oko 54.000 dinara, što je otprilike na nivou iznosa minimalne potrošačke korpe.
– Neosnovane su procene poslodavaca da će biti manji promet u radnjama ako nedelja i državni praznici budu neradni dani, jer će se kupci u istom obimu snabdevati radnim danima. Kupac koji je rešen da pazari neki proizvod, kupiće ga ili dan ranije ili dan kasnije. Zato, ti prigovori nisu utemeljeni. Drugo, ukidanjem nedelje kao radnog dana neće biti smanjena potreba za angažovanjem radnika, već naprotiv, više njih biće potrebno da radi, recimo, subotom i ponedeljkom, jer će tada biti i više prometa – smatra Topalović. Podseća da početak i kraj radnog vremena nije stvar kolektivnog pregovaranja nego je Zakonom o radu regulisano da radna nedelja traje 40 časova. Zato je ovaj sindikat tražio da se izmeni taj propis kako bi nedelja bila neradni dan, a da izuzete budu samo institucije koje su od javnog značaja i moraju da rade nedeljom. Od prve inicijative prošlo je  sedam godina, ali niko nije bio voljan da se ozbiljnije time pozabavi, ni Socijalno-ekonomski savet, ni Ministarstvo za rad i zapošljavanje, jer su to institucije kojima su sindikati podnosili inicijative.
Savez samostalnih sindikata je na tu temu svojevremeno čak i anketirao radnike, a analiza je pokazala da većina zaposlenih ne želi da radi nedeljom.
– Nisam siguran da bi sada, u naletu ove inflacije, isto tako razmišljali. Verovatno bi pristali da rade nedeljom za veću naknadu. Zato podržavamo inicijativu da se rad nedeljom plaća kao i državni praznik, da dnevnica bude 110 odsto tog dana – dodaje Topalović. Navodi da onaj ko mora na posao nedeljom zaista treba da bude više plaćen, zato što više radi i nije sa porodicom.
Podsećanja radi, onaj ko radi nedeljom ne ostvaruje po zakonu pravo na uvećanu platu, sem u slučaju da to nije uređeno aktom između poslodavca i zaposlenog. Fiksno uvećanje zarade nije prepoznato jer je poslodavcima data mogućnost da rad organizuju kako njima odgovara. Stručnjaci za radno pravo naglašavaju da zbog uvećanja zarade za rad nedeljom ne bi bilo neophodno menjati Zakon o radu, jer je naš propis ekstenzivan u tom delu, pa je opštim aktom moguće predvideti razloge za uvećanje plate koja nije opisana u samom zakonu. Kako je ranije za „Politiku” objasnio Bojan Urdarević, profesor radnog prava na Pravnom fakultetu u Kragujevcu, ne postoji nikakva zakonska prepreka da se sa postojećim zakonom predvidi dodatno plaćeni rad i da se utvrdi iznos uvećanja zarade nedeljom.
– Samo, to niko neće da radi, jer ne postoji zakonska obaveza – naveo je on.
Predstavnici sindikata smatraju da neradna nedelja ne bi mogla da prouzrokuje nove otkaze, jer u trgovini već postoji manjak radne snage, ali poslodavci ipak tako ne misle. Strahuju od pada prometa i profita, smanjenja zarada, otpuštanja radnika u sektoru maloprodaje, nezadovoljstva potrošača...

Milatović: Cilj posete Srbiji revitalizacija političkih odnosa
Predsednik Crne Gore Jakov Milatović poručio je večeras, na svečanom prijemu u Crnogorskoj kući u Beogradu, da, nakon poseta Evropskim institucijama i sedištu NATO u Briselu, dolazi u Beograd „u nameri da da doprinos revitalizaciji političkih odnosa dve zemlje”. Prisustvo predsjednika Vučića na mojoj inauguraciji 20. maja, ministra Dačića na Samitu u okviru Procesa saradnje u jugoistočnoj Evropi u Podgorici 27. juna, i ova moja prva poseta Beogradu u tako kratkom vremenskom periodu upravo idu u prilog unapređenju odnosa dve države”, naglasio je Milatović.
Ukazao je na to da je revitalizacija političkih odnosa važna za unaprjeđenje ekonomskih odnosa, što ima za rezultat direktne benefite za privredu i građane dve zemlje, navodi se u saopštenju iz Kabineta crnogorskog predsednika.
Milatović je podsetio da je Srbija Crnoj Gori ubedljivo najveći trgovinski partner, sa robnom razmenom od 764 miliona evra prošle godine, što predstavlja petinu ukupnog prometa robe sa inostranstvom. Srbija je za nas i najveće turističko tržište. U 2022. ostvareno je 435 hiljada dolazaka turista iz Srbije u Crnu Goru, što je udeo od 21 odsto od ukupnog broja dolazaka stranih turista. Kada govorimo o strukturi, najviše noćenja ostvarili su turisti iz Srbije, i to nešto iznad 3 miliona ili 25,5 odsto od ukupnog brojaâ€ś, rekao je Milatović. Dodao je da je Srbija prošle godine bila i najveći strani investitor u Crnoj Gori sa 137 miliona evra ili 12 odsto ukupne vrednosti stranih direktnih investicija, što je u odnosu na 2021. povećanje od 80 odsto.
Uprkos podacima koje sam izneo, sa Srbijom, koja je naš najznačajniji ekonomski partner, Crna Gora nema odnose na nivou ambasadora i to ne iz tehničkih razloga, već političkih, dve zemlje nemaju zajedničke granične prelaze, kao što imamo sa Bosnom i Hercegovinom i sa Albanijom, platni promet predstavlja ozbiljnu poslovnu barijeru, naše Mešovite komisije za rešavanje ovih naizgled tehničkih pitanja se ne sastaju godinama unazad, a nikada nije održana zajednička sednica Vlada dve zemlje, konstatovao je Milatović. On je poručio da su, uprkos svim izazovima, veze između građana i privrede Crne Gore i Srbije ostale jake i da je stoga odgovornost ali i obaveza na državnicima dve zemlje da te odnose ne remete, već da ih unapređuju. Istakao je da, osim tradicionalnih veza i bliskih odnosa, Crnu Goru i Srbiju trajno povezuju zajednički ciljevi, pre svega regionalna stabilnost i članstvo u Evropskoj uniji.
„Posvećenošću ovim ciljevima dajemo dobar zamah proevropskom razvoju Zapadnog Balkana. Uveren sam će politički odnosi Crne Gore i Srbije ići uzlaznom putanjom u periodu pred nama i da će to biti dobar zamajac za dodatno unapređenje ekonomskih, kulturnih i sveukupnih odnosa, rekao je Milatović. On je ukazao i na značaj jačanja veza sa zajednicom Crnogoraca u Srbiji i njihove povezanosti sa Crnom Gorom.
Kako je najavljeno, Milatović će se sutra, uz ceremonijalni doček ispred Palate Srbija, sastati sa predsednikom Srbije Aleksandrom Vučićem, a nakon toga i sa predsednikom Narodne skupštine Vladimirom Orlićem.
Predviđeno je da predsednik Crne Gore u okviru posete položi venac na Spomenik neznanom junaku na Avali uz vojne počasti, kao i da položi cveće ispred Osnovne škole „Vladislav Ribnikar”, prenosi Tanjug.


  </body>
 </text>
</TEI>