<TEI version="3.3.0" xmlns="http://www.tei-c.org/ns/1.0">
 <teiHeader>
  <fileDesc>
   <titleStmt>
    <title>Politika 2020-04-14</title>
   </titleStmt>
   <publicationStmt>
    <p></p>
   </publicationStmt>
   <sourceDesc>
    <p>https://www.politika.rs/sr/articles/archive/2020/04/14/page:1?url=</p>
   </sourceDesc>
  </fileDesc>
 </teiHeader>
 <text>
  <body>
    <div id="zdravlje">
Trećina obolelih od kovida 19 ima neurološke probleme
Najnovijim istraživanjem utvrđeno je da koronavirus ne uzrokuje samo temperaturu, kašalj i probleme s disanjem, već i neurološke probleme kao što su glavobolja i vrtoglavica.
Istraživanje su sproveli kineski naučnici na pacijentima u Vuhanu, žarištu pandemije koja je zahvatilila gotovo sve zemlje na svetu, a rezultate su objavili u časopisu JAMA Neurology. U istraživanju se navodi da je trećina od 214 pacijenata koje su pregledali pokazivala znakove uticaja virusa na nervni sistem. I ranije je bilo slučajeva da su pacijenti oboleli od virusa kovid 19 gubili osećaj mirisa i ukusa.
– Ovi simptomi ukazuju na to da je bolešću na neki način bio zahvaćen i mozak. Ipak, veoma je malo studija o uticaju koronavirusa na mozak pacijenata. Još tapkamo u mraku – istakao je specijalista za infektivne bolesti Bern Salczberger iz bolnice u Regensburgu.
Studija iz Vuhana temelji se na istoriji bolesti, laboratorijskim nalazima i radiološkim pregledima 214 pacijenata.
Neurolog Ling Mao s Fakulteta nauke i tehnologije u Huazhongu napisao je da su kod 78 pacijenata (36,4 posto) uočene neurološke poteškoće. Najčešće se radilo o vrtoglavici i glavobolji. Dok je  dvanaestoro izgubilo osećaj ukusa, a 11 mirisa. Šest pacijenata pretrpelo je i moždani udar.
U svakom slučaju,  kineski naučnici nisu sigurni jesu li ti simptomi posledica same bolesti ili su deo odgovora organizma na upalne procese.
    </div>
    <div id="kolumna">
„Čudotvoran čaj” i lakoverni kupci
Već više od mesec dana svakodnevno se na fejsbuku objavljuje (pod raznim logo naslovima) poziv za kupovinu čaja koji „u potpunosti leči dijabetes”.
„Čudotvorna” svojstva čaja „diabetin” objašnjava izvesna dr Jovana Markić, navodno šef endokrinologije (ne zna se koje zdravstvene ustanove), „veliki humanitarni radnik”, koja će se lično pobrinuti da svako ko želi da trajno izleči dijabetes dobije 100 grama navedenog čaja po 50 odsto povlašćenoj ceni, odnosno za 3190 dinara umesto za 6.380 dinara. Čaj se naručuje tako što kupac ostavlja svoj broj telefona. Prodavci tog čaja nisu dali svoj kontakt telefon ni adresu na kojoj se nalaze. Kutija čaja od 100 grama pri svakodnevnoj upotrebi traje nedelju dana.
Navodna doktorka Markić navela je Odluku br. 5896 kojom je dozvoljen promet čaja a nije navela kog dana je doneta ta odluka i ko je doneo tu odluku.
Navodim samo neke od tvrdnji pomenute doktorke:
„Ako ovaj proizvod koristite svaki dan nivo glukoze će uvek biti 5,8”;
„Šećer se normalizuje nakon prve upotrebe”;
„Test koji je, navodno, sproveden na 3120 ispitanika pokazao je zadivljujuće rezultate”…
U poslednje vreme prodavci se pozivaju na pozitivno mišljenje o čaju izvesnog „iskusnog doktora iz Japana” ali i doktora iz Nemačke.
I pored toga što njihovu objavu o čudotvornom čaju negativno komentarišu lakoverni i prevareni kupci, prodavci čaja su neverovatno uporni i svakodnevno objavljuju reklamu!
Sve se ovo dešava za vreme vanrednog stanja uvedenog zbog opasnosti od virusa korona. Da li neko u ovoj državi može da stane na put ovim prevarantima?
Mirko Janjić,
Ruma

Diplomatija na distanci, virus kao lakmus
1.april
Najcrnji prvoaprilski dan: broj zaraženih u svetu prešao je milion. Svetu je trebalo tri meseca da dođe do prvih 100.000 potvrđenih slučajeva zaraze koronom. Do sledećih 100.000 stiglo se za 12 dana. Do trećih za četiri dana, do četvrtih dan i po. Munjevito.
2.april
Šefovi diplomatija zemalja NATO-a poželeli su dobrodošlicu svom 30. članu, Severnoj Makedoniji. Umesto uobičajenih ličnih kontakata u Briselu, prvo od dva godišnja okupljanja održano je zbog korone preko bezbednog video-linka.
Globalna diplomatija je još jedna od žrtava pandemije. Nema državnih poseta, mnoge konferencije su otkazane, a ređe se održavaju onlajn. EU se prebacila na diplomatiju na distanci.
Ujedinjene nacije su uveliko paralisane i pitanje je da li će 75. godišnjicu osnivanja moći na jesen da obeleže u virusom okupiranom Njujorku. Koliko takve okolnosti mogu da utiču na atrofiranje svetske diplomatije koja pokušava da pregovorno reši krize u Jemenu, Siriji ili Avganistanu? Demokratija ne sme da se suspenduje, ponavljaju zvaničnici, ali koliko otkazivanje skupa Saveta UN za ljudska prava u Ženevi pogoduje autoritarcima širom sveta koji, koristeći pandemiju kao izgovor, izmiču kontroli?
***
U Rusiji je privedena lekarka Anastasija Vasilijeva, liderka nezavisnog Saveza doktora, zato što je kritikovala ruski odgovor na pandemiju i sumnjala u zvanične podatke o koroni. Kakva koincidencija: Vasilijeva je oftalmolog, baš kao što je bio i Li Venlijang, doktor iz Vuhana koji je bio privođen iz istih razloga. Totalitarni sistemi nepogrešivo koriste iste metode.
***
3.april
Grupa intelektualaca zatražila je od patrijarha Irineja da „odbrani pravo vernika na liturgiju i da zahteva od državnih vlasti da se vremenski okvir ograničenja slobode kretanja prilagodi pravu pravoslavnih vernika”. Kako bi to izgledalo u ratu? Velika ofanziva se prekine pošto je crveni dan u crkvenom kalendaru. Taman da se neprijatelj oporavi.
***
Dva ugledna francuska lekara su tokom debate na televiziji predložila da se vakcina protiv kovida 19 na kojoj se radi prvo testira u Africi. Šokantne izjave koje podsećaju na najcrnje dane kolonijalizma. Rasizam samo traži priliku da se iskaže.
***
Premijerka i ministar odbrane uz pompu su na batajničkom aerodromu dočekali prvi od 11 aviona ruske pomoći. „Veliko hvala predsedniku Putinu i bratskom ruskom narodu”, napisao je Vučić na svom instagram nalogu.
Istog dana potpisan je u Beogradu sporazum sa EU o donaciji od 4,9 miliona evra. Grant je deo finansijske podrške od 93 miliona evra, koju unija pruža Srbiji za hitne mere za suzbijanje posledica virusa korona.
Kad je stigla kineska pomoć, Vučić se gotovo do suza zahvaljivao „bratu” Si Đinpingu i zaklinjao u „čelično prijateljstvo”.
Pitam se da li je kovid 19 lakmus spoljnopolitičkih naklonosti ove države. Njen predsednik i ne krije koliko su mu draži autoritarni „prijatelji” od liberalnih „partnera”.
***
Vlada donese uredbu po kojoj samo krizni štab na čijem je čelu premijerka ima isključivo pravo da obaveštava javnost. Onda se na 48 sati privede novinarka, pa se posle 24 sata pusti, a uredba povuče. Nema, pa ima, pa nema, pa ima šetnji kućnih ljubimaca. Cik-cak politika nije politika.
4.april
Administracija Donalda Trampa dugo je odugovlačila suočavanje s pandemijom, a kada se beležilo 30.000 zaraženih za dan krenula je na sve načine da nabavlja zaštitnu opremu. Nemci su pobesneli što im je u Bangkoku oteta pošiljka od 200.000 maski iz Kine.
Sumnjivi posrednici, fantomske isporuke, letovi privatnih aviona, cene koje skaču iz sata u sat. Liči na kriminalni triler. Dok države zabranjuju izvoz, uvoz je crno tržište. Tržište medicinske opreme je nemilosrdno. Države i zdravstveni sistemi bore se jedni protiv drugih. Divlji Zapad.
Razumem Aleksandra Vučića kada je, govoreći o respiratorima, rekao: „Više ne vredi ni kada potpišete ugovor i kada platite, čim postignu veću cenu oni vam vrate pare i prodaju dalje”. Razumem i što je po svetu poslao tajne agente s koferima keša.
***
Kina je u subotu obeležavala Ćingming, Dan mrtvih, jedan od najvažnijih datuma kineskog lunarnog kalendara. Zastave na pola koplja, a u 10 ujutru zemlja je utonula u tri minuta tišine kao znak žalosti za hiljadama „mučenika” borbe protiv pandemije. Među njima je i „mučenik” Li Venlijang, lekar iz Vuhana koji je među prvima pritiskao alarm, upozoravao na opasnost i zbog toga bio privođen, da bi na kraju i sam umro od zaraze. Satisfakcija za KP, urna za 34-godišnjeg doktora.
***
Opšta mobilizacija i svuda po regionu. Predsedavajući Predsedništva BiH Šefik Džaferović, Bakir Izetbegović, Nikola Špirić i Dragan Čović odrekli su se dela plate. Najavljeno da će se članovi Vlade Republike Srpske odreći polovine martovskih primanja. U Beogradu takva ideja nikome nije pala na pamet. A mogla bi.
6.april
Britanska kraljica Elizabeta Druga obratila se naciji povodom virusa korona. Bio je to tek peti put tokom 68 godina vladavine da kraljica održi takav govor. Kakav kontrast u poređenju sa liderima nekih zemalja koji sopstvene nacije plaše i uznemiravaju. Smirenost bez patosa. Prefinjeni osećaj za solidarnost čitavog sveta.
***
Srbija ima oko sedam miliona stanovnika, grad Njujork 8,5 miliona. Tamo je u danu testirano oko 20.000 ljudi. U Srbiji, prema današnjim podacima, 1.192 osobe. U Hrvatskoj su, po istim podacima, testirane 2.793 osobe, u Crnoj Gori 2.606, u Severnoj Makedoniji 2.540, u BiH 1.809. Zašto tako malo, kada nas uveravaju da sa testovima nema problema?
    </div>
    <div id="tehnologija">
Šta posle pandemije
Jedan od ozbiljnijih korona-profitera je Soderbergov film „Zaraza”, snimljen pre desetak godina. Projekat koji je okupio izvanrednu glumačku ekipu prilično verno prikazuje scenario onoga što će se desiti deceniju kasnije (pandemija izbija u Kini, virus potiče od slepog miša, ubrzano se širi, ljudi se smeštaju po sportskim halama kao improvizovanim bolnicama, izbija panika u snabdevanju...), pa je otuda film dobio ne samo ogromnu novu gledanost, već je podstakao razne konspirologe da proizvode scenarije o pozadini čitave ove priče. Film ima i zanimljivu dozu političke korektnosti. Lik koga glumi Džad Lo i koji je jedini pobunjenik protiv zvanične naracije, prikazan je kao brutalni prevarant koji izmišlja navodne prirodne lekove i tako zarađuje ogroman novac ugrožavajući zdravlje ljudi. Time je unapred poslata poruka da su svi koji propituju aktuelnu verziju varalice i „teoretičari zavere”.
Ono što za sada nedostaje u aktuelnom scenariju jeste vakcina. U filmu se mesecima radi na njoj, a kada se konačno napravi, potreban je i duži period da se proizvede, dostavi do ljudi i da svima. I u našoj situaciji čujemo da nekoliko timova paralelno radi na njoj, ali da još ne mogu da procene kada bi se moglo doći do pozitivnog rezultata. Bil Gejts, doduše, već najavljuje kako će sam napraviti sedam fabrika za njenu proizvodnju, ali još nije izvesno ni da li će se do nje uskoro doći, ni kada bi mogla da uđe u upotrebu, kao ni koliko bi vremena trebalo da je svi dobiju. Jasno je, međutim, da će onaj ko je proizvede ostvariti ogroman profit, ali i da je stvorena atmosfera u kojoj ćemo, kao u filmu, svi pohrliti da nas što pre vakcinišu.
No, dok sve to traje, oprezniji ljudi pokušavaju da sačuvaju glavu i da osmotre kako se ovaj svet menja pod svim psihosocijalnim dimenzijama koje je kriza donela. Mnogo šta što znamo iz istorije nagoveštava silne razloge za brigu. Sve ovo se može posmatrati i kao masovan psihološki eksperiment koji poput hiperrijalitija stavlja milijarde ljudi u zatvoren prostor i posmatra kako se oni u takvim uslovima ponašaju. Pokušajmo ovde da ukažemo samo na neke vrlo zanimljive momente.
Prvo pravilo koje smo naučili iz ratova i velikih kriza prošlog veka jeste da vlade koje su u njima prigrabile nova i proširena ovlašćenja po pravilu nemaju nameru da ih se u potpunosti odreknu kad krize prođu. U ovom trenutku to se, pre svega, odnosi na masovno elektronsko nadgledanje, koje se uporedo s pandemijom širi po svetu, jednako u Kini kao i u Britaniji, na primer. Ova kriza će ostati upamćena u istoriji kao prvi slučaj masovne upotrebe svih oblika novih tehnologija, od robota, preko virtuelne realnosti, do brojnih instrumenata nadgledanja i praćenja ljudi, pri čemu se njihovi privatni podaci koriste bez gotovo ikakvih ograničenja.
Poseban problem je što su se s krizom najbolje izborile upravo one zemlje koje su najviše kršile prava svojih građana. Kina, Južna Koreja, Singapur, ali i Izrael, beleže odlične rezultate u kontroli i suzbijanju širenja kovida, kao i mali broj žrtava. No, metode koje koriste dobijaju orvelijanske razmere. Kina ima instalirane kamere ispred stanova onih koji se nalaze u izolaciji, barkodovi na telefonima određuju zdravstveni status ljudi, kamere sa 5G tehnologijom koje prepoznaju lica takođe nadziru kretanje i love neposlušne, algoritmi veštačke intelgencije u aplikaciji „vičet” definišu preporuke za dužinu izolacije i mogućnost (ne)kretanja. Od pre neki dan na ulicama su policajci sa specijalnim vizirima koji mogu da prepoznaju lica, identifikuju osobe i registruju povišenu temperaturu među posmatranim ljudima.
U Singapuru se koristi aplikacija „trejstugeder”, koja preko blutut signala između telefona registruje eventualne kontakte zaraženih s drugim osobama. U Južnoj Koreji koristi se kombinacija podataka o upotrebi kreditnih kartica, lociranja smartfona, snimaka kamera, kao i praćenih razgovora ljudi, da bi se napravila javno dostupna mapa kretanja zaraženih. U Izraelu tajna služba preko telefona prati kretanje onih koji bi trebalo da se nalaze u karantinu. U Poljskoj zaraženi imaju obavezu da instaliraju aplikaciju preko koje policija proverava da li su u karantinu.
Zahvaljujući efikasnosti koju je zbog tehnologije Kina pokazala u borbi protiv korone, njena meka moć je strahovito porasla globalno, posebno u Evropi. Narod Italije je beskrajno zahvalan za pomoć, kao i u Srbiji, a mnoge druge zemlje bi rado prihvatile iskustva i pomoć. No, kao i mnogo puta ranije u istoriji, otvaraju se pitanja da li je narod u Evropi spreman da zarad efikasnosti i bezbednosti prihvati i suzbijanje slobode, privatnosti i pune kontrole nad svojim telom.
Postoji opravdana bojazan da će mnoge države, ali i korporacije i odmetnuti delovi državne administracije, nastaviti da i posle korone koriste mehanizme nadgledanja i praćenja ljudi i da ih zloupotrebljavaju za razne nelegalne stvari. Čovečanstvo će sve više morati da se trudi da spreči pretvaranje Zemlje u Hakslijev „vrli novi svet”.
Naučni savetnik na Institutu za evropske studije
    </div>
<div id="sport">
Vijali se izlečio od raka pankreasa
Legendarni italijanski fudbaler Đanluka Vijali objavio je da se izlečio od raka pankreasa, posle 17 meseci hemioterapije. Nekadašnji as  Juventusa i italijanski reprezentativac rekao je da su pregledi pokazali da nema bolesti.
– Dobro sam. U decembru sa završio 17 meseci hemioterapije, jedan ciklus od osam, a drugi od devet meseci. Bilo je teško, čak i za nekog jakog kao što sam ja, fizički i psihički. Ozdravio sam, kada se pogledam u ogledalo vidim da mi rastu dlačice, ne moram da crtam obrve olovkom. U tom pogledu, osećam se srećnim, u poređenju sa drugima. Mislim na one koji su dovedeni u bolnicu i koji moraju da umru sami, njihove rođake kojima nije dozvoljeno da budu uz njih zbog zaraze, sahrane koje nije moguće obaviti. To je užasno. Ova kriza će ostaviti ogromne ožiljke na našu zemlju , emotivne, moralne i ekonomske, dodao je Vijali.
</div>
<div id="magazin">
Oprema za ronjenje postala medicinski ventilator
Doktori u Italiji uložili su proteklih nedelja nadljudske snage da pomognu velikom broju ljudi koji su oboleli od virusa korona. Za lečenje najtežih slučajeva koristili su respiratore kojih zbog pandemije nije bilo dovoljno, dok je nabavka novih bila veoma teška zbog velike potražnje u svetu. Međutim, u teškim vremenima mora brzo da se misli jer svaki minut znači jedan spaseni život. Kako bi pomogli što većem broju pacijenata, doktori su došli na ideju da masku za ronjenje pretvore u medicinski ventilator.
Više puta mediji su izveštavali da je doktorima koji leče ljude u severnom delu Italije rečeno da prednost u lečenju respiratorima i ventilatorima daju pacijentima mlađim od 60 godina, jer je veća šansa da prežive što znači da su stariji  pacijenti imali znatno manju šansu da se oporave. Ipak, kako bi spasili što više ljudi, medicinari su počeli da koriste maske za ronjenje koje su, dodavanjem specijalnog ventila koji su napravili 3-de štampom, prepravili u medicinske ventilatore. Na ovu ideju Italijani su došli prvi, a njihov izum počeli su da praktikuju lekari širom Evrope kako bi pacijenti mogli nesmetano da dobijaju svež vazduh koji sprečava pluća da prestanu da rade, prenosi „San”.
Bolnica „Erazme” u Briselu stupila je u kontakt sa inženjerima koji su im pomogli da naprave svoj ventil za masku ventilator.
Frederik Bonije, respiratorni psihoterapeut ove bolnice, kaže da se nove maske koriste za pacijente koji imaju više respiratornih problema. On je objasnio da im je cilj da izbegnu intubiranje pacijenata, jer je mnogo bolje za njih da budu na ventilatoru.
Bonije je pomogao u dizajniranju ventila koji spaja ronilačku masku sa mašinom koja upumpava kiseonik u pluća pacijenta koji otežano diše zbog teške upale pluća izazvane virusom korona.
Kiseonik pomaže sprečavanje prestanka rada pluća, jer reguliše udisaj i izdisaj kao i izbacivanje karbon-dioksida.
Mnoge poznate firme koje se bave proizvodnjom i prodajom sportske opreme dale su svoj doprinos u lečenju virusa doniranjem maski koje su prepravljene u ventilatore.

Astronomi uočili dosad najmoćniju supernovu
VAŠINGTON – Astronomi su uočili do sada najmoćniju supernovu, a najveća do sada registrovana eksplozija zvezde deset je puta snažnija od normalne supernove i 500 puta sjajnija.
To su preneli naučnici iz Britanije i SAD-a u istraživanju objavljenom u magazinu Nature Astronomy, koje prenose svetski mediji.
Astronomi sa univerziteta u Birmingemu i iz Harvard Smitsonian centra za astrofiziku u SAD svoje otkriće, nazvano SN2016aps, opisali su kao „ekstremno snažnu supernovu masivne zvezde”.
Osim po veličini i sjaju, bila je „spektakularna” i po drugim svojstvima, rekao je koautor istraživanja Edo Berger sa univerziteta u Masačusetsu.
Takva supernova emituje samo jedan posto svoje energije u vidljivom svetlu, ali SN2016aps emituje mnogo veći deo od onog koji je uobičajen.
Naučnici su procenili da SN2016aps ima energiju kao 200 kvadriliona gigatona TNT eksploziva, preneo je Tanjug.
Eksplozije poput ove, smatraju naučnici, mogle bi da nam pomognu da saznamo o supermasivnim zvezdama koje su mogle postojati u ranom svemiru.
</div>
<div id="vesti">
Advokat dobio crnogorsku državu na sudu
Državni ograni Crne Gore, Osnovni državni tužilac i Specijalni državni tužilac, povredili su pravo na privatnost advokatu Vladanu S. Bojiću, navedeno je u presudi Osnovnog suda iz Nikšića.
Ranije je Viši sud Crne Gore ukinuo prethodnu presudu o osudi javnog tužioca Milivoja Katnića sa nemuštim razlozima, piše portal „IN4S“.
Sada je osnovni sud ponovo presudio o korist Bojovića, ali uz obavezu da crnogorska država mora da plati i dodatnih pet hiljada evra,
U presudi se navodi da se „uvidom u izvod sa sajta dnevnih novina „Vijesti“, od 13. 12. 2015, vidi da je ovaj list navedenog datuma objavio članak pod nazivom „Vagaju hoće li Bojića goniti za podstrekivanje“.
Sud je dalje detaljnim uvidom u navedeni tekst nesumnjivo utvrdio da su citirane rečenice iz optuženog predloga, i deo razgovora u kojem Bojić naziva glavnog specijalnog tužioca Katnića fašistom, a sudiju Valentinu Pavličić uličarkom, a da je sporni razgovor obavljen u septembru, nakon posete Rađenoviću u zatvoru u Spužu.

OEBS zabrinut zbog uredbe vlade Republike Srpske o „lažnim vestima"
BEČ - Predstavnik OEBS za slobodu medija Arlem Dezir i šefica Misije OEBS u BiH Ketlin Kavalek pozvali su danas vlasti Republike Srpske da povuku uredbu o sprečavanju širenja „lažnih vesti”, ocenivši da bi ona mogla da dovede do ograničavanja slobodnog izveštavanja medija o pandemiji kovid-19.
Kako se navodi u saopštenju OEBS-a, Dezir i Kavalek izrazili su zabrinutost zbog usvajanja uredbe o zabrani izazivanja panike i nereda za vreme vanrednog stanja.
Oni tvrde da postoji rizik od „potencijalnog kršenja osnovnih sloboda” nakon usvajanja uredbe.
U saopštenju se ističe da su Dezir i Kavalek poslali pismo predsednici RS Željki Cvijanović 10. aprila, u kojem su naveli da bi navedena uredba mogla da dovede do cenzure i samocenzure, kao i do proizvoljnih i nesrazmernih kazni.
To bi, kako tvrde, moglo da ugrozi slobodu medija i osnovno ljudsko pravo na slobodu izražavanja.
Dezir i Kavalek poručuju da u potpunosti razumeju cilj borbe protiv širenja „lažnih vesti” koje bi mogle da predstavljaju rizik po javno zdravlje ili da stvore paniku i podstaknu na nerede tokom zdravstvene krize.
„Međutim, važno je osigurati slobodan protok informacija i da mediji mogu da rade oslobođeni bilo kakvog pritiska, kako bi obezbedili osnovne informacije za javnost, uključujući informacije o ključnim merama za zaštitu zdravlja”, poručuju oni.
Dezir i Kavalek dodaju da su zabrinuti da uredba ne pruža „konkretne detalje” o tome kako će utvrđivati ta krivična dela niti na kojoj sudskoj praksi će se zasnivati.
Oni su pozvali vlasti da povuku uredbu i poručili da su spremni da pomognu državnim i entiteskim vlastima i obezbede stručnu analizu o bilo kojem pitanju o slobodi medija.
Vlada RS je 19. marta na inicijativu MUP-a RS usvojila odluku o zabrani izazivanja panike i nereda za vreme vanrednog stanja na teritoriji RS, u kojoj se navodi da je zabranjeno iznošenje ili prenošenje lažnih vesti kojima se izaziva panika ili teže narušavaju javni red ili mir.

U Istočnom Sarajevu u sredu dan žalosti zbog smrti doktora Lazića
ISTOČNO SARAJEVO - U Istočnom Sarajevu sutra je dan žalosti povodom smrti doktora Miodraga Lazića, ratnog hirurga koji je spasio živote velikog broja vojnika i civila sa područja tadašnjeg Srpskog Sarajeva i sarajevsko-romanijske regije, javlja RTRS, prenosi Tanjug.
Zajedničkom odlukom predstavnika gradske i opštinskih vlasti u Istočnom Sarajevu, sreda, 15. april, proglašena je danom žalosti na području grada Istočno Sarajevo, saopšteno je iz kabineta gradonačelnika Istočnog Sarajeva.
Direktor Urgentnog centra u Nišu, čuveni hirurg Miodrag Lazić, koji je tokom ratova devedesetih spasavao živote u Republici Srpskoj Krajini i Republici Srpskoj, preminuo je jutros od posledica koronavirusa.

Masovna bolovanja medicinara u Sarajevu u jeku epidemije
SARAJEVO – Čak 700 lekara i drugih medicinskih radnika u Bosni i Hercegovini nalaze se na bolovanju na vrhuncu epidemije koronavirusa, od kojeg je do ponedeljka u toj zemlji obolelo više od 1.000 i umrlo 39 ljudi, izveštava hrvatska agencija Hina.
Koronavirusom je dosad inficirano 1.018 ljudi, sa žarištima u Banjaluci (257), Čitluku (81), Mostaru (55) i Širokom Brijegu (48).
U Sarajevu je infekcija potvrđena kod 35 ljudi.
Ipak, zabrinjava podatak da je u Sarajevu u jeku epidemije na bolovanju čak 700 lekara i drugog medicinskog osoblja.
Sumnja se da su brojni među njima na taj način želeli da izbegnu rizik od zaraze na radnom mestu.
Direktorka Kliničkog centra u Sarajevu Sebija Izetbegović upozorava da se radi o vrlo ozbiljnom problemu koji preti pogibeljnom urušavanju zdravstvenog sistema.
„Oduvek imamo problem s lažnim bolovanjima i tvrdim da i u ovim teškim trenucima dve trećine medicinskih radnika neopravdano izostaje s posla”, rekla je Izetbegović listu Dnevni avaz, preneo je Tanjug.

Mirijevu i naselju Vojvode Vlahovića neophodne nove škole
Posle nekoliko godina pauze, ovog septembra na teritoriji prestonice, izvesno, biće otvoren jedan potpuno novi školski objekat. Reč je o kući znanja u Leštanima čija je gradnja trenutno najveća investicija u grada, kada je reč o obrazovanju. Kako je istakao Slavko Gak, sekretar za obrazovanje i dečju zaštitu, vrednost aktivnih građevinskih radova na vrtićima i školama u Beogradu je oko 900 miliona dinara i svi oni teku po planu.
Ali, najvredniji projekat među njima, škola u Leštanima, ne bi trebalo da bude jedino potpuno novo školsko zdanje na teritoriji grada u narednih nekoliko godina. U planu je izgradnja barem još tri škole.
Jedna od njih trebalo bi da bude podignuta u Mirijevu. Razloga za to i te kako ima, jer je u ovom naselju godinama unazad veliki broj upisanih prvaka. Tako je po broju upisanih najmlađih đaka prošle godine dugogodišnjeg rekordera po po ovoj stavki, školu „Nikola Tesla” u Vinči, na prvom mestu zamenila mirijevska osmoletka „Pavle Savić”. Dovoljno je prisetiti se samo redova roditelja za upis prvaka koji su se u Mirijevu formirali i pre svitanja, a koji su prethodnih godina bili uobičajena slika u ovom naselju.
– Za novu školu u Mirijevu u ovom trenutku rešavamo imovinske probleme, a kada formiramo parcelu to će biti najvažniji korak za dalje – ukazao je Gak prethodnih dana.
Osim toga, izrađuju se planovi i za izgradnju jedne škole na levoj obali Dunava, ali i u Vojvode Vlahovića. Već duže žitelji ovog zvezdarsko-voždovačkog naselja insistiraju da što pre dobiju osmoletku. Kao jedan od glavnih argumenata navode to što u ovom delu grada živi dosta mladih porodica sa decom školskog uzrasta, ali i to što se ovo naselje neprestano širi.

Novo šetalište ispred Beton hale
Deo šetališta ispred Beton hale popločan je granitnim kockama i uz njega je postavljena biciklistička staza. Taj posao, započet 31. marta, biće okončan kada se ovaj deo šetališta spoji sa pešačkim stazama kod Brankovog mosta, čime će se završiti poslednja faza sređivanja priobalja i rekonstrukcije Karađorđeve ulice.
Pre toga, za desetak dana, na drugom kraju Beton hale najzad će biti okončano uređenje platoa kod pešačkog mosta sa skulpturom na vrhu, koji je povezao Savsko pristanište i Beogradsku tvrđavu.
Nema sumnje da će oba graditeljska zahvata oplemeniti jedan od najatraktivnijih i najznačajnijih prostora uz reku Savu, i učiniti ga funkcionalnijim, ali su se građani na njihovu realizaciju ipak načekali, a nisu ih utešila ni brojna objašnjenja za debelo probijanje rokova.
Gradnja pasarele počela je u septembru 2017. godine, a
rekonstrukcija Karađorđeve i uređenje Savskog keja, prema projektu arhitekte Borisa Podreke, u novembru 2018.
Vreme predviđeno za završetak oba projekta bilo je 420 dana za pešački most i 425 dana za Karađorđevu sa Savskim kejom.

Na računu Beograda dovoljno sredstava za nekoliko meseci bez restrikcija
Na računu Grada Beograda ima dovoljno sredstava da Grad normalno funkioniše narednih nekoliko meseci bez većih restrikcija, uprkos teškoćama izazvanih padom prihoda i privrednih aktivnosti zbog epidemije korona virusa, izjavio je danas predsednik Skupštine grada Nikola Nikodijević.
On je podsetio da je po preporukama Ministarstva finansija usled trenutne situacije, Grad Beograd odlučio da usvoji rebalans budžeta koji je smanjen za 20,3 milijardi dinara i dodao da je Grad u ovom trenutku planirao budžet u iznosu od 122,8 milijardi dinara.
Nikodijević je za TV Pink naveo da je sistem spreman da nastavi da finansira rad i državnih i privatnih vrtića, čim se uslovi za to steknu, saopštila je Gradska uprava. Nikodijević je istakao da će Beograd spremno dočekati sve mere zabrane kretanja koje usvoji Republički štab na predlog epidemiologa i dodao da se trenutno najviše pažnje posvećuje radu svih socijalnih ustanova i komunalnih preduzeća, kako bi oni nesmetano funkcionisali.
On je naglasio da će gradska komunalna preduzeća i sve prateće službe dati sve od sebe da građanima omoguće da i u slučaju duže zabrane kretanja, obave sve poslove koliko je moguće i dodao da je najvažnije da svi imaju neophodne namirnice, stabilno snabdevanje lekovima i da rade hitne službe.
Istakao je da će zaposleni u svim komunalnim preduzećima i službama socijalne zaštite i brige o starima redovno će dobijati plate i dodao da se redovno isplaćuju novčane naknade za sve porodilje, kao i za sva socijalna davanja bez ikakvih smanjenja.
Poručio je da će se nastaviti rad na izgradnji velikih infrastrukturnih projekata, koji su već započeti, dok će realizacija nekih projekata biti pomerena za drugi deo godine ili za narednu godinu i istakao da se nastavljaju radovi na gradilištima kao što su Savski trg, Bulevar Patrijarha Pavla, izgradnja škole u Leštanima...

Kako napominje, jedan od primera dobre prakse je i rad Zavoda za biocide i medicinsku ekologiju, koji je i pored velikog obima posla na polju dezinfekcije, počeo i sa deratizacijom koja se obavlja po redovnom planu.
„Jedan deo mobilnih ekipa sprovodi dezinfekciju stambenih zgrada i javnih prostora uz pojačano angažovanje i „Gradskog Stambenog” i „Zelenila Beograd”. Verujem da će u narednih mesec dana tretirati sve opštine i da će posao završiti u predviđenom roku”, naveo je Nikodijević.

Svetlo je na kraju svakog tunela, pa i ovog
Umetnička inspiracija ne poznaje izolaciju. Za one koji osluškuju unutrašnji impuls i koriste veštine i znanje u svom stvaralaštvu dani provedeni u kući zbog kovida 19 nisu breme koje se teško nosi. Važno je, kažu, napraviti dobar plan. A dok mnogi planove kuju uz kafu, umetnica Danica Veselinović kafu i soc koristi za slikanje. Ovom tehnikom Veselinovićeva se predstavila gostujući na Međunarodnom umetničkom simpozijumu u Adis Abebi od 15. do 26. februara. Ona je predstavljala Srbiju na smotri među 20 slikara sa svih kontinenata. Danica je bila jedina koja je svoja dela oplemenila kafom, po kojoj je inače Etiopija poznata.
– Kafu sam koristila kao osnovni materijal, ali i u kombinaciji sa akrilom i uljem. Domaćinima i diplomatama iz naše ambasade ovaj način rada se dopao. Prozvali su me kofi lejdi. A ja sam se trudila da što bolje upoznam način na koji žitelji ove afričke zemlje biljku koriste i koliko je poštuju. Ispijanju kafe oni pridaju veliki značaj. Koliko je vole, naravno jaku i bez šećera, potvrđuje i primer da je prže, melju i služe čak i na ulici. Za potpuni užitak, zapale i tamjan – prenosi umetnica svoja zapažanja. Posude i ritual pripremanja i ispijanja kafe ona je ovekovečila na slikama.
Nekoliko sati tokom dana slikarka posveti i kaligrafiji. Mnoge je obučila ovoj veštini, lepom pisanju i negovanju ćirilice, a lekcije je prenosila i na radionicama putujući s kraja na kraj naše zemlje, kao član Nacionalne asocijacije za stare i umetničke zanate.
Dok traje zabrana kretanja, ima pune ruke posla. Oslikava i jaja za Uskrs, a radi i akvarel. Slikarske boje zamenjuje prirodnim pigmentima. Da u tome ima uspeha potvrdilo se i na ovogodišnjoj izložbi u Rančićevoj kući gde je kombinovanjem biljnih boja dočarala patinu džezvi, šoljica i drugih posuda.
– Oduvek sam volela da se igram, eksperimentišem, stvaram... Talenat mi je pomogao da otkrijem polje u kom ću imati bezgraničnu slobodu da ostvarim sve svoje ideje, a to je slikarstvo. Trudim se da pomerim sopstvene granice birajući za rad ono što možda nije uobičajeno – veli umetnica koja je od ove godine i član ULUPUDS-a.
Ona sada predah od umetničkih „eksperimenata” koristi za uređenje bašte, učenje jezika i čitanje knjiga.
– Aktivnostima koje volim uspevam da sačuvam optimizam i nadu da će sve ovo brzo proći. Zato moja preporuka vašim čitaocima jeste da iskoriste maksimalno vreme u izolaciji za sve one stvari koje vole, a za koje nisu imali vremena do sada. Tako se gubi osećaj izolovanosti, teskobe, straha… Vreme prolazi lepše i kvalitetnije, a mi se osećamo ispunjenije, čuvajući pozitivnu energiju i misli – poručuje Danica Veselinović.
Poruke ohrabrenja šalje i književnica Plamenka Đogo Vulić, profesorka srpskog jezika i književnosti u penziji. Njenom umetničkom senzibilitetu prijalo je, kako kaže, i ranije da se osami. Tako je na svoj način sagledavala svet oko sebe.

Plamenka Đogo Vulić, književnica (Foto: Lična arhiva)

– Verovatno mi stoga ovo što nazivaju izolacijom ne pada toliko teško. Znam da sve što je nepromenljivo traje. Sunce niko ne može pomeriti niti uništiti svežinu kišnih kapi. Naš odnos prema onome što nas okružuje ili prema onome što nas uslovljava daje težinu ili lakoću življenja – pojašnjava poetesa.
Na njenom stolu su knjige, ispisane sveske, laptop...
– Sve isto! Hvala bogu za sve. To mi i jeste život. Pišem. Izgleda, više nego ranije. To je moj svet. Ponekad pomislim da mi je neko poklonio malo više vremena i to mi dobro dođe. Neću da mislim na to nevidljivo čudo što kao besno luta svetom. Otići će. Nestaće. Dobro je jače od zla – ističe nekadašnja profesorka koja čeka da se štampa njena peta knjiga.
Poručuje svima da osim kuće čiste svoje srce, da se pokatkad u njega zavuku i u miru sagledaju svet koji nas okružuje – da preispitaju sebe.
A za ovu borbu koju udruženo protiv pandemije vodi gotovo ceo svet važne su i dobre vibracije stvorene muzikom. Basistkinja i pevačica alternativnog prestoničkog benda „I-plej” Maja Cvetković ima optimizma.
– Moji dani od početka izolacije bili su dosta neuobičajeni za ovu situaciju. Bacila sam se na nadgledanje montaže spota za pesmu „Sloboda”, sa aktuelnog istoimenog albuma, koji smo snimali u januaru pod krovom Muzeja grada. Za ovaj poduhvat bio je zadužen reditelj Vuk Protić, koji je ujedno i kamerman i montažer. Kada je spot posle montaže sređen, razmišljala sam da li da ga uopšte objavimo u trenutku kada se planeta bori protiv pošasti kovida 19. Ali članovi mog sastava i ja procenili smo da ako za četiri minuta, koliko spot traje, nekome donesemo radost, mi smo nešto dobro učinili – priča Maja.
Spot je ugledao svetlost dana i publika ga je već prihvatila, a kako podseća Cvetkovićeva, obogaćen je nečim posebnim – u njemu se pojavljuje glumica Sloboda Mićalović. On šalje simboličnu poruku da se izađe iz teskobnog prostora pa je sada dobio jači smisao shodno prilikama u kojima smo se zatekli.
– Gitarista Nemanja Velimirović, bubnjar Goran Ljuboja i ja dobijamo pisma od fanova koji nam poručuju da smo ovim poduhvatom predosetili situaciju – kaže muzičarka i dodaje da značaj slobode tek sad uviđamo kad izlazimo iz stana samo do prodavnice ili apoteke.
Zbog posvećenosti radu, Maja tvrdi da nije imala vremena ni za šta drugo, osim da tetkama odnese hranu i ode u nabavku.
– Sada mogu da se odmaram gledajući filmove. Preporučujem ostvarenje „Belle de Jour” koji sam propustila svih ovih godina, a vratila sam se i preslušavanju prvih albuma benda „The Cure”. Gledala sam i dokumentarac o gitaristi benda „Red Hot Chilli Peppers” – konstatuje Cvetkovićeva.
Priznaje da njoj i njenoj grupi nedostaju koncerti i razmena energije sa publikom. Ipak, kako ističe, važno je da budemo disciplinovani i ne izlazimo iz kuće.
– Mali broj mojih prijatelja je zaražen i hospitalizovan i zabrinuta sam zbog toga, ali informacija da im se vratio apetit me jako raduje. Nadam se da postoji svetlo na kraju svakog tunela pa i ovog u kome smo se zatekli – optimistična je muzičarka Maja Cvetković.

Biciklisti traže žute trake za dvotočkaše
Doba vanrednog stanja prestonički biciklisti vide kao priliku da se građani, naročito oni koji su navikli na redovan javni prevoz, koji je trenutno ukinut, okrenu zdravim navikama. U ovim okolnostima osim pešačenja to bi, prema predlogu biciklista, mogla da bude i vožnja ovih dvotočkaša. Kako ističu u udruženju građana „Ulice za bicikliste”, pandemija virusa korona drastično je izmenila živote i načine kretanja ljudi jer je javni saobraćaj od najefikasnijeg masovnog prevoza putnika postao najveći rizik za širenje zaraze zbog čega je i ukinut. Ipak, dosta ljudi ima potrebu da ode od tačke A do tačke B, ako ni zbog čega drugog ono makar u nabavku i da se završe osnovni dnevni poslovi.
Zbog svega ovoga ovo udruženje, ali i inicijativa „Ne davimo Beograd” predlažu gradu da se privremenim usklađivanjem saobraćajne infrastrukture, odnosno prenamenom žutih traka za bicikle, građanima ponudi alternativa za kretanje u trenutnim okolnostima.
– U meri u kojoj se pokažu efikasnim, žute trake bi mogle ostati namenjene biciklistima i posle završetka pandemije. Beograd ne bi bio jedini grad koji je pošao ovim putem. Među gradovima koji su prenamenili saobraćajne trake tako da favorizuju biciklistički saobraćaj u vreme ovog virusa su Budimpešta, Berlin, Bogota, Meksiko Siti, Njujork... Predlažemo da i naš grad krene ovim putem i primeni ovo jeftino rešenje – ukazuju u udruženju i inicijativi podsećajući da je naša prestonica jedan od gradova sa izrazito velikim udelom putovanja u javnom prevozu, odnosno da ga koristi gotovo polovina građana.
– Ovako visoka upotreba javnog prevoza pre je odraz finansijskih mogućnosti građana nego njihove svesti o održivosti saobraćaja (jer ne mogu svi da priušte automobil). Zato se bicikl u vreme pandemije nameće kao odlična alternativa. On obezbeđuje i izolaciju i istovremeno je zdrav vid transporta. Pohvaljujemo inicijativu gradskog urbaniste Marka Stojčića koji je
pozvao građane da koriste bicikl kao sredstvo prevoza. Ukazujemo da je sada pravo vreme da se učini sledeći korak i da se biciklistima i fizički olakša i ohrabri kretanje na beogradskim ulicama dok traje pandemija – kažu u udruženju i inicijativi.
Kako naglašavaju, vožnju bicikla u vreme pandemije preporučuje i Svetska zdravstvena organizacija jer je to zdrava i poželjna aktivnost ukoliko se korisnici pridržavaju mera opreza.
Iz „Ulica za bicikliste” i „Ne davimo Beograd” predložili su i spisak saobraćajnica na kojima bi se formirale žute trake za dvotočkaše.
To bi trebalo da budu Bulevar despota Stefana, Kralja Milana, Sarajevska, Brankov most, Svetogorska, Bulevar vojvode Mišića i Požeška. Predlog je da se na ovim saobraćajnicama iscrta simbol biciklista. Istovremeno, predloženo je i da se u Kraljice Natalije, Gavrila Principa, Svetogorskoj, Takovskoj, Kneza Miloša, Višnjičkoj, Bulevaru kralja Aleksandra, Makenzijevoj, Dimitrija Tucovića, Makedonskoj i Glavnoj u Zemunu iscrtaju privremene biciklističke trake u krajnjim desnim saobraćajnim trakama, a da se u Kraljice Marije, 27. marta, Džordža Vašingtona i Cara Dušana žuta traka obeleži za javni prevoz i bicikliste.
</div>
<div id="kultura">
Pisac, glumac i „francuska sramota”
Kako bismo znali da je nekadašnji francuski predsednik Fransoa Oland naručio otmicu Mišela Uelbeka da bi sprečio ovog pisca i filozofa da se kandiduje na predsedničkim izborima i eventualno pobedi? Kako bismo saznali da gabaritno telo glumačkog velikana Žerara Depardjea nije posledica debljine već njegovih ogromnih unutrašnjih organa i još usput dobili i uvid u glavni razlog zašto on toliko voli Putina? Kako bismo otkrili i to zašto jedan deo francuske javnosti Uelbeka i Depardjea smatra „najvećom francuskom sramotom”?
Odgovore na ova i niz drugih „škakljivih” pitanja, među kojima je i ono o Uelbekovom verovanju u reinkarnaciju, tačnije – u vaskrsenje tela posle smrti, pronalazimo u filmu „Talaso” („Thalasso”) francuskog scenariste i reditelja Gijoma Nikloa. U toj simpatičnoj tvorevini koja u potpunosti opravdava potrebe postojanja mokumentarnog filma – pseudodokumentarne komedije parodije, tog podžanra pseudodokumentarnog filma iliti (svesno) lažnog dokumentarca. „Talaso” je upravo jedan od takvih. Uz to je i svojevrsni nastavak njegovog takođe lažnog dokumentarca „Otmica Mišela Uelbeka” iz 2014. godine, u kojem se popularni pisac proslavio i kao glumac.
U „Talasu” pratimo šta se i kako događa pet godina kasnije, s tim što Niklo sada Mišelu Uelbeku pridružuje Žerara Depardjea, koji takođe igra samog sebe. I to je zabavan, duhovit, na trenutke čak promućuran sudar dva titana. S jedne strane je Mišel Uelbek poput krhkog i telesno sitnog vilenjaka, a sa druge Žerar Depardje poput kakvog dobroćudnog džina. Depresivna hiperlucidnost u, nikotinom i alkoholom, izmučenoj figuri pisca intelektualca koji ne živi u svom telu nasuprot dobrodušnosti, apetita za vino i životne sile te ogromne figure francuske i svetske kinematografije. Zanimljiv i neuobičajen spoj. Glavni izvor svih karikaturalnih, satiričnih, komičnih i na trenutke veoma smešnih rukavaca Nikloove filmske priče.
Niklo je Uelbeka i Depardjea spojio slučajnim susretom u spa-centru u Kaburu (gradiću na atlantskoj obali), poznatom po talasoterapijama morskom vodom. Tu se osim zdravstvenih „tortura” događaju i sva verbalna čudesa na mnoge životne, intimne, zdravstvene, filozofske, religijske, pa i društveno-političke teme. Pred gledaocima se otvara neka „otkačena” vrsta Manovog „Čarobnog brega” ili sabijena, i naravno slabija, verzija Sorentinove „Mladosti” (i radnja romana i radnja filma smeštena je u velnes centar u Davosu), u svakom slučaju dijaloški intrigantna. I dublja i dalja od puke filmske razbibrige na koju, na prvi pogled, liči.
Jeste da je sve što se izgovara u Nikloovom filmu proizvod fikcije, ali je mnogo toga toliko blisko realnosti i stvarnim ličnostima glavnih junaka – njihovim vrlinama i manama, životnim, pa i političkim stavovima i kontroverzama, da se gledalac lako „upeca” u tu bačenu mrežu lažnog dokumentarca, uživajući u blagodetima groteske i farse i silnih doza samoironije.
Uz slavne junake Niklo u priču upliće i Uelbekove bivše otmičare i stare roditelje glavnog od njih, a glavna intriga i jeste u tome što je osamdesetogodišnja majka otišla od kuće, smatrajući da ima pravo da poslednje godine života proživi u ljubavi sa svojim upola mlađim, novopronašlim partnerom. Pred takvom ženskom odlukom i sva bahatost i krimogenost Uelbekovih bivših otmičara, „Olandovih plaćenika”, pašće na kolena i sva muška hipokrizija pokazaće se na izvol'te...
I tako redom, do iznenadne pojave Silvestera Stalonea sa mašinkom. Kakve veze Slaj ima sa talasoterapijom i junacima ovog filma? Pa, ima. Ono jeste da je ta veza čudna, ali se Gijom Niklo potrudio da je izgradi i opravda, otvarajući tako još jedno polje za farsu i smeh.

Radoznalost – put ka sadržajnijem životu
U anketi sprovedenoj u 48 zemalja, na više od 10.000 ljudi, na pitanje šta najviše želite u životu, većina je odgovorila da želi da bude srećna. Sreća je ocenjena kao važnija od uspeha, inteligencije, znanja, mudrosti, veza, zdravlja i smisla u životu. Psiholog Tod Kašdan, profesor na Univerzitetu Džordž Mejson u Virdžiniji, analizirao je da li potraga za srećom daje rezultate, i u svojoj knjizi „Radoznali – put ka sadržajnijem životu” (Psihopolis institut, prevod sa engleskog Milan Đurišić) dao i odgovor: „Ne, jer su nam prodali ideju da je postizanje osećanja sreće jedini ili najvažniji cilj u životu.” Kada uvidimo da postoje i druge stvari koje život čine ispunjenim, tada je odgovor na pitanje šta je osnovni sastojak kojim ispunjavamo život – radoznalost, kaže Kašdan.ž

Radoznali ljudi biraju karijere u kojima pokazuju autentičnost, nezavisnost i kreativnost 

Radoznalost je, kako veruje, duboko utkana u naše mozgove i njena prevashodna svrha je da nas tera da istražujemo, otkrivamo i rastemo. Kad pogledamo uspešne ljude kroz istoriju, radoznalost ih je motivisala da proširuju vidike i njoj pripada bar deo zasluga za njihove uspehe.
‒ Lečio sam desetine odraslih i nikad neću zaboraviti ljude koji su došli do tačke gde im se samoubistvo činilo kao dobra opcija. Ali patnja nije bila razlog za suicidalne misli već odsustvo bilo čega pozitivnog. Kažu da život nema smisla. Ovo otkriće dovelo me je do zaokreta u mom razmišljanju. Posle godinu dana terapije oni su pokazivali malo tragova problema koji su ih nekada činili bespomoćnima. A ipak, previše njih se osećalo neispunjeno. Mnogi su živeli obavljajući rutine: buđenje, posao, gledanje televizije, spavanje, uz poneki trenutak dubljeg angažovanja kao što su rođenja, venčanja ili smrti. Postao sam svestan da nije dovoljno usredsrediti se isključivo na ono što psiholozi nazivaju problemom na koji se klijent žali. Dodavanje pozitivnih iskustava u cilju postizanja ravnoteže sa učinkom negativnog u nečijem životu predstavlja polaznu tačku. Funkcionisanje uprkos negativnim doživljajima i fleksibilnost često su odskočna daska u pravcu ličnog rasta ‒ navodi ovaj psiholog.
Kod radoznalosti je, dodaje, reč o prepoznavanju nepoznatog i novog, i dobijanju koristi od toga. Kada smo radoznali uvećavamo znanja i veštine, postajemo iskusniji i inteligentniji, i životu dajemo više smisla. Nedostatak radoznalosti, međutim, stvara plodno tlo za stereotipe i diskriminaciju, preterano samopouzdanje, dogmatizam i krutost u mišljenju.
‒ Radoznali ljudi imaju izrazitu sklonost ka novom. Njima posao služi kao savršeno mesto na kojem će iskazati vrline i proširiti opseg svog identiteta. Aktivno tragaju za smislom života i biraju karijere koje im pružaju šansu da budu autentični, nezavisni i kreativni. Dok ostali posao opisuju kao karijeru ili kao osudu koja im omogućava da plate račune, za radoznale je posao životni poziv koji ih ispunjava ‒ piše Kašdan.
On napominje da parovi često idu na terapiju zbog dosade, dok radoznali ljudi navode da su zadovoljni svojim vezama i svoje partnere opisuju kao zainteresovane i osećajne. Primećuje i da je kod radoznalih ljudi često prisutna frustracija jer ih muči procep između onoga što znaju i onoga što ne znaju. Podseća da nas frustriraju i prozaične obaveze: pranje sudova, odlazak na pumpu i pozivanje banke da se ispravi greška u računu. Nema ničeg uzbudljivog u menjanju pelena, pogotovo kada se osoba koja ih nosi bacaka i zaurlava u toku zahvata, kaže ovaj autor, i dodaje da pelene ipak moraju da se menjaju i da su i ovakvi momenti jednako česti u životu kao i oni zanimljivi.
‒ Na terapiju mi je došao Fred, vratar u u Njujorku. Godinama se stideo svog monotonog posla. Govorili smo o njegovim vrlinama i među mnogim jedna se isticala: bio je u stanju da osmisli igre i da ljudima tako podigne raspoloženje. Nikad nije pomislio da se na isti način ponaša na poslu. Preobrazio je pražnjenje kanti za otpatke tako da izgleda kao da se bavi sportom. Uključivao je štopericu i zabave radi merio sebi vreme. Kolege su se prvo smejale a onda pridružile. Pobudivši radoznalost na poslu Fred je utro put poslovnim nagradama u svom naizgled beživotnom okruženju. Igru, dakle, možemo utkati u bilo koji zadatak ‒ zaključuje Pol Kašdan.
Američki psiholog razmatra brojne primere iz prakse i pitanja poput onog kako istraživački duh doprinosi psihičkom blagostanju i pomaže nam da rešimo životne izazove, šta sve gube oni koji nisu znatiželjni, šta je ekstremna, a šta potisnuta radoznalost, kada tamna strana radoznalosti može da postane opsesivna i kako izgleda očajnička potraga za smislom. Najzad, kako razvijati radoznalost kao izvor životne energije koja nas čini mladim, vitalnim, obaveštenim i srećnim i na taj način učiniti život interesantnijim i smislenijim.

Humor mi u poslednje vreme najviše nedostaje kod Slovenaca
Situacija u Sloveniji, kad je reč o pandemiji virusa korona, poprilično je pesimistična, kaže Gabriela Babnik (1979), spisateljica, književma kritičarka i prevodilac, koja smatra da su neke restriktivne mere koje je donela vlada njene zemlje,konkretno odluka o ograničenju kretanja koja zabranjuje prelazak granica opština - diskriminatorske.
– Ministarstvo unutrašnjih poslova donosi preporuke (da se, na primer, proširene porodice u to vreme ne smeju posećivati), što neki shvataju strogo restriktivno. Smatram da bi situacija morala da se rešava i kontroliše razumno, od primera do primera, a pre svega nije smisleno zastrašivati ljude. Na televiziji gledamo pre svega političare, a ja bih želela da bude više stručnjaka iz različitih oblasti. Ne kažem da bi to smanjilo strah, glupost i zbunjenost ljudi koji se sada ophode jedni prema drugima neprijatno i zajedljivo (što je, između ostalog, najizraženije na društvenim mrežama), ali bi možda neki od nas ipak imali osećanje da ne žive u policijskoj državi. I, naravno, dešavaju se veliki biznisi pod maskama. Neko ko je juče prodavao sokove danas je milioner – objašnjava Gabriela Babnik, čiji roman „Intimno je objavljen i kod nas u izdanju « Klija », a u kojoj je nastavila da se bavi afričkom tematikom, započetom u prvom proznom delu Koža od pamuka (2007).

Naravno, čitanje može biti spasonosno po život. Meni ga spasava poslednjih 35 godina 

Afričke teme su karakteristične za ovu autorku koja se se još u svom magistarskom radu bavila savremenom nigerijskom književnošću. Njen roman „U visokoj travi“ (2009) u celosti je napisan u Burkini Faso, a zapravo govori o Sloveniji.  Za roman „Sušno doba“ (2013) Gabriela Babnik je dobila Evropsku nagradu za književnost. Knjiga je izazvala izuzetnu pažnju i prevedena je na 15 jezika.
Pronalazi li naša sagovornica, u ovoj sitruaciji, i nešto dobro?
– Naravno, kao što se kaže, na muci se poznaju junaci. Tih nekoliko junaka, udruženih u PEN-u, je, na primer, Vladi, Skupštini i Ustavnom sudu poslalo zahtev da bi Vlada Republike Slovenije trebalo da poštuje sva Ustavom i zakonima zagarantovana prava državljanki i državljana, da Skupština ne bi trebalo da donosi zakone koji bi ograničavali dosadašnja prava ili uvodi nova i šira ovlašćenja represivnih organa (prisluškivanje, upad u stanove ili zadržavanje bez sudske odluke), da slovenačka vojska ne sme da sprovodi policijska naređenja, itd – navodi spisateljica.
I u okolnostima izolacije Gabriela Babnik se, kaže, druži sa  koleginicama i kolegama, ali naravno na mreži. Sastavlja i potpisuje apele za ograničavanje govora mržnje, malo sedi na balkonu sa svojom dečicom, a malo i čita i za sada samo razmišlja o novom romanu. Na pitanje šta čita i koliko čitanje može da pomogne, odgovara:
– Čitam od Damira Karakaša do Ane Šnabl (Schnabl). Sve što mi dođe do ruku. Oslanjam se na svoju biblioteku, ali i na knjige u elektronskoj formi koje mogu da pozajmim na Biblosu. Naravno, čitanje može biti spasonosno po život. Meni ga spasava poslednjih 35 godina. Kažu da su pisci navodno otporniji na izolaciju. Ne bih se s tim složila u potpunosti. I mi pisci smo ljudi koji moraju u radnju. I ako se tamo neko dere na vas jer vam je marama skliznula sa usta, ili ako vas komšije posmatraju sa balkona, ne znate da li ste još tamo gde bi trebalo da budete… Ili ako se nađete u liftu koji se zaglavio.
 
Svojim čitaocima u Srbiji  bi preporučila da se drže humora.
– Humor je ono što mi u poslednje vreme najviše nedostaje kod Slovenaca. Više ne znamo da se smejemo, već se samo svađamo. Pre svega, trebalo bi da svaki dan posmatraju kao da im je poslednji, bez apokaliptičkih nijansi. Neka uzmu u ruke knjigu, knjige, koje su oduvek hteli da pročitaju, a nisu imali vremena, volje, itd. U knjigama se, naime, krije sve ono što je najlepše, najbolje, sve što ljudska bića mogu – poručuje Gabriela Babnik. 
 
G. Popović
(prevela sa slovenačkog Alenka Zdešar Ćirilović)

Apel za pomoć slobodnim umetnicima
Srpski umetnik Marko Stojanović, jedan od osnivača Svetske organizacije pantomimičara, uputio je apel javnosti za pomoć slobodnim umetnicima za vreme vanrednog stanja i suzbijanja epidemije virusa korona u Srbiji, prenosi Tanjug.
On je naglasio da umetnici u toku vanrednog stanja čine sve što je u njihovoj moći da pomognu ljudima koji su kod kuća tako što su svoje aktivnosti i svoja umetnička dela preneli na internet. U apelu za pomoć slobodnim umetnicima navodi se saglasnost sa predlogom Udruženja dramskih umetnika Srbije da se slobodnim umetnicima koji su nezaposleni i bez angažmana i koji su zvanično registrovani kao takvi kod reprezentativnih udruženja pri Ministarstvu kulture i informisanja, u naredna tri meseca uplaćuje minimalna republička zarada, sada oko 30.000 dinara, i da im se omogući, uz određenu potvrdu Ministarstva kulture ili reprezentativnog udruženja, da ne plaćaju Infostan, kao i penzioneri, i da pojedini koji nisu mali nikakve honorarne poslove u prethodnih šest meseci dobiju i paket pomoći kao penzioneri.
Stojanović predlaže i da RTS i RTV kao javni servisi, otkupe originalne snimke glumaca, pevača i drugih umetnika, kako recituju poeziju, pevaju pesme, pripovedaju, sviraju i da se sa svima njima i likovnim, primenjenim i drugim slobodnim umetnicima organizuju video-kursevi i tako obogati obrazovni i kulturni program RTS i RTV koji bi se emitovao. On takođe predlaže da televizije sa nacionalnom frekvencijom i SBB i Telekom učine isto. U apelu se pozivaju sve državne i privatne firme da sada sponzorišu kućne snimke slobodnih umetnika na internetu, ali i na televiziji.

Bočelijev nastup videlo 24 miliona ljudi
Uskršnji koncert Andree Bočelija za 13 sati posredstvom interneta odgledalo je više od 24 miliona ljudi, saopštili su organizatori koncerta, a prenosi Tanjug. Najvoljeniji tenor današnjice pevao je u praznoj katedrali Duomo u Milanu, za sve koji slave Uskrs po gregorijanskom kalendaru. U 30 minuta koncerta stalo je nekoliko prepoznatljivih dela sakralne muzike, a Bočelija je pratio samo Emanuel Vijaneli, na orguljama. S obzirom na to da su mnogi bili zatvoreni u svojim kućama, u svakom trenutku je oko 2,5 miliona ljudi pratilo koncert dok je išao uživo, a ostao je dostupan na Jutjub platformi.
</div>
<div id="ekonomija">
U Srbiji počela da radi „E-pijaca”
Prvu e-pijacu, koja je dostupna svim poljoprivrednim proizvođačima u Srbiji, koji zbog pandemije ne mogu robu da prodaju na pijacama, prvog dana rada posetilo je više od 19.000 ljudi.
Ministarstvo poljoprivrede, koje je pokrenulo ovaj projekat, saopštilo je da je na njoj prvi dan registrovan 771 proizvođač hrane, a da je u prvom satu rada jedno gazdinstvo iz Trstenika prodalo tonu šargarepe. Broj prijavljenih proizvođača, dodaju, povećava se iz dana u dan, a juče ih je već bilo 1.329.
– U prvom satu rada ove tržnice preduzeće koje snabdeva trgovinske lance od malih proizvođača kupilo je povrće i mlečne proizvode za pola miliona dinara – kažu u Ministarstvu poljoprivrede i dodaju da svaki građanin pretragom željenih proizvoda na „E-pijaci” može direktno da poruči robu od proizvođača telefonom ili preko mejla. Neki od njih isporučuju je direktno na kućnu adresu, dok drugi koriste usluge kurirskih službi.
– U otkup su se uključile i zadruge, a jedna firma je tokom vikenda poručila, iz okoline Leskovca od lokalnih proizvođača, dve i po tone krastavaca. Očekujemo da će i trgovinski lanci početi više da koriste ove mogućnosti i nabavljaju robu od domaćih proizvođača – rekli su juče za „Politiku” u Ministarstvu poljoprivrede. Proizvođači koji žele da iskoriste ovu mogućnost, na „E-pijacu” mogu da se registruju preko internet adrese: https://pijaca.minpolj.gov.rs.
Kako je preneo specijalizovani portal „Agrosmart”, zbog novonastale situacije na tržištu i nedostatka prostora za prodaju, „Eduka plus” pozvala je sve zainteresovane poljoprivredne proizvođače da prođu kroz kratku dvočasovnu obuku. Ove veštine mogle bi da im olakšaju i korišćenje društvenih mreža i lakše pronalaženje mušterija. Obuka će biti organizovana 16. aprila, a i stručnjaci će davati praktične savete kako plasirati proizvode efikasno i uspešno preko društvenih mreža i interneta.
Povrtari su verovatno pretrpeli najveće štete zbog kvarljivosti robe i nemogućnosti da dođu do potrošača.
Kako smo već pisali, Hrvatska i Grčka dopustile su nedavno rad zelenih pijaca, ali uz poštovanje strogih mera. Tezge su u Hrvatskoj raspoređene na pet metara, prodavci nose zaštitnu opremu, a kupci su dužni da drže distancu, tako da se ispred pijaca, koje se neprestano denzifikuju, formiraju redovi kao i ispred prodavnica.

Pad BDP Srbije tri odsto ove godine – naredne rast 7,5 odsto
VAŠINGTON - Međunarodni monetarni fond predviđa da će zbog globalne krize izazvane pandemijom koronavirusa bruto domaći proizvod Srbije pasti ove godine za 3,0 odsto, ali da će 2021. godine ostvariti rast od 7,5 procenata.
Evropu, prema MMF-u, očekuje pad od 6,6 posto, a u evrozoni od 7,5 odsto.
Prema izveštaju o svetskim ekonomskim izgledima za 2020. godinu, nazvanom „Veliki karantin”, koji je danas objavljen na veb sajtu Fonda, i globalna ekonomija će zabeležiti pad od 3,0 procenta.
Što se tiče zemalja u okruženju, MMF predviđa da će Slovenija imati ove godine pad od 8,0 odsto, a Hrvatska od 9,0 procenata, prenosi Tanjug.
Duboku privrednu recesiju Fond očekuje u Grčkoj, od čak 10 procenata, Bugarskoj prognozira pad od 4,0, Rumuniji od 5,0, a Mađarskoj od 3,1 odsto.
Prema prognozi MMF-a, američka privreda će u 2020. godini pasti za 6,0 procenata, Italija će zabeležiti pad od 9,1 odsto, Francuska od 7,2, Nemačka 7,0, a Velika Britanija od 6,5 procenata.
Kad je reč o Srbiji i drugim procenama, prema projekcijama MMF-a, inflacija će iznositi 1,4 posto ove godine, a dogodine će se vratiti na nivo od 1,9 procenata.
MMF takođe predviđa da će deficit bilansa tekućih plaćanja Srbije biti smanjen sa prošlogodišnjih minus 6,9 posto na minus 6,1 procenat ove godine, i da će nastaviti pad iduće godine na minus 5,5 odsto.
Kada je reč o stopi nezaposlenosti, Fond prognozira da će ona porasti ove godine na 13,4 procenta, nakon čega će se 2021. spustiti na 13 odsto.
</div>
<div id="vesti">
Sudije se javile na dežurstva posle pisanja „Politike”
Ukupno 140 Beograđana osuđeno je na novčane kazne tokom do sada najdužeg policijskog časa. Od petka u 17 časova do ponedeljka u pet sati, u Prekršajni sud u Beogradu policija je privodila sve one koji su se na teritoriji glavnog grada našli van svojih domova u zabranjeno vreme i bez dozvole za kretanje.
Među njima je, kako saznajemo, bilo onih koji su se vraćali sa fudbala i pojedinaca koji su hteli da odmah plate kaznu – samo da članovi porodice ne saznaju gde su bili.
Zanimljivo je da se jedan broj sudija ovog suda, koji su od početka vanrednog stanja radili od kuće, dobrovoljno prijavio da pomognu svojim kolegama. Prema rečima Olivere Ristanović, predsednice Prekršajnog suda u Beogradu, posle našeg teksta od 26. marta, kada smo objavili da samo 25 od ukupno 115 sudija ovog suda dolazi na posao, čak 18 njih je odlučilo da pokaže solidarnost i kolegijalnost i pomogne da se ogroman broj hitnih predmeta lakše reši.
– Zahvaljujući tekstu u „Politici” neke kolege su se javile i sada nas je više. Već nas je 43 koji radimo na predmetima, što je fantastično. Očigledno da sudije čitaju „Politiku” – rekla nam je juče Olivera Ristanović.
Podsetimo, shodno preporuci Ministarstva pravde, sve sudije koje su starije od 60 godina, zatim one koje imaju decu mlađu od 12 godina i sudije sa zdravstvenim problemima nisu u obavezi da dolaze u sud, već imaju pravo da završavaju svoje predmete od kuće. Tako danas u celom pravosuđu veliki broj sudija radi od kuće, a samo mali broj njih dolazi na radno mesto i postupa u aktuelnim predmetima.
Sada su najopterećenije upravo sudije za prekršaje, u svim gradovima, jer je izricanje kazni građanima koji ne poštuju zabranu kretanja – hitno, iako se novčane kazne ne naplaćuju odmah. U osnovnim i višim sudovima krivičari i parničari rade samo u hitnim predmetima, među kojima su i suđenja putem skajpa zbog kršenja mere samoizolacije.
Raniji dugogodišnji predsednik Prekršajnog suda u Beogradu, Milan Marinović, koji je sada poverenik za informacije od javnog značaja i zaštitu podataka o ličnosti, javno je pohvalio proteklog vikenda sudije za prekršaje i naglasio da oni rade 24 sata dnevno.
Samo u Beogradu kažnjeno je do sada više od 1.400 građana zbog kršenja mere zabrane kretanja, a to je bilo veliko opterećenje za samo 25 dežurnih sudija.

Gore bolničke garaže u Jagodini, nema povređenih
JAGODINA - U Opštoj bolnici u Jagodini gore garaže, nema povređenih, a vatrogasci gase vatru, potvrdila je Tanjugu portparol Policijske uprave u Jagodini Gordana Cvetić.
Požar je izbio oko 17 sati, a garaže su odvojene od bolničkih objekata, dodala je Cvetić.
U garažama koje su zahvaćene vatrom ima automobila.
Uzroci požara i šteta, dodala je Cvetić, znaće se nakon što požar bude ugašen i kada ekipe za uviđaj obave svoj posao, prenosi Tanjug.

Osumnjičeni (82) prekršio meru zabrane kretanja i - odbacio kesicu sa heroinom
Topola - Policija je u Topoli zatekla dvojicu osumnjičenih na ulici u okolini tog grada, kada je 82-godišnji muškarac, ugledavši policijske službenike, odbacio kesicu sa oko 3,8 grama heroina.
Protiv ovog 82-godišnjaka podneta je krivična prijava za krivično delo neovlašćeno držanje opojnih droga, kao i prekršajna jer je izašao iz stana mimo zabrane.
Drugi muškarac star 50 godina, A.P. je uhapšen zbog istog krivičnog dela. U njegovoj porodičnoj kući u okolini Topole, policija je pronašla manju količinu tableta sa liste psihoaktivnih supstanci.
On će uz krivičnu prijavu, biti priveden Osnovnom javnom tužilaštvu u Aranđelovcu, prenosi Tanjug.

Uhapšen zbog nepoštovanja mere samoizolacije
Kuršumlija - Nakon što su proverom na licu mesta policajci utvrdili da 48-godišnji Kuršumličanin kome je ranije određena mera samoizolacije, nije na prijavljenoj adresi, on je uhapšen i protiv njega će biti podneta krivična prijava zbog postojanja osnova sumnje da je izvršio krivično delo nepostupanje po zdravstvenim propisima za vreme epidemije.
U policiji kažu da je uhapšen Z. M. iz Kuršumlije koji je prekršio meru samoizolacije, a nakon što je policija utvrdila da nije na prijavljenoj adresi, ubrzo je lociran i uhapšen. Osumnjičeni je, uz krivičnu prijavu, priveden u Osnovno javno tužilaštvo u Kuršumliji.

U Nišu situacija veoma ozbiljna i nepovoljna
Epidemiolog Branislav Tiodorović izjavio je večeras da je epidemiološka situacija u Nišu veoma ozbiljna i nepovoljna.
„U starom delu KC Niš ima 196 pozitivnih smeštenih u tri objekta, od toga je 17 na respiratorima. U novom delu koji smo sada takođe pretvorili u kovid bolnicu, najveću u Srbiji, imamo 272 pacijenta, među njima je i 151 pozitivan iz gerontološkog centra. Pored toga u hali 'Čair' je trenutno 196 pacijenata, kao i u hotelu, a pacijente imamo i u Studentskom domu pored Medicinskog fakulteta”, rekao je Tiodorović za RTS.
On je dodao da Klinički centar ima još 460 postelja na raspolaganju za srednje i teške obolele.
„Ovo što se desilo u gerontološkom centru je veliki udar, 151 pacijent je ozbiljna brojka. To je ozbiljan udar koji treba izdržati, ovoga trenutka KC to prihvata”, rekao je dr Tiodorović i dodao da se sprema i kovid bolnica u Leskovcu.
On je rekao da bi trebalo razmišljati da se ovo što je urađeno u Leskovcu možda primeni u drugim gradovima, ali je dodao da za sada nema potrebe.
„Pripremamo se da domove učenika otvorimo za lakše pacijente i da otvorimo i hotel 'Nais'. Time bi se smanjio pritisak na Klinički centar”, rekao je Tiodorović, prenosi Tanjug.
On je istakao da su svi pogođeni smrću lekara Kliničkog centra u Nišu Miodraga Lazića, koji je preminuo od posledica korona virusa. Uputio je saučešće porodici i rekao da je dr Lazić „zadužio ovaj narod”.

Još 19 radnika Instituta Dedinje zaraženo koronom
Na Institutu za kardiovaskularne bolesti „Dedinje” zaraženo je koronavirusom još 19 zdravstvenih radnika , rečeno je RTS-u u toj ustanovi.
Ukupno je zaraženo 86 zdravstvenih radnika - pet kardiohirurga, četvoro internista, po jedan transfuziolog i fizijatar, 58 medicinskih sestara i bolničara i 14 nemedicinskih radnika.
U Institutu je zaraženo i devet pacijenata.
RTS-u je rečeno u Institutu da oni rade 24 sata i da će primati sve hitne pacijente.

Aplauz i „Marš na Drinu” u čast doktora Lazića
NIŠ – Večeras, tačno u 20 časova, u vreme kada već mesec dana dugotrajnim aplauzom izražavaju zahvalnost prema zdravstvenim radnicima u Srbiji, Nišlije su se simbolično oprostile i od doktora Miodraga Lazića, direktora Urgentnog centra u Nišu.
Posle aplauza za legendarnog ratnog hirurga, patriote i humaniste,
u svim delovima Niša odjeknuli su taktovi koračnice „Marš na Drinu”, koju je omiljeni niški lekar u svom oproštajnom pismu naveo kao svoju želju za poslednji ispraćaj.
Taktovi marša odjekivali su u svim kvartovima Niša, na bulevarima, Nišavskom keju, u centru grada i okolini Kliničkog centra, hale Čair u kojoj je smešteno oko 300 inficiranih pacijenata, pored studentskog doma uz Medicinski fakultet u kojem su takođe zbrinuti oboleli...
Od svog sugrađanina i lekara koji je preminuo juče ujutru  u 5,30 od teških posledica koronavirusa, Nišlije su se oprostile i velikim brojem poruka na svim društvenim mrežama.

Vaskršnju liturgiju eparhija istočnoamerička SPC drži preko interneta
MAJAMI - U nedelju na Vaskrs u svih 47 crkava SPC Eparhije istočnoameričke služiće se propisna bogosluženja, a većina parohija prenosiće ih uživo putem interenta, rečeno je danas Tanjugu u Eparhiji, uz poruku da nam ni ovako teška situacija ne može oduzeti suštinsku radost Hristovog Vaskrsenja.
Bogosluženja će se, kako navode u sekretarijatu Eparhije, služiti prema određenim propisima nadležnih državnih organa i direktivama Episkopa istočno-američkog Irineja.
„Većina naših parohija prenosiće ta radosna bogosluženja uživo, putem interneta i drugih elektronskih sredstava objavljenih na sajtu Eparhije”, rečeno je Tanjugu.
Prema ustanovljenoj praksi, u svim parohijama biće pročitana Vaskršnja poslanica patrijarha srpskog Irineja, kao i arhipastirska reč nadležnog arhijereja.
„Ništa nam ne može oduzeti suštinsku radost Hristovog Vaskrsenja iz mrtvih!”, poručuju iz Eparhije ističu da je za sve nas, ovo pravi ispit duhovne zrelosti.

Silazak blagodatnog ognja ove godine bez poklonika
Vaskršnje pravoslavno čudo, kako se naziva pojavljivanje blagodatnog ognja na grobu Hristovom u Vaskresenjskom hramu u Jerusalimu, proći će ove godine bez hiljada vernika koji svake godine dolaze u crkvu, ispunivši i ulice oko nje, kako bi prisustvovali ovom činu.
Služba u kojoj se, kako se veruje, oganj spušta sa neba i pali sveću jerusalimskog patrijarha tokom molitve u kapeli na grobu Gospodnjem, imaće ograničen broj učesnika zbog pandemije virusa korona. U tom činu, koji će, kako je uobičajeno, biti odslužen na Veliku subotu (ove godine je to 18. aprila), učestvovaće oko deset ljudi, prenela je agencija Tas izjavu Akive Tora, načelnika Odeljenja za dijasporu i religije sveta izraelskog Ministarstva spoljnih poslova. Svečani čin biće emitovan preko televizije, kao i obično.
Blagodatni oganj biće isporučen u više pravoslavnih zemalja, čiji predstavnici će ga, što je takođe ovogodišnja izmena, dočekati na aerodromu, a ne kao ranijih godina u samoj crkvi. Posle službe, predstavnici Jerusalimske patrijaršije odneće oganj do Jafa kapije u Starom gradu Jerusalima, odakle će ga predstavnici ambasada preneti na Aerodrom „Ben Gurion”, gde će ga preuzeti zainteresovane delegacije pravoslavnih zemalja.
Plamen blagodatnog ognja donošen je ranijih godina i u Srbiju i iz Hrama Svetog Save raznošen je širom zemlje, ali i u crkve u regionu, međutim, ove godine, kako je rečeno „Politici” u crkvenim krugovima, on neće biti donet iz Jerusalima. Od donošenja ognja sa groba Gospodnjeg odustala je i Bugarska pravoslavna crkva, iako je ranije bilo planirano da bude poslat specijalni avion. Strani mediji navode da bi na aerodrom „Ben Gurion” trebalo da dođu predstavnici Grčke, Rusije, Ukrajine i Gruzije. Oni neće izlaziti iz svojih aviona, zbog procedure koja podrazumeva obavezni karantin, a odmah pošto im blagodatni oganj bude donet, napustiće Izrael. Grčka vlada je inače već upozorila da se protivi nameri da plamen blagodatnog ognja bude raznošen u opštinama po domovima vernika.
Silazak blagodatnog ognja događa se svake godine na Veliku subotu i pravoslavni vernici u njemu vide naročit blagoslov jer se sveća u ruci jerusalimskog patrijarha pali bez plamena. Naime, uoči silaska blagodatnog ognja na Veliki petak u Hramu vaskrsenja Hristovog gase se sva kandila, a sama kapela groba Hristovog, gde se obavlja ovaj čin, zapečaćena je. U kapelu, jerusalimski patrijarh ulazi samo u stiharu, sa 33 sveće u rukama, po broju Hristovih godina i tokom molitve one se zapale. Plamen sa tih sveća ubrzo se proširuje prepunom crkvom gde ga dočekuju vernici, takođe sa svećama u rukama, a u posebnim metalnim kutijama raznosi se po pravoslavnim zemljama.

Za Vaskrs zabrana kretanja od petka do utorka
Predsednik Srbije Aleksandar Vučić najavio je večeras da će za vaskršnje praznike zabrana kretanja za građane zbog epidemije virusa korona biti od petka u 17 časova do utorka u pet sati.
Predsednik kaže da će od sledeće nedelje najstariji sugrađani moći da izađu napolje tri puta nedeljno, maksimalno pola sata, najdalje 300 metara od kuće.
„Ljudi, penzioneri, gube strpljenje i teško im je, ali smo bili uspešni jer smo njihove živote sačuvali. U prethodnom vikendu izašlo da kupuje oko 9,5 odsto penzionera. Najveći deo penzionera razumeo mere", rekao je Vučić
Predsednik Vučić najavio je da se tokom sledeće sedmice može očekivati i odluka kojom bi najstarijim sugrađanima bilo omogućeno da tri puta nedeljno izađu napolje, ali da će svako od njih moći da šeta samo po pola sata, na 300 metara od kuće.
„Sada tražimo način da im omogućimo da izađu bar tri puta nedeljno, ali za to moramo da odvojimo osam sati, da ne bismo stavljali sve u sat, dva ili tri, što bi bilo katastrofalno, osim ako nije rano ujutro”, rekao je Vučić za RTS.
On je dodao da bi to vreme za penzionere svakako bilo u toku policijskog sata, jer ne smeju da budu sa drugima u kontaktu.
„Mogu da budu sami. Najmanje šest, ili osam sati da odvojimo, za svakoga maksimalno pola sata, na 300 metara od kuće, tri dana nedeljno”, rekao je Vučić.
On je naveo da se takva odluka može očekivati sledeće nedelje.
„Ali, moraćemo i tu da zaštitimo sve, pratićemo i svakom ko nema masku, gledaćemo da obezbedimo masku, hiruršku ili epidemiološku, kada izađu napolje”, rekao je Vučić, prenosi Tanjug
Ipak, i pored toga, moli penzionere da ni tada ne izlaze ako nemaju potrebu.
Svestan je, dodaje, da najstariji posle mesec dana boravka samo u stanovima i kućama, gube strpljenje i da im je teško, ali ponavlja da je sve urađeno kako bi se upravi njihovi životi sačuvali i kako oni ne bi bili izloženi riziku.
Vučić je dodao da je srećan što najveći broj penzionera, starijih od 65 godina disciplinovano poštuje mere države.
 
Vučić: Drago mi je što je Kon ostao
Predsednik Aleksandar Vučić rekao je večeras da je veliki gubitak i za srpsku medicinu i za zemlju smrt dr Miodraga Lazića iz Niša.
On je takođe izjavio da mu je drago i da je veoma važno što je epidemiolog Predrag Kon ostao u Kriznom štabu za borbu protiv virusa korona.
„Drago mi je da je on ostao sa svima nama. On de fakto vodi ovu priču. Reč je o divnom čoveku”, rekao je Vučić za RTS.
Predsednik je dodao i da je Kon upotrebio blagu reč kada je, ranije danas, govorio o onima koji njega (Kona) za nešto optužuju.
Kon je ranije danas izjavio da je razmišljao da ode sa čela tima epidemiologa, jer je nivo bezobrazluka i neosnovanih kritika prešao granicu dopuštenog, a odustao je, kaže od povlačenja nakon razgovora sa predsednikom Vučićem.
 
Kriv direktor centra u Nišu ali i deca korisnika doma
Predsednik Srbije Aleksandar Vučić izjavio je večeras da je za to što je korona ušla u Gerontološki centar Niš kriv direktor te ustanove, ali i deca korisnika tog doma, koja su insistirala da uđu unutra.
„Bogu se molimo da kod tih ljudi bude više onih asimptomatskih i onih sa lakom kliničkom slikom i da ne dođe do teške slike. Krivac je direktor, ali nije jedini i deca tih ljudi su kriva koja su insistirala da uđu u unutra. Kažu - 'neće moja majka i otac da umru od korone, već ZATO što neće da vide svoju decu'“, rekao je Vučić gostujući na RTS.
Upozorava da će od korone umreti mnogo ako se tako budu ponašali.
„Govorili su za mene 'pusti budalu, ne zna šta priča'. Molim ljude da nam pomognu po tom pitanju”, poručio je Vučić, prenosi Tanjug.
Vučić je rekao da je danas u Italiji umrlo čak 610 ljudi, a ukupno 22.000 ljudi i uputio saučešće narodu Italije, Španije, Francuske, Nemačke, SAD i svim drugim zemljama koje imaju veliki broj umrlih.
Ističe da je korona virus, kako kaže Predrag Kon, naš neprijatelj, a ne onaj ko pokušava da se bori protiv virusa i pomogne narodu i spase živote ljudi i da to ljudi treba da shvate.
 
Dodatna pomoć iz Kine
Predsednik Aleksandar Vučić izjavio je večeras da je zamolio predsednika Kine Si Đinpinga za dodatnu pomoć i da je dobio uveravanje da će on tu molbu razmotriti.
To je, kaže, veoma važno, jer još traje borba i što više ljudi testiramo, to se registruje više obolelih, a mi, ističe predsednik, za razliku od nekih zemalja, izlazimo sa realnim brojevima obolelih i preminulih.
Vučić je za RTS rekao da je tokom današnjeg telefonskog razgovora zamolio Sija da dozvole Srbiji da kupi još medicinskih aparata, ne zato što su nam potrebni, već zato što želi da bude siguran da će Srbija imati dovoljno aparata, ukoliko zatreba.
On je rekao da je Kini i Siju preneo ogromnu zahvalnost, ističući da je prvi put sa njim razgovarao telefonom što je velika čast za predsednika brojčano male zemlje.
„On je govorio sve najlepše o Srbiji, ja sam ga zamolio da dozvole da kupimo još medicinskih aparat, ne zato što nam nedostaju u ovom trenutku, već zato što ja želim da budem siguran”, rekao je Vučić.
On je rekao da je danas i doktorima Predragu Konu i Dariji Kisić Tepavčević rekao da će država da uradi ono što je njena dužnost, makar morali „nešto i da rode”.
„Sve države se angažuju, tajne službe se angažuju, svi uzimaju opremu na sve moguće načine”, rekao je Vučić, prenosi Tanjug.
On je istakao da je dobio uveravanje kineskog predsednika da će razmotriti njegovu molbu.
„Očekujem u kratkom periodu da nešto što bi moglo u budućnosti da nam se dogodi, ako sve krene po zlu, ako krene najgore, ali ne mislim da će tako biti, jer uz svu zabrinutost, sam i optimističan... I da sve krene najgore, mi moramo da imamo sve, jer kod nas ne sme da se dogodi...”, rekao je Vučić
 
Pobedićemo, brže nego što mnogi misle
Predsednik Aleksandar Vučić izjavio je večeras da predaja nije opcija i da će Srbija pobediti korona virus i brže nego što mnogi misle, a građanima poručio da cilj države nije da bilo koga merama muči, već da spasi živote.
„Pobedićemo ovo i brže nego što mnogi misle, ali nam je za to potrebna disciplina”, rekao je Vučić za RTS.
Kaže da je juče u Novom Pazaru od testiranih 22 ljudi bilo nula pozitivnih, u Čačku od 45 ljudi jedan pozitivan, Valjevo 39 - 2 dok smo ranije imali i po 50 odsto, što sve govori da situacija ide na bolje, ali da sliku kvare žarišta poput Gerontološkog centra Niš.
„Želim da poručim građanima da predaja nije opcija, pobedićemo ovo, borićemo se i hvala ljudima što su poštovali život i svoju državu koja se bori za njih i izborićemo se zajedno i pobedićemo ovo i brže nego što mnogi misle, ali nam je potrebna disciplina i hvala ljudima koji to razumeju”, naglasio je predsednik Srbije.
On je naveo da je danas shvatio, kada je video napade na epidemiologa i člana kriznog štaba Predraga Kona, da neki ljudi ne razumeju da se mere ne donose da bi se neko mučio, već da bi se spasili životi.
„Mislite da nam nije lakše da kažemo 'ljudi, mi smo toliko dobri, izađite svi na ulicu', pa šta onda, da pravimo frižidere ispred svih bolnica za mrtve ljude, kako rade po drugim državama”, rekao je Vučić.
On je naveo da se državni vrh veoma brine zbog trenutne situacije i to ilustrovao upravo događajem u Gerontološkom centru u Nišu, gde je zaraženo 140 korisnika.
„Mi se živi pojedosmo, ja sam rekao danas Ani (Brnabić) koja me 15. put zvala i plakala zbog gerontološkog centra... Idi kući, odmori se malo, pa da razgovaramo šta možemo da uradimo...”, preneo je Vučić.
On je rekao da je cilj da tragedija kroz koju prolazimo bude što manja.
„Mi nemamo nikakav drugi cilj i želju, nisam ništa politički govorio, niti me zanima, već samo kako da pomognemo ljudima”, rekao je Vučić i dodao da ga ne interesuje da odgovara ni političkim protivnicima.
Vučić kaže da ima „trunku optimizma” po pitanju situacije.
Ističe da kada kaže da će Srbija biti među pet najboljih zemalja po ekonomskom rastu u Evropi, da to znači da ćemo biti među tri najbolje zemlje, kao i da kada kaže da postoji tračak optimizma po pitanju situacije sa korona virusom, da građani treba da znaju da je situacija bolja od toga..
„Uvek kažem manje i lošije, teže i gore nego što će stvarno da bude. Tako sam uvek radio, i sada vam kažem, vidim i imam trunku optimizma što se tiče drugih delova Srbije, ali me muče me ovi delovi zemlje za koje sam rekao da ćemo na njih skoncentrisati svu snagu: na braničevski okrug, pomoravski, niški ,borski, timočki i od topličkog do pčinjskog okruga”, naveo je Vučić, prenosi Tanjug.

Ponovo pomor ptica kod Bačke Topole
Društvo za zaštitu i proučavanje ptica Srbije saopštilo je da je u nedelju 12. aprila Pokrajinskoj inspekciji za zaštitu životne sredine prijavilo trovanje divljih ptica kod Bačke Topole.
Tom prilikom nađene su dve mrtve jedinke strogo zaštićenih ptica, mišara i eja močvarica, pored kojih su primećeni komadi mesa obojeni crvenom supstancom, objavljeno je na sajtu Društva za zaštitu i proučavanje ptica Srbije.
Navedeno je da su 13. aprila inspektori obavili vanredni nadzor i pregledali veliku površinu unutar i oko Parka prirode „Bačkotopolske doline”.
Pretraga terena otkrila je do sada nezabeležen slučaj namernog trovanja divljih životinja, prenosi Tanjug.
Na 17 lokacija pronađeno je oko 50 zatrovanih mamaca i sakupljeno 18 uginulih životinja. Stradalo je šest jedinki eja močvarica i dva mišara koji su strogo zaštićeni, kao i četiri gavrana, dve sive vrane, dve svrake, jedan gačac i jedna lisica, koje su zaštićene vrste.
Društvo za zaštitu i proučavanje ptica Srbije apeluje na policiju i tužilaštvo da ovaj slučaj hitno istraže i pronađu počinioca, navedeno je u saopštenju.

Oproštajno pismo preminulog lekara: Čast mi ne dozvoljava da se sklonim
Posle petnaestodnevne velike borbe sa infekcijom koronavirusa u u 5.30 časova preminuo je dr Miodrag Lazić, dugogodišnji lekar na Hirurškoj klinici niškog Kliničkog centra, direktor Urgentnog centra KC Niš.
Predosećajući da će izgubiti životnu bitku jednoj od koleginica iz Urgentnog centra ostavio je oproštajno pismo:
„Otišao sam časno i pošteno. Kao direktor UC dva meseca pred penziju, stajao sam ispred svojih ljudi, dragih doktora i sestara. Stajao sam na prvoj liniji, nisam se krio, naprotiv bio sam ispred svih znajući da sa svim svojim bolestima i godinama imam veliki rizik, ali čast i ponos mi nije dozvoljavao da se sklonim. Takav sam bio na Krajiškom ratištu godinu dana, na Sarajevskom ratištu četiri godine, za vreme NATO bombardovanja. Neću da odem tiho, hoću da odem onako kakav sam bio čitav život, a to znaju moji prijatelji, kolege, porodica. Svi su mi govorili da se sklonim, ali ja to sebi nikad ne bih oprostio. Moji voljeni Krajišnici, prijatelji iz Republike Srpske za koje sam živa legenda zauvek iskreno će plakati svi, jer su uvek verovali da sam neuništiv. Koliko sam ovih dana dobio poruka podrške. Volim vas zauvek. Moji unuci i unuka Mila ostaju bez dede, ćerke i sin da ne tuguju nego samo napred. Budite ponosni na mene. Drage moje kolege, Marija, Boki, Brale, Kando, Sunčica i Macane, drage moje sestre koje ste mi uvek verovale, zbogom. Voljenoj Ani, ratnom drugu i ženi poruka: budi hrabra i čvrsta zbog dece i unuka, a gore na onoj strani, jednoga dana bićemo ponovo zajedno. U Nišu mojim prijateljima poseban pozdrav. Poslednja mi je želja da me ispratite pesmom „Marš na Drinu”.
</div>
<div id="zdravlje">
Oboleli od retkih bolesti pod budnim okom lekara
U jeku pandemije virusa korona, oboleli od retkih bolesti moraju posebno da vode računa o prevenciji kako bi se zaštitili od dobijanja kovida 19. Neke retke bolesti karakteriše povišeni rizik za obolevanje od virusa, ali je više onih sa većim rizikom za teži klinički tok bolesti. To su osobe sa takozvanim retkim naslednim imunodeficijencijama, narušenim opštim stanjem usled težine osnovne bolesti, ali i oni koji su zavisni od tuđe nege. Pacijenti čija bolest zahvata, na primer, pluća, srce ili bubrege, to jest organe zadužene za vitalne funkcije kao što su disanje i krvotok, imaju povišen rizik od težeg kliničkog toka ako dobiju virus korona. Zbog toga, docent dr Goran Čuturilo, pedijatar i klinički genetičar Univerzitetske dečje klinike u Tiršovoj, smatra da lekari sa intenzivnih nega i pulmolozi koji leče osobe sa retkim bolestima inficirane novim virusom treba da se konsultuju s nadležnim stručnjakom za retke bolesti i informišu o specifičnostima date dijagnoze, a osobama sa retkim bolestima i njihovim porodicama da se pridržavaju svih mera prevencije.


Dr Goran Čuturilo (Foto: Lična arhiva)


On ističe da, ako neko od njih posumnja da ima infekciju virusa korona, treba da se javi u dom zdravlja, a lekari će uzeti kliničke i epidemiološke podatke. U većini slučajeva lekar će zaključiti da je dovoljno da oboleli, odrasli ili dete, uz odgovarajuće savete ostane kod kuće. Sekrecija iz nosa, grebanje u grlu i kašalj najčešće nisu razlog za odlazak u zdravstvenu ustanovu.
̶  Ako lekar proceni da je neophodan dolazak u dom zdravlja zbog lošijeg opšteg stanja, povišene temperature, otežanog ili ubrzanog disanja, pacijent će biti pozvan da dođe na pregled i uzimanje brisa za testiranje na ovaj virus. Lekar nakon toga može da odluči da je dovoljno lečenje uz kućnu izolaciju od 14 dana ili je potrebno da premesti čoveka u zdravstvenu ustanovu za zbrinjavanja blaže obolelih ukoliko test na korona virus bude pozitivan. Ako lekar doma zdravlja proceni da je klinička slika teža, posebno ako je udružena sa patološkim nalazima krvne slike i snimka pluća, osoba se transportuje u bolnicu nadležnu za lečenje teže obolelih od infekcije izazvane virusom korona. Dakle, prvi korak je telefonsko javljanje u nadležni dom zdravlja. Sama procedura postupanja je jasna i deo je stručno-metodološkog uputstva koje su lekari dobili od nadležnih zdravstvenih organa  ̶  objašnjava dr Čuturilo.
Naš sagovornik podseća da retkih bolesti ima mnogo, oko 8.000, i da se one ispoljavaju na najrazličitije načine. Zbog toga ne postoji uniformni pristup za sve pacijente.
̶  Međutim, postoji jedan opšti princip u medicini, a to je da se individualne karakteristike svake obolele osobe uzimaju u obzir zbog modifikacije i personalizovanja tretmana. Težnja da se tretman personalizuje danas bi trebalo da bude prisutna u svim granama medicine. U vanrednim okolnostima, međutim, to se prevashodno odnosi na samo lečenje, a manje na propisanu proceduru postupanja  ̶  ističe dr Čuturilo, koji je o ovoj temi govorio na drugoj veb-konferenciji „Tu smo”, koju je organizovao Forum pacijenata Srbije.
Obolele od retkih bolesti brine kada će moći ponovo da dolaze u bolnicu na preglede, da li, dok je vanredno stanje, zaseda Komisija za retke bolesti, da li se odobrava terapija...
̶  Reč je uglavnom o preporučenom otkazivanju kontrola koje nisu hitne i usporenijem toku dijagnostike, dok se hitni pacijenti primaju bez odlaganja. Hitni pacijenti u oblasti retkih bolesti jesu oni sa pogoršanjima kliničkog stanja, teže bolesna i dijagnostički nerazjašnjena odojčad, deca i odrasli sa progresivnim bolestima, kao i trudnice. Oni se zbrinjavaju uobičajeno. Komisija za retke bolesti je vrlo aktivna u ovo vanredno vreme i do sada je održano više elektronskih sednica zbog produžavanja ili započinjanja medikamentozne terapije kod obolelih od retkih bolesti. Uzorci za analize se i dalje šalju u inostranstvo kada je to potrebno, mada je sada to nešto usporenije zbog smanjene mobilnosti i ograničenja u oblasti avionskog saobraćaja. Trudnice primaju bez odlaganja u našoj Službi kliničke genetike Univerzitetske dečje klinike, a koliko mi je poznato, i u ginekološkim ustanovama sa kojima blisko sarađujemo  ̶ pojašnjava dr Čuturilo.
Obolele od retkih bolesti muči i to što, zbog zatvorenih graničnih prelaza, ne mogu da dođu do lekova koje nabavljaju u inostranstvu. Naš sagovornik kaže da oni najpre treba da se konsultuju sa svojim kliničkim genetičarem ili lekarom koji ih leči i provere da li je data supstanca uopšte potrebna obolelom. Često to nije slučaj, kaže doktor, već se dešava da je reč o nečasnom reklamiranju skupih proizvoda bez učinka. Ako je lek koristan, onda nadležni lekar može da pokrene proceduru za njegovu nabavku.
A kada će oboleli moći da dolaze na preglede koje su zakazali, ali su zbog virusa korona odloženi?
̶  Dobili smo preporuku za otkazivanje pregleda koji nisu hitni i smatramo da je to u interesu većine obolelih i njihovih porodica. Svako ko se ne oseća dobro, svakako se može javiti i tokom vanrednog stanja. U našoj Službi kliničke genetike Univerzitetske dečje klinike pacijenti kojima je otkazan pregled dobiće nove termine za dolazak kod lekara, a dobra okolnost je da mnogi već imaju i rezervne (udaljene) termine koji su navedeni na izveštajima sa poslednje kontrole  ̶  ističe dr Čuturilo.
</div>
<div id="vesti">
Postavljeno 10 kontejnera za potrebe trijaže i urgentnog zbrinjavanja – stiže još pomoći iz EU
Prvih 10 od ukupno 100 kontejnera za potrebe trijaže i urgentnog zbrinjavanja pacijenata potencijalno obolelih kovida -19, nabavljenih sredstvima Evropske unije, postavljeni su do danas u sedam zdravstvenih ustanova u Beogradu.
Nabavka i montaža ovih kontejnera, u vrednosti od 590.000 evra, deo su paketa pomoći EU od 4,9 miliona evra, koji su 3. aprila ove godine potpisali ambasador Sem Fabrici, ministar Jadranka Joksimović i šef UNOPS-a u Srbiji Mikela Telatin.
Ova donacija namenjena je za nabavku neophodne medicinske opreme – respiratora, laboratorijske opreme i testova, monitora intenzivne nege, beskontaktnih termometara i zaštitne opreme, koji će u Srbiju stizati tokom aprila i maja.
U zajedničkom saopštenju Kancelarije UN za projektne usluge (UNOPS), Delegacije EU u Srbiji i Ministarstva za evropske integracije navodi se da su prvih 10 od ukupno 100 kontejnera za potrebe trijaže i urgentnog zbrinjavanja pacijenata potencijalno obolelih od kovida-19 postavljeni Kliničkom centru Srbije, kliničko bolničkim centrima „Bežanijska kosa”, „Zvezdara”, i „Zemun”, Univerzitetskoj dečjoj klinici „Tiršova”, Institutu za zdravstvenu zaštitu majke i deteta „Dr Vukan Čupić” i Zavodu za biocide i medicinsku ekologiju.
Ovi kontejneri, od kojih je svaki opremljen krevetom za pregled, stolom sa dve stolice, beskontaktnim termometrom, manjim kontejnerima za medicinski i infektivni otpad i kantom za otpatke, važan su segment u ukupnoj borbi sa pandemijom i faktor prevencije jer omogućavaju sprečavanje ulaska potencijalno zaraženih osoba u zdravstvene ustanove.
„Spremnost našeg zdravstvenog sistema da se nosi sa izazovom širenja virusa zavisi pre svega od toga koliko smo uspeli da zaštitimo bolnice, doktore i medicinske radnike koji su posvećeni očuvanju našeg zdravlja. Otuda je njihova zaštita od ključnog značaja za uspeh naše borbe protiv Kovid-19”, rekla je ministar za evropske integracije i Nacionalni IPA koordinator Jadranka Joksimović.
„Zahvalna sam Evropskoj uniji na podršci, budući da smo obezbedili nabavku preko 100 kontejnera za trijažu pacijenata i doprineli tome da se smanji rizik od širenja infekcije i ojača sposobnost našeg sistema za odgovor na ovaj izazov”, rekla je Joksimović, prenosi Tanjug.
EU je 8. aprila objavila svoj „globalni odgovor” za borbu protiv virusa kovid-19 širom sveta vredan 15,6 milijardi evra.
Inicijelna podrška od 93 miliona evra izdvojena za Srbiju namenjena je za adresiranje zdravstvenih,ekonomskih i društvenih posledica pandemije koronavirusa.
Preostali kontejneri će, kao i druga medicinska oprema, prema procenama potrebama koje vrše Ministarstvo zdravlja i Svetska zdravstvena organizacija biti raspoređeni po zdravstvenim ustanovama u Srbiji.
Šef Delegacije EU u Srbiji kaže da efikasna trijaža predstavlja ključni faktor u sprečavanju širenja koronavirusa i navodi da zdravstveni radnici, koji se nalaze u prvim redovima u ovoj borbi, moraju biti zaštićeni kako bi mogli da pomognu svima nama.
„Ova donacija omogućiće im da se sa ovom krizom bore uz manje izlaganje riziku. Od početka krize izazvane virusom Kovid-19 nije prošao skoro ni jedan dan, a da EU nije dopremila ili kupila ključnu medicinsku opremu za zdravstvene ustanove ili ugrožene zajednice. Ponosan sam na hitnu podršku koju pružamo Srbiji zahvaljujući paketu pomoći za reagovanje u kriznim situacijama od 15 miliona evra”, rekao je Fabrici.
Baš kao i u ranijim teškim trenucima, navodi Fanrici, EU nastavlja da stoji uz Srbiju.
„Ovaj virus ne poznaje granice. Samo zajedno možemo poraziti našeg zajedničkog neprijatelja”, rekao je Fabrici.
Nabavku kontejnera sprovodi Kancelarija Ujedinjenih nacija za projektne usluge - UNOPS, koja je na globalnom planu usled pandemije pokrenula mehanizam hitnih nabavki.

Uskoro i u Srbiji terapija krvnom plazmom u lečenju koronavirusa
U Srbiji će uskoro početi terapija krvnom plazom u lečenja kovida19, izjavio je danas imunolog Srđa Janković.
„Poznato je da zarazne bolesti najčešće ostavljaju specifičan imunitet - to jest otpornost nakon preležane bolesti, antitela su jedan od mehanizama otpornosti uz specifične tzv. memorijske ćelije. I jedno i drugo sprečava da osoba koja je prebolela kovid 19 ponovo oboli dugi niz godina, a možda i doživotno”, rekao je Janković odgovarajući na pitanja novinara.
Ističe da antitela iz krvne plazme rekonvalescenata takođe mogu da se koriste i u terapiji, kao dopunska terapija kod određenih pacijenata kod kojih postoje uslove da tako nešto može da pomogne.
On je napomenuo da se to odnosi na osobe koje još nemaju dovoljan broj svojih antitela, a imaju rizik od teže kliničke slike.
„Mi ćemo uskoro početi sa terapijom plazmom i u našoj zemlji. Dosta se radi na tome i to je jedan od glavnih delova imunologije koji može da nam pomogne protiv ovakve epidemije”, naveo je Janković, prenosi Tanjug.

Ombudsman pokrenuo kontrolu Gerontološkog centra u Nišu i Ministarstva za rad
Zaštitnik građana Zoran Pašalić pokrenuo je danas postupak kontrole rada Gerontološkog centra u Nišu ali i Ministarstva za rad, zapošljavanje, boračka i socijalna pitanja, nakon informacija iz medija da je u tom centru došlo do infekcije korona virusom 144 korisnika i zaposlenih.
Kako se navodi u saopštenju, zaštitnik je poslao dopis Gerontološkom centru u kojem je zatražio da mu se u što hitnijem roku dostavi kompletna relevantna dokumentacija i informacija o činjenicama i okolnostima konkretnog slučaja.
U dopisu Ministarstvu za rad, zapošljavanje, boračka i socijalna pitanja zatraženo je da se u što hitnijem roku obavi neposredni nadzor Gerontološkog centra, utvrde sve relevantne činjenice i okolnosti, u zavisnosti od eventualno utvrđenih propusta nalože mere u okviru svojih nadležnosti i dostavi informacija sa dokumentacijom.
„Nakon odgovora Gerontološkog centra i Ministarstva za rad, zapošljavanje, boračka i socijalna pitanja, Zaštitnik građana će odlučiti o daljem toku postupka i potrebi donošenja mera iz nadležnosti ovog organa”, dodaje se u saopštenju koje prenosi Beta.

Kon: Odustao sam od povlačenja posle razgovora sa predsednikom
Epidemiolog dr Predrag Kon izjavio je da je razmišljao da ode sa čela tima epidemiologa, jer je nivo bezobrazluka i neosnovanih kritika prešao granicu dopuštenog, a odustao je, kaže od povlačenja nakon razgovora sa predsednikom Aleksandrom Vučićem.
Kon je rekao da ga je, pored neosnovanih kritika, duboko pogodio i zahtev Sinoda SPC, jer negira sve što je u borbi protiv korone do sada postignuto u nastojanju da se spasu životi građana Srbije.
Istakao je i da bez podrške predsednika ne bi ostao na čelu epidemiološkog tima. „Bez snažne podrške predsednika Srbije i vlasti ove zemlje ne bismo mogli ništa da uradimo, osim da pričamo”, rekao je Kon novinarima.
„Ja sam na svom Fejsbuk nalogu napisao jednu poruku nakon što sam bio izložen ozbiljim kritikama koje nisu bile samo kritike, već i napadi na ukupan rad, kako mene tako i stručnog tima, napisao sam da zaista treba da preuuzme neko ko to može bolje da radi, jer je taj nivo bezobrazulka prevaziošao ono što bi moglo da se prihvati”, rekao je Kon.
Pored toga, duboko me pogodila molba sinoda SPC, jednostavno što potpuno na neki način negira sve ono što je dosadašnji pokušaj da se spasu životi. Osetio sam onda potrebu da treba da se sklonim, rekao je.
Posle poziva predsednika na razgovor jasno je da svoju profesionalnu obavezu imam i da sam je svestan potpuno, prenosi Tanjug.

Kineski ekspert: Situacija može izmaći kontroli
Ministar odbrane Aleksandar Vulin je sa direktorom Bezbednosno-informativne agencije Bratislavom Gašićem i delegacijom lekara iz NR Kine, obišao pripreme  kruševačke Hale sportova za pretvaranje u privremenu bolnicu, u kojoj će od sledeće nedelje  biti smešteni pacijenti inficirani korona virusom sa lakšom kliničkom slikom, sapštilo je Ministarstvo odbrane.  Vulin je objasnio da je, u skladu sa odlukama Kriznog štaba Vlade Republike Srbije, Vojska Srbije pomogla da se uspostavi privremena bolnica u Kruševcu. 
 
- Krizni štab je taj koji odlučuje gde je potrebno skoncentrisati, ne samo krevete i posteljinu, već ono što je najvažnije - lekare i sve one kadrove bez kojih nema uspešnog lečenja, istakao je Vulin i objasnio da će Vojska Srbije ispred objekta davati spoljno obezbeđenje. 

 
On je istakao da će vojnici biti na usluzi građanima Kruševca i svima koji budu ovde smešteni. Vođa kineskog tima, profesor na Klinici za infektologiju u kineskoj provinciji Guan Do, Lin Bing Liang, istakao je da je epidemioloska situacija u Srbiji u ključnoj fazi, saopštilo je Ministarstvo odbrane. 
 
- Smatram da smo svi poslednjih mesec dana prošli jedan veoma značajan proces i svima je sada jasno da ukoliko u ovoj ključnoj fazi ne dođe do rešavanja određenih problema, situacija može izmaći kontroli, a ukoliko se budemo ponašali kako treba i budemo primenjivali mere koje su predviđene, situacija će ići u poželjno pravcu potvrdio je doktor Lin Bing Liang. 

Privremena bolnica u kruševačkoj sportskoj hali ima kapacitet od 130 ležajeva.

Još devet preminulih zbog koronavirusa i 411 zaraženih
U Srbiji je u poslednja 24 sata kod još 441 osobe registrovan virus korona, ukupno 4.465 obolelih od Kovida 19, a preminulo je još devet osoba, ukupno 94, saopštila je epidemiolog Darija Kisić Tepavčević.
Ona je, na pres konferenciji, rekla da je u poslednjih 24 sata u Srbiji testirano 2.440 osoba od kojih je 441 uzorak pozitivan na prisustvo virusa korona. Hospitalizovano je 3.006 pacijenta, a na respiratoru je njih 131.
Do danas u 15 sati u Srbiji testirano ukupno 23.398 ljudi. U poslednja 24 sata preminulo je još devet osoba kao posledica infekcije virusom korona, što je ukupno 94 preminulih.
Od poslednjih devetoro preminulih, sedmoro je muškaraca i dve žene, prosečnih godina starosti 69. Smrtnost je, u ovom momentu, 2,1, dodala je Kisić Tepavčević, prenosi Tanjug.
O Vaskrsu - struka je jasna, svako okupljanje rizik
Stav struke po pitanju kretanja za Vaskrs je jednoglasan i potpuno jasan - bilo kakvo okupljanje i ponašanje koje će da poveća rizik za nastavak infekcije je nešto što je visok rizik za generalno zdravlje populacije, poručila je epidemiolog Darija Kisić Tepavčević.
„Tu nemamo nikakvih kompromisa. Stručno medicinsko mišljenje zasnovano na dokazima je vrlo jasno”, rekla je Kisić odgovarajući na pitanje medija.
Ona je istakla da su svaka nedelja i svaki dan ključni, sve do momenta kada ukupan broj novootkrivenih slučajeva kontinuirano bude - nula.
U skladu sa tim treba i da se ponašamo, naglasila je Kisić.
„Vaskrs je najradosniji hrišćanski praznik i svi mu se uvek radujemo. Ove godine je specifična situacija i izgleda da nam nikada više vere, volje i snage nije potrebno da se ponašamo u skladu sa tim da sačuvamo sebe i najbliže”, istakla je ona.
Kisić je dodala da je mnogo vere i snage sada potrebno da se kolektivno ponašamo onako kako je najbolje za nas i naše najmilije.
Dr Srđa Janković dodao je da „nije teolog, ali da ne zna šta je više hrišćanski nego štititi bližnjeg svog od potencijalne smrti i bolesti”, prenosi Tanjug.
Odobrena šetnja roditeljima sa decom sa zastojem u razvoju
Zamenica direktora Instituta „Batut” Darija Kisić Tepavčević kazala je danas da će roditelji sa decom koja imaju zastoje u razvoju imati termin za izlazak napolje svakog dana od 18 do 20 časova. Kisić Tepavčević je na redovnoj konferenciji za medije o situaciji sa korona virusom, navela je da je takav zahtev „stručno veoma opravdan”.
Govoreći o ublažavanju mera, ona je rekla da ukoliko građani ostanu odgovorni i savesni „sa pravom se može očekivati da će uskoro doći do silaznog toka epidemijske krivulje”. Kisić Tepavčević je podsetila da „nismo pasivne posmatrači te krivulje” već da „sami utičemo na nju”, prenosi Tanjug.
Kon: Slučaj sa Gerontološkim dodatno opterećenje za Niš
Epidemiolog Predrag Kon izjavio je da je slučaj sa Gerontološkim centrom u Nišu, gde je zaraženo više od 140 korisnika, dodatno opterećenje kapaciteta KC Niš, ali i da će imati uticaja i na kapacitete zdravstvenog sistema Ćuprije, Paraćina, Aleksinca, Prokuplja i Leskovca gde je, kako je rekao, virus Kovid 19 mnogo aktivniji nego u ostalim delovima Srbije.
Kon je na pres konferenciji o situaciji sa korona virusom kazao da se u Nišu i okolnim gradovima otkriva veći broj pozitivnih na kovid 19, u odnosu na broj testiranih, nego u drugim delovima Srbije, prenosi Tanjug.
Deci sa autizmom i roditeljima dozvoljeno kretanje od 18 do 20 časova
Deci sa autizmom i drugim smetnjama u razvoju i njihovim roditeljima biće dozvoljeno kretanje u vreme policijskog časa, svakog dana od 18 do 20 časova, najavila je danas zamenica direktora Instituta za javno zdravlje Dr Milan Jovanović Batut Darija Kisić Tepavčević.
Ona je odgovarajući na pitanja na pres konferenciji rekla da je zahtev za kretanje osoba sa autizmom u vreme policijskog časa bio „apsolutno stručno opravdan”.
„Određen je nezavistan termin za roditelje sa decom ometenom u razvoju, posebno sa poremećajima iz spektra autizma svakog dana od 18 do 20 časova”, rekla je Kisić Tepavčević, prenosi Tanjug.

U Prokuplju i Kuršumliji povećan broj obolelih od korona virusa
Prokuplje, Kuršumlija, Blace - Samo u poslednjih 24 sata, u Prokuplju je potvrđen korona virus kod 13 novoobolelih, što od početka čini ukupno 43 zaraženih na teritoriji Prokuplja, dok je u Kuršumliji od 29 testiranih na korona virus 10 pozitivniih.
Među njima su dva medicinska radnika, pa je broj obolelih u kuršumlijskoj opštini od početka epidemije do danas 21. U sve četiri opštine u Toplici, do danas je virusom korona zaraženo 77 osoba, a samo u prokupačkoj Opštoj bolnici, na Infektivnom odeljenju trenutno su smeštena 22 pacijenta.
– Juče su ponovo primećene veće gužve u gradu, ispred pojedinih marketa, banaka, apoteka, pa apelujemo na građane da ne izlaze iz svojih kuća bez preke potrebe, a u koliko je neophodno onda da obavezno nose zaštitnu masku i održavaju distance od 2 metra – apeluju u prokupačkom Kriznom štabu.
Nakon što je pre tri dana od 20 testiranih radnika kuršumlijskog Doma zdravlja, kod njih 7 potvrđeno da su zaraženi virusom korona, rezultati novih testiranja nisu ohrabrujući, ali u ovoj ustanovi tvrde da za sada nema životno ugroženih pacijenata.
– Svi pozitivni se dobro osećaju i biće smešteni u karantin. Juče je testirano još 25 osoba i za njih se rezultati očekuju sutra. Do sada je ukupno u Kuršumliji potvrđen 21 slučaj obolevanja od virusa kovid 19, a ukupno je do danas testirano 69 osoba – rekla je direktorka Doma zdravlja Uranija Petrović.
Prema poslednjim informacijama u Blacu, od 32 osobe testirane na korona virusom, njih 13 je inficirano, među kojima su najviše radnici Doma za smeštaj odraslih lica ometenih u razvoju u blačkom selu Trbunje, gde je testiranjem 22 osobe 11 pozitivno na novi virus, 7 zaposlenih i 4 štićenika.
Predsednik Opštine Blace Milan Ćurćić je najavio da će po hitnom postupku biti testirani svi iz ovog Doma i oni koji su bili u kontaktu sa obolelima, ali do danas nema rezultata tih testova.
Jedina opština u Toplici za koju nema nijedan podatak o broju obolelih ili testiranih je opština Žitorađa, a nadležni odbijaju bilo kakav razgovor na tu temu, upućujući nas na zvanične podatke nadležnog ministarstva zdravlja.

Zahvalnost Ministarstva odbrane donatorima privremenih bolnica
Zahvaljujući ljudima dobre volje i njihovoj humanosti, pacijentima sa lakšom kliničkom slikom oboljenja od koronavirusa u privremenim bolnicama na Beogradskom sajmu, Novosadskom sajmu, Hali „Čair” u Nišu i privremenoj bolnici u VMC Karaburma olakšani su dani lečenja brojnim donacijama, saopštilo je Ministarstvo odbrane.

Donacije su u vidu prehrambenih proizvoda, televizora, aparata za merenje pritiska, tunela za dezinfekciju, internet veze, dnevnih novina, knjiga, časopisa, aparata za vodu i tople napitke, čajeva, punjača za mobilne telefone...
Među donatorima je i „Politika” koja dostavlja novine pacijentima na Beogradskom sajmu.
Ministarstvo odbrane ističe odličnu saradnju sa donatorima i, kako se navodi u saopštenju, beskrajno im je zahvalno na njihovom odzivu i pomoći koju pružaju u borbi protiv koronavirusa.

Šestoro preminulih u Domu za stare Smederevo, za sada 27 pozitivnih
Smederevo –  Prema do sada pristiglim rezultatima 27 lica u Domu za stare Smederevo pozitivno je na kovid 19, potvrdila je za Politiku dr Ana Jovanović, direktorka Zavoda za javno zdarvlje Požarevac.
Prema njenim rečima ovo su rezultati zaključno sa 9.aprilom, te da se ishod testiranja obavljenih naredna tri dana, tek očekuju. Ona nije mogla da precizira da li među inficiranima ima zaposlenih ili su u pitanju samo korisnici, a nije precizirala ni ukupan broj testiranih u ovoj gereontološkoj ustanovi, pa nije poznato ni koliko se još rezultata očekuje.
Nezvanično, testirano je skoro stotinu korisnika i radnika. Od 10. aprila do danas preminulo je šestoro korisnika Doma za stare u Smederevu, kod dvoje je potvrđen virus, neki nisu ni testirani.
U pitanju su tri žene i tri muškarca, svi stariji od 70 godina. U Opštoj bolnici „Sveti Luka“ u Smederevu hospitalizovana su 24 lica iz gerontološkog centra od kojih je samo jedan na respiratoru, saznaje Politika. Ostali su smešteni na očnom i odeljenjima neurologije i palijativne nege, koji su osposobljeni za tu namenu, a ispražnjena je i psihijatrija, ako se ukaže potreba.
Da je koronavirus ušao u Dom za stara lica u Smederevu obelodanio je 11.aprila Zoran Đorđević, ministar za rad, zapošljavanje, socijalna i boračka pitanja, ali prema saznanjima „Politike”, neki od korisnika ove ustanove primljeni su u bolnicu još 8. aprila, što potvrđuje i podatak da su prva testiranja obavljena tog dana. Još nije zvanično poznato na koji način je virus ušao u smederevski starački dom, još se traga nultim zaraženim.
Ministar Đorđević je u Smederevu izjavio „da je simptomatično da se jedna medicinska sestra zaposlena u domu, 6.aprila javila da ima temperaturu pa je udaljena s posla“.
Njoj je, kazao je, konstatovana upala pluća, ali se ne zna da li je od koronavirusa. Ni danas niko ne želi da potvrdi da li je ona među potvrđenim slučajevima.
Kada su prestale poste korisnicima doma, ne može se tačno zaključiti jer na sajtu Doma za stare stoje dve odluke, jedna je interna od 19. aprila, a druga na osnovu naloga resornog ministarstva od 15. marta, a od kada se striktno poštuje ova mera, nije poznato.
O dešavanjima u ovdašnjem Domu za stare niko ne želi da govori za medije, ni čelnici Doma za stare i bolnice,a ni gradonačelnica kao komandant kriznog štaba. „Politika” je odgovore potržila i od Ministarstva za rad, zapošljavanje, socijalna i boračka pitanja, ali još uvek nema povratnih informacija.
U Smederevu zbog nedostatka zvaničnih podataka vlada potpuni haos – javnost spekuliše, a rodbina teško ili nikako dolazi do informacija o srodnicima koji se nalaze u domu, pa i sami odgovore traže i razmenjuju po društvenim mrežama.
Od subote je u Domu za stare Smederevo uvedena takozvana „izolacija u izolaciji“ od 14 dana. To znači da će svi korisnici i zaposleni biti u potpunom karantinu unutar doma.  Dom za stare u Smederevu ima između 160 i 170 korisnika.

Gde su sve angažovane jedinice ABHO Vojske Srbije
Širom Srbije, pripadnici jedinica atomsko-biološko-hemijske odbrane (ABHO) Vojske Srbije nastavljaju angažovanje na sprovođenju mera u cilju sprečavanja širenja virusne infekcije kovid 19, saopštila je Vojska Srbije.
Kod privremenih bolnica u Beogradu, Novom Sadu i Nišu, pripadnici ABHO uspostavili su i dezinfekcione punktove, gde je angažovan najveći broj pripadnika tih jedinica.
Odeljenja za dekontaminaciju raspoređena su na Beogradskom sajmu, sa zadatkom dezinfekcije medicinskog i ostalog osoblja koje radi unutar hale 1, a vrši se i dezinfekcija svih prilaznih puteva i površina.

Dezinfekcioni punkt oformljen je i u Novom Sadu, gde pripadnici ABHO, takođe, vrše dezinfekciju medicinskog i nemedicinskog osoblja koje radi sa pacijentima u privremenoj bolnici na Novosadskom sajmu. Ista ekipa angažovana je i na dezinfekciji ostalih površina oko sajma.
Dva odeljenja angažovana su na dezinfekcionom punktu oformljenom ispred sportske hale „Čair” u Nišu, gde je, takođe, privremena bolnica za smeštaj pacijenata obolelih od kovida 19. Biće postavljen i privremeni punkt u vidu jedne dezinfekcione stanice na ulazu u Klinički centar Niš.
Kao i prethodnih dana, više mobilnih ekipa radi na različitim pravcima sa zadatkom preventivne dezinfekcije komunikacija i javnih površina. Pripadnici ABHO vrše i dezinfekciju puteva i javnih površina u Svrljigu, Aleksincu i Kruševcu, a dve ekipe angažovane su na istom zadatku i u Leskovcu.

Hemofarm fondacija donirala pet miliona dinara Vršcu i Šapcu
Donacijom u vrednosti od pet miliona dinara, Hemofarm fondacija finansijski je pomogla Vršac i Šabac, gradove u kojima se nalaze proizvodni pogoni istoimene kompanije, u njihovoj borbi protiv pandemije COVID-19.
Novčana podrška gradu Vršcu u iznosu od tri miliona dinara namenjena je u svrhu pomoći osobama starijim od 65 godina, čija primanja iznose do 30.000 dinara. Ova sredstva iskorišćena su za kupovinu prehrambenih i higijenskih paketa za više od 6.000 socijalno ugroženih stanovnika tog grada. Šapcu je za borbu protiv širenja korona virusa među građanima upućena pomoć u vrednosti od dva miliona dinara.
Ovo je samo jedna od donacija koje su kompanija Hemofarm i njena fondacija tokom prethodnog meseca uputile različitim institucijama koje su uključene u borbu protiv koronavirusa. Prošle nedelje Štada i Hemofarm obezbedili su vrednu pomoć za Srbiju, Bosnu i Hercegovinu i Crnu Goru, države u kojima se nalaze proizvodni pogoni ove kompanije. Reč je o donaciji 150 monitora za praćenje vitalnih životnih funkcija pacijenata koji su na respiratorima i u težoj fazi bolesti, a ukupna vrednost poklonjenih aparata iznosi 45 miliona dinara (skoro 400.000 evra).
„Hemofarm je uvek brinuo za zajednicu u kojoj posluje bilo da je reč o pomoći gradovima u kojima se nalaze njegove fabrike, bilo pomažući zemlje u kojima su smešteni njegovi pogoni. Ovo je naš način da građanima pokažemo da smo tu za njih”, istakla je povodom najnovije donacije direktorka Hemofarm fondacije Suzana Đorđević.

Preminuo dr Miodrag Lazić, direktor Urgentnog centra KC Niš
Niš – Bolno i daleko odjeknula je tužna vest kroz Niš, Srbiju i Republiku Srpsku. Posle petnaestodnevne velike borbe sa infekcijom koronavirusa u u 5.30 časova preminuo je dr Miodrag Lazić, dugogodišnji lekar na Hirurškoj klinici niškog Kliničkog centra, direktor Urgentnog centra KC Niš i prvi ratni hirurg i ortoped – dobrovoljac na ratištima u BiH i Republici Srpskoj u periodu između avgusta 1991. i februara 1996. godine.
Omiljenom lekaru i kolegi, prijatelju i nesebičnom i velikom humanisti, u tišini i sa suzama u očima počast su minutom ćutanja odali zaposleni na svim klinikama, institutima i u zavodima KC Niš, koji su tačno u osam časova juče ujutru prekinuli svoje redovne obaveze. I ispratili omiljenog dr Lazu u večnost. I u legendu.
Mnogo toga ostaje kao nezaborav iz života, stvaralaštva i karijere dr Miodraga Lazića. Patriota kakav se retko rađa i kao dobrovoljac početkom avgusta 1991. godine zatražio je i dobio od rukovodstva Hiruruške klinike niške Gradske bolnice neplaćeno odsustvo i kao dobrovoljac zaputio se u Republiku Srpsku Krajinu, na ratište. Otišao je u bolnicu u Dvoru na Uni, potom zbrinjavao stradale u Glini i Kostajnici, a juna 1992.godine rame uz rame sa vojskom RSK učestvovao je proboju koridora.
Odmah posle toga javlja se kao hirurg-doborovljac u bolnicu „Koran” na Palama, gde je zbrinjavao stradale punih godinu dana. Dr Lazić je bio inicijator za formiranje i jedan od osnivača velike ratne bolnice „Žica” u Blažuju kod Sarajeva na samoj liniji fronta. U ovoj bolnici, kao jedini hirurg na području Srpskog Sarajeva proveo je pune tri i po godine.
Radeći bukvalno danonoćno sve do februara 1996.godine, dr Miodrag Miša Lazić ostaće zauvek zapamćen kao hirurg i ortoped koji je tokom četrdesetak meseci vođenja ratne bolnice obavio oko četiri hiljade teških i komplikovanih operacija ranjenih boraca VRS i civila u totalnoj anesteziji i još preko 8.000 hirurških zahvata druge vrste.
Ostao je u Blažuju i dva i po meseca nakon potpisivanja Dejtonskog sporazuma, kako bi bio sa svojim pacijentima, a na polasku za Niš je rekao: „Odlazim sa setom i tugom. Ponosan sam što sam se borio i što sam delio dobro i zlo sa herojskim narodom Srpskog Sarajeva i Republike Srpske, a tužan i slomljen zbog njihove velike tragedije. Jer, ja sam bio i ostao deo tog naroda”.
Koronavirusom dr Miša Lazić inficiran je na radnom mestu, u Urgentnom centru KC Niš pre petnaestak dana i odmah pošto je testom utvrđeno da je pozitivan zbrinut je na jednoj od klinika centra. Do pre tri dana bio je svestan i komunikativan. Predosećajući da će izgubiti životnu bitku jednoj od koleginica iz Urgentnog centra ostavio je oproštajno pismo.
</div>
<div id="vreme">
Danas osetno hladnije, naoblačenje i kiša
U Srbiji će danas biti oblačno i kišovito sa osetnim padom temperature koja će u pojedinim krajevima biti niža i do 15 stepeni, dok se u planinskim predelima očekuje sneg, saopštio je Republički hidrometeorološki zavod (RHZS).
Na planinama kiša će posle podne i uveče preći u susnežicu i sneg.
Krajem dana i u toku noći prestanak padavina i postepeno razvedravanje, najpre na severozapadu zemlje, prenosi Tanjug.
Vetar umeren i jak, kratkotrajno i sa udarima olujne jačine, severni i severozapadni.
Jutarnja temperatura od šest do 12 stepeni, najviša dnevna od 10 do 15 stepeni.
U Beogradu će biti oblačno i osetno hladnije, povremeno s kišom, pre podne je moguća i pojava kratkotrajnih pljuskova.
Vetar umeren i jak, kratkotrajno i sa udarima olujne jačine, severni i severozapadni.
Temperatura ujutro i sredinom dana od 10 do 12 stepeni, posle podne i u toku noći u osetnijem padu. Uveče prestanak padavina i postepeno razvedravanje.
Do kraja nedelje u zemlji pretežno sunčano, uz porast temperature.
</div>
<div id="vesti">
Kon najavio povlačenje, ali ipak ostaje na čelu borbe protiv koronavirusa
Epidemiolog dr Predrag Kon objavio je da je vreme da se povuče i prepusti drugima da vode pandemiju, a na taj potez su ga, kako je naveo na Fejsbuku, naveli napadi na njega i Krizni štab, posebno nakon prodora koronavirusa u Gerontološki centar u Nišu.
„Neprekidno pratim sve misleće ljude i kako se sav gnev umesto na situaciju i sam virus okrenuo prema meni i stručnom timu, vreme je da se sklonim”, napisao je Kon na Fejsbuku, preneo je Tanjug.
Kon je na Fejsbuku napisao da je po društvenim mrežama video da su glavni krivac za prodor virusa u Gerontološki centar u Nišu on i stručni tim.
„Koliko vidim po Fejsbuku, glavni „krivac” za prodor virusa u Gerontološki centar u Nišu sam ja i stručni tim. Vreme je da se zbog toga povučem i prepustim boljima da vode pandemiju. Bolje ne znam i ne umem. „Ratove” neću da vodim ni protiv koga, osim protiv virusa. Neprekidno pratim sve misleće ljude i kako se sav gnev umesto na situaciju i sam virus okrenuo prema meni i stručnom timu vreme je da se sklonim. Privremeno isključenje... Sve najbolje”, napisao je dr Kon.
Povodom te objave na Fejsbuku, Kon je za TV Pink kazao da je mnogo kritika, da svi traže krivca, dok je krivac zapravo virus.
„Gubimo strpljenje”, rekao je on. Ljudima je, kaže, očigledno lakše da uvek traže krivce i da opsuju nekoga, nego da se osvrnu na sopstvenu odgovornost.
„U ovoj situaciji svi su nešto krivi, ali ovo je viša sila, sama pojava virusa. Društvo treba što više da se skupi, da bude zajedno, da se odbrani od virusa, a mi smo kao društvo izdeljeni”, rekao je Kon.
U toku prepodneva u predsedništvu Srbije održan je sastank predsednika Aleksandra Vučića, premijerke Ane Brnabić i epidemiologa dr Predraga Kona, na kojem je dogovoreno da dr Kon nastavi da vodi tim epidemiologa i da se do kraja sa svojim timom izbori protiv pandemije covid-19 u Srbiji, saznaje Tanjug.
Doktor Kon obratiće se u tom svojstvu već u 15 časova, na redovnoj pres konferenciji.
</div>
<div id="politika">
Si Đinping potvrdio dolazak u Srbiju
Kina i Srbija umeće da prebrode sve ekonomske teškoće sa kojima se suočavaju usled krize izazvane pandemijom, rekao je danas predsednik Kine Si Đinping u telefonskom razgovoru sa predsednikom Srbije Aleksandrom Vučićem koji je zahvalio Kini na pomoći u zaustavljanju zaraze, kao i na bratskoj brizi za građane naše zemlje.
Predsednik Si je izrazio nadu da će se uskoro videti sa predsednikom Vučićem u Kini, a potvrdio je i svoj dolazak u zvaničnu posetu Srbiji, saopštila je pres služba predsednika. Saopštenje u celini glasi:
„Kada je na beogradski aerodrom 21. marta sleteo prvi avion sa velikom kineskom pomoći u medicinskoj opremi i materijalu, koji su pratili i kineski stručnjaci, probudio se novi optimizam i građani Srbije su znali da u ovoj borbi nisu i neće biti sami”, istakao je predsednik Vučić.
On je zahvalio i na donaciji u vidu dve laboratorije za borbu protiv kovida 19, koje počinju sa radom u Beogradu i Nišu, koje će nesumnjivo doprineti uspešnoj borbi Srbije protiv virusa i zamolio predsednika Sija da pomogne Srbiji da nabavi dodatnu medicinsku opremu koja je neophodna u borbi protiv virusa.
Predsednik Vučić je istakao da su građani Srbije posebno dirnuti ogromnim interesovanjem i solidarnošću kineskog naroda, koji se odražavaju kroz poruke podrške, kao i kroz donacije, upućene preko srpskih diplomatskih predstavništava u Pekingu i Šangaju, što govori o izuzetnoj bliskosti i čeličnom prijateljstvu dvaju naroda, uprkos geografskoj udaljenosti.
„Raduju nas vesti o normalizaciji situacije u Kini i o otvaranju grada Vuhana, koji je postao simbol snage i hrabrosti u borbi protiv pandemije. Srbija je sa strepnjom i dubokim saosećanjem i divljenjem, pratila borbu koju su kineska država i Komunistička partija, kao i prijateljski narod Kine vodili sa snažnim udarom korona virusa”, istakao je predsednik Vučić i u ime građana Srbije i lično ime, izrazio saučešće porodicama preminulih kineskih građana.
On je naglasio da veruje da će, uz pomoć snažne kineske države, Srbija i svet pobediti korona virus i istakao da se raduje nastavku saradnje kroz Mehanizam 17 plus 1 i inicijativu „Pojas i put”, kao i skoroj poseti kineskog predsednika Srbiji.
Predsednik Si je izrazio nadu da će se uskoro videti sa predsednikom Vučićem u Kini, a potvrdio je i svoj dolazak u zvaničnu posetu Srbiji.
Kineski predsednik poželeo je srpskom predsedniku ličnu sreću i dalji uspeh u vođenju države i rekao da će Kina i Srbija umeti da prebrode sve ekonomske teškoće sa kojima se suočavaju usled krize izazvane pandemijom, navodi se u saopštenju posle razgovra dvojice predsednika koje prenosi Tanjug.
</div>
<div id="vesti">
Češka od ponedeljka otvara pijace
PRAG - Češka Vlada predstavila je danas plan oslobađanja od restriktivnih mera zbog epidemije virusa kovid kada u pet talasa od 20. aprila otvara zelene pijace i zanatske radnje, od 25. maja muzeje, galerije, zoološke vrtove, a najkasnije, 8. juna otvoriće i velike tržne centre.„Poslovne aktivnosti smo podelili u pet grupa. Od 20. aprila ponovo rade sve zanatlije, prodaja polovnih automobila, biće otvorene zelene pijace.
Dozvoljene će biti sportske aktivnost profesionalnih sportista i svadbe sa učešćem do 10 ljudi. 27. aprila otvorićemo sve radnje površine 200 kvadratnih metara ako nisu u tržnim centrima, znači sa direktnim ulazom sa ulice. U ponedeljak 11. maja i radnje do 1.000 kvadrata ako nisu u tržnim centrima”, saopštio je na konferenciji za novinare nakon sednice Vlade ministar industrije, trgovine i saobraćaja Karel Havliček.
Ministar je naglasio da su svi datumi samo orijentacioni i da plan Vlade da u pet etapa sa razmacima od po nedelju dana vrati Češku u što normalniji život, zavisi od procene epidemiologa kakvo je trenutno stanje.
Češki krizni štab zabrinut je da zbog uskršnjih praznika proteklog vikenda, kada su Česi popustili u inače disciplinovanom dobrovoljnom poštovanju restrikcija i neki skinuli maske i izašli masovno u parkove i izletišta, za nedelju do desetak dana može da se poveća broj zaraženih, ali granica kada bi se od popuštanja odustalo je 400 novih slučajeva dnevno. ;
Od 25. maja biće otvoreni frizerski saloni, muzeji, galerije, zoološki vrtovi i bašte restorana, a od 8. juna i tržni centri, restorani, kafići, hoteli, pozorišta, bioskopi i manifestacije do 50 osoba, kao i letovanja u prirodi za decu do 15 godina starosti.
„Taj plan oslobađanja restriktivnih mera važiće samo ako pandemiju virusa korona budemo savladavali kao do sada”, kazao je ministar Havliček, prenosi Beta.
Đaci i studenti neće se svi vratiti do kraja školske godine u škole i na fakultete, jer Vlada računa da će se nastava obnoviti samo za studente završnih godina koji treba da polažu diplomske ispite, već naredne sedmice, a, ako epidemiološka procena dozvoli, od 11. maja i za maturante koji bi prve mature polagali od 1. juna, kazao je češki ministar prosvete Robert Plaga.
Češka neće otvarati svoje granice pre nego u junu, kazao je ministar zdravlja Adam Vojteh, ali Česi već od danas u opravdanim slučajevima, između ostalog i za posetu porodici mogu da putuju u inostranstvo, s tim da se ako se zadrže duže od 24 časa čeka ih 14-dnevni kućni karantin, tj. samoizolacija.
U Češkoj su danas prema podacima Ministarstva zdravlja potvrđena 42 nova slučaja zaraze virusom korona i ukupno ih je od 1. marta, kada su se pojavila prva tri slučaja, 6.111 utvrđenih u 131.542 obavljenih testova.
Do sada je u Češkoj preminuo 161 pacijent a 642 su ozdravila.

Irak oduzeo licencu Rojtersu zbog vesti o korona virusu
LONDON - Irak je privremeno ukinuo dozvolu emitovanja britanskoj agenciji Rojters, nakon što je objavila priču u kojoj se navodi da je broj zaraženih od korona virusa u toj zemlji veći od zvaničnih podataka.
Iračko regulatorno telo za medije (CMC) je, kako piše Rojters, toj agenciji privremeno oduzelo licencu na tri meseca i kaznilo je sa 21 milionom iračkih dinara (oko 21.000 dolara) zbog, kako smatra CMC, kršenja pravila medijskog izveštavanja.
Rojtersu je prema izrečenoj meri CMC naređeno i da izda zvanično izvinjenje za javnost zbog pomenute vesti.
U pismu upućenom Rojtersu CMC navodi da je preduzeo ove mere zato što je priča agencije objavljena u trenutnim okolnostima i zbog toga ima „ozbiljne posledice za socijalnu bezbednost i zdravlje”.
Rojters je, s druge strane u odgovoru CMC naveo da stoji iza svoje priče, koja je, kako tvrdi, zasnovana na više „dobro pozicioniranih zdravstvenih i političkih izvora”.
Rojters je u odgovoru CMC naveo i da njegova priča ni po čemu ne odudara od stavova iračkog Ministarstva zdravlja.
„Nastojimo da rešimo ovu situaciju i radimo na tome da nastavimo da isporučujemo verodostojne vesti o Iraku”, navedeno je u odgovoru Rojtersa, prenosi Tanjug.
Rojters je u izveštaju od 2. aprila, pozivajući se na tri lekara uključena u proces testiranja pacijenata u Iraku i zvaničnika iračkog Ministarstva zdravlja, objavio da je u toj zemlji na hiljade potvrđenih slučajeva zaraze korona virusom, odnosno mnogo puta više od 772, koliko je u tom trenutku bilo zvanično prijavljeno.
Britanska agencija dodaje da je do 13. aprila u Iraku registrovano 1.378 zaraženih od kovid 19, dok je 78 osoba preminulo od posledica virusa.

Preti mu 20 godina robije zbog lažne vesti
HARARE - Predsednik Zimbabvea Emerson Mnangagva danas je zapretio zatvorom od 20 godina autoru izjave koja je navodno imala njegov potpis i u kojoj je navedeno da su mere zbog sprečavanja korona virusa produžene.
Mnangagva je za državnu televiziju ZBC demantovao da je produžio 21-dnevno ograničenje kretanja. Izjava u kojoj se tvrdilo da su ograničenja proširena prošle nedelje je objavljena na društvenim medijima i vlada ju je odmah negirala, prenosi Rojters.
„Ako uhvatimo ovu osobu to mora biti za primer i oni moraju biti osuđeni za nivo 14, što je 20 godina zatvora .... mislim da moramo pokazati da ne želimo da se lažne vesti šire”, rekao je Mnangagva, prenosi Tanjug.
Ova južnoafrička država je prošle nedelje objavila set mera, koje su uključivale zatvorske kazne do 20 godina za ljude koji šire neistine u vezi s epidemijom.
Mnangagva je rekao da će se njegov kabinet sastati ove nedelje kako bi odlučio da li da završi, prilagodi ili produži blokadu zemlje.
Vlasti su saopštile da su od korona virusa umrle tri osobe, a u zemlji od 15 miliona ljudi zaraženo je 17 ljudi. Nešto više od 600 ljudi testirano je do ponedeljka uveče.

Sala predviđena za Evroviziju pretvorena u bolnicu
ROTERDAM - Koncertna sala u kojoj je trebalo da bude održano muzičko takmičenje pesme Evrovizije u Roterdamu od petka će primati obolele od korona virusa kako bi se smanjio teret u holandskim bolnicama, saopštile su danas tamošnje vlasti.
Arena Ahoj  koja je trebalo u maju da primi takmičare Evrovizije, pretvorena je u privremenu bolnicu sa 88 kreveta. Tu će biti smešteni pacijenti sa blažim simptomima bolesti korona virusa kojima nije neophodno bolničko lečenje.
U jednom delu će biti pacijenti sa drugim bolestima, kako bi se rasteretile bolnice i napravilo više mesta u zdravstvenim ustanovama za pacijente korona virusa sa težim simptomima, javlja AFP a prenosi Beta.
U Holandiji, retkoj evropskoj zemlji gde nije uveden karantin celom stanovništvu, od korona virusa je obolelo 27.419 osoba, od kojih je umrlo 2.945.

Broj umrlih od korona virusa u SAD premašio 25.000
VAŠINGTON - Ukupan broj umrlih u SAD od korona virusa danas je premašio 25.000, čime se za nedelju dana udvostručio.
Sjedinjene Američke Države, koje su na trećem mestu u svetu po broju stanovnika, imaju više smrtnih slučajeva od COVID-19 nego bilo koja druga zemlja.
SAD imaju gotovo 597.000 zaraženih, od skoro dva miliona prijavljenih slučajeva korona virusa u celom svetu.
Ove sedmice stopa smrtnosti raste oko 7 odsto dnevno, u poređenju sa 14 odsto prošle nedelje, javlja Rojters a prenosi Tanjug.
Restriktivne mere uvedene u cilju suzbijanja širenja zaraze teško su pogodile ekonomiju SAD, a zvaničnici sada raspravljaju kada bi bilo sigurno početi otvaranje pojedinih sektora.

Asanž dobio dva sina dok je živeo u ambasadi
Osnivač „Vikiliksa” dobio je dvoje dece dok se skrivao u ekvadorskoj ambasadi u Britaniji, otkrila je njegova partnerka tražeći njegovo puštanje na slobodu da se ne bi zarazio virusom korona.
Advokatica Stela Moris (37) potvrdila je za nedeljno izdanje britanskog tabloida „Dejli mejl” da Džulijan Asanž (48) i ona imaju dva sina – trogodišnjeg Gabrijela i jednogodišnjeg Maksa. Informacija o Asanžovoj tajnoj porodici prvi put se pojavila u sudskim spisima pretprošle nedelje, kad je Stela Moris, koja je rođena u Južnoj Africi, ima švedski pasoš, a duže od 20 godina živi u Engleskoj, zatražila od britanskog suda da oca njene dece pusti na slobodu uz kauciju da se ne bi inficirao koronom.
Asanž je sedam godina proveo u stanju koje se poslednjih nedelja preporučuje ljudima širom sveta – samoizolaciji. Za vreme boravka u ambasadi nijednom nije napustio zgradu niti izašao napolje, pošto nije bilo dvorišta, a nije smeo da izađe na ulicu jer bi to značilo njegovo sigurno hapšenje. Gotovo tačno pre godinu dana, ekvadorska vlada ga je izbacila i predala britanskoj policiji. Od tada se nalazi u londonskom zatvoru „Belmarš”, gde čeka odluku suda o američkom zahtevu za izručenje.
Stela Moris je bila deo Asanžovog pravnog tima. Kako je kazala u intervjuu za „Mejl”, zavoleli su se uprkos „neobičnim okolnostima” i verili 2017. U video-klipu na „Vikiliksovom” kanalu na „Jutjubu” dodala je da verovatno mnogi misle da je ludost stvarati porodicu u takvim uslovima, ali da su oni svesno doneli odluku o deci da bi Asanž imao makar nešto od normalnog života. On je prisustvovao porođajima putem video-linka i viđao Gabrijela, jer je dete, uprkos 24-časovnom nadzoru raznih tajnih službi, „švercovano” u ambasadu. Mlađeg sina je upoznao u zatvoru, ali su mu sad zbog epidemije sve posete zabranjene, uključujući i posete njegovih advokata.
Iako mu je u „Belmaršu” dozvoljeno da prošeta sat vremena napolju, Asanž sve ostalo vreme provodi u samici. I pre nego što se proširila zaraza, njegovi advokati su govorili da je u lošem fizičkom zdravstvenom stanju i da psihički teško podnosi nametnutu izolaciju, odnosno to što je 23 časa dnevno sam u ćeliji. Kad je izbila epidemija, njegova verenica se obratila sudijama, upozoravajući da on spada u rizičnu grupu jer ima problem s plućima, pogoršan višegodišnjim boravkom u zatvorenom prostoru. Kako objašnjava, do sada se plašila da bi njen partner mogao da izvrši samoubistvo ako britanske vlasti odluče da ga isporuče Americi, a sad se više plaši da bi mogao da nastrada od kovida 19. Zbog straha od širenja infekcije po zatvorima, što se već desilo širom planete, Dauning strit je najavio da će pustiti hiljade osuđenika. Jedan zatvorenik iz „Belmarša” već je preminuo od kovida 19.
Asanžovi branioci su predložili da se sledeći pretres povodom američkog zahteva za ekstradiciju pomeri sa maja na septembar, jer je zbog pandemije nemoguće pripremiti slučaj, ali je sud odbio njihov zahtev, prenosi „Gardijan”. Prvi čovek „Vikiliksa” se u SAD suočava sa 17 tačaka optužnice na osnovu Zakona protiv špijuniranja i još jednom tačkom optužnice koja ga tereti za nezakoniti upad u računare vašingtonske vlade. Sve što mu se stavlja na teret povezano je sa oko 700.000 poverljivih dokumenata Stejt departmenta i Pentagona, koje je tadašnja vojna analitičarka i uzbunjivačica Čelsi Mening dostavila „Vikiliksu” 2010. Ubrzo posle objavljivanja američkih državnih tajni, Asanž je u Stokholmu optužen za seksualne napade, da bi onda bio uhapšen u Londonu na osnovu švedske poternice. Sudija ga je pustio uz kauciju, ali je on 2012. zatražio azil u ekvadorskoj ambasadi u strahu da će ga Britanci predati Švedskoj, a ona Americi. Zbog kršenja uslovne slobode, Asanž je prošle godine pred sudom u Londonu osuđen na nešto više od godinu dana zatvora. U međuvremenu je Švedska objavila da odustaje od procesa, ali je Amerika otkrila da je, baš kao što su Asanž i njegovi branioci sve vreme i predviđali, napisala optužnicu protiv pokretača „Vikiliksa” i da traži od Britanije da on bude izručen. Iako je još prošlog septembra mogao da pusti Asanža na uslovnu slobodu, sud je odlučio da to ne uradi, navodeći da je zatvorenik jednom već prekršio uslovnu slobodu i da će zbog toga ostati iza rešetaka sve dok se ne završi esktradicioni proces.

U Velikoj Britaniji sedam puta veći broj zahteva za socijalnu pomoć
LONDON - U Velikoj Britaniji podneto je oko 1,4 miliona novih zahteva građana za dobijanje socijalne pomoći, što je oko sedam puta više od normalnog nivoa, od kako je premijer Boris Džonson pre mesec dana pozvao ljude da ostanu kod kuće jer se epidemija korona virusa razbuktala.
„Ta cifra iznosi sada oko 1,4 miliona. Imamo kapacitete za obradu i upravljanje tim zahtevima”, rekla je britanska ministarka za rad i penzije Tereza Cofej, prenosi Rojters.
Prema britanskom sistemu socijalne pomoći, ona uključuje podršku ljudima sa niskim primanjima, onima koji imaju manji fond radnih sati, kao i ljudima koji su ostali bez posla.
Analitičari kažu da se Britanija kreće ka najoštrijem ekonomskom padu u poslednjih 100 godina. Vlada se obavezala da će obezbediti 80 odsto plate radnicima koji su privremeno otpušteni i povećala je socijalne isplate onima koji su nezaposleni.
Obično se ranije za dobijanje socijalne pomoći prijavljivalo oko 100.000 kandidata tokom perioda od dve nedelje, prenosi Tanjug.

Ugašeni požari u blizini nuklearne elektrane Černobilj
KIJEV - Ukrajinski zvaničnici za vanredne situacije su objavili da su uspeli da ugase šumske požare u području zagađenom radijacijom u blizini zatvorene nuklearne elektrane u Černobilju.
Ali dodali su da ponegde trava još tinja.
Stotine vatrogasaca uz podršku aviona poslednjih 10 dana borilo se protiv nekoliko šumskih požara oko Černobilja. Obuzdali su početne požare, ali izbili su novi bliže nekadašnjem nuklearnom postrojenju.
Šef službe za vanredne situacije Mikola Čečekin izvestio je predsednika Volodimira Zelenskog da je kiša pomogla vatrogascima da ugase plamen, ali je priznao da će trebati još nekoliko dana da se ugasi trava koja tinja.
Čečetkin je rekao da je osoblje za vanredne situacije sprečilo da požar zahvati deponije radioaktivnog otpada i druge objekte u Černobilju.
Služba za vanredne situacije je saopštila ;da su u okviru normi nivoi zračenja u glavnom gradu Kijevu, 100 kilometara južno od elektrane.
Prošle nedelje, zvaničnici su rekli da su našli osumnjičenog za izazivanje požara paljenjem suve trave u tom području. Taj 27-godišnjak je rekao da je zapalio travu „iz zabave”, a da zatim nije uspeo da ugasi vatru koju je vetar naglo proširio.
U ponedeljak je policija saopštila da je još jedan stanovnik palio otpad i slučajno zapalio suvu travu, izazvavši još jedan razorni šumski požar, a to nije prijavio vlastima.
„Zatvorena zona Černobilja” se prostire na 2.600 kvadratnih kilometara. Uspostavljena je posle katastrofe u nuklearnoj centrali aprila 1986. godine, kada je centrala delom eksplodirala i izgorela, a oblak radioaktivne prašine je pao u većem delu Evrope. Ta zona je nenaseljena, ali je 200 ljudi ostalo uprkos naredbama za odlazak, prenosi Beta.
Požari u tom području su česti i obično počinju kada stanovnici u rano proleće pale suvu travu što je široko rasprostranjena praksa u Ukrajini, Rusiji i nekim drugim bivšim sovjetskim državama, a to često dovodi do razornih šumskih požara.

Ukrajina uhapsila generala zbog navodne špijunaže za Rusiju
KIJEV - Ukrajina je saopštila da je pritvorila generala bezbednosne službe Valerija Šejtanova pod optužbama za izdaju, jer je navodno radio kao ruski špijun.
Ukrajinska bezbednosna služba SBU saopštila je da je Šejtanov radio kao šef specijalnih operacija te službe, ali bez detalja o njegovom aktuelnom položaju, prenosi Rojters.
Ta služba opisala je Šejtanova kao agenta Savezne bezbednosne službe Ruske federacije, tvrdeći da ima neoborive dokaze da je planirao terorističke napade u Ukrajini u zamenu za 200.000 dolara i ruski pasoš.
SBU je navela i da je Šejtanov ruskim agencijama prosleđivao informacije o operacijama Ukrajine u Dinbasu i regrutovao druge osobe.
Kako prenosi britanska agencija, ni ruska bezbednosna služba FSB ni predstavnici Šejtanova nisu bili dostupni za komentar, prenosi Tanjug.

Koronavirusom zaraženi članovi Boljšoj teatra
MOSKVA - Članovi baletske trupe Boljšoj teatra, njih 34, zaraženo je koronavirusom nakon nastupa u Moskvi, koji su izveli uživo pred praznim auditorijumom, a prenosila je ruska nacionalna televizija.
Nekoliko stotina ljudi učestvovalo je u pripremi ovog televizijskog spektakla, ali svi oni su testirani nekoliko dana pre velikog događaja i bili su negativni.
Generalni direktor Boljšoj teatra Vladimir Urin potvrdio je za Tass da su svi testirani na koronu, a da je kod 34 osobe test bio pozitivan.
„Bez izuzetka, svi zaposleni u Teatru, uključujući i obezbeđenje i inženjere, testirani su na koronavirus dva dana pred nastup. Međutim, sada se ispostavilo da je 34 pozitivno. Nisu imali temperaturu, niti ikakve simptome bolesti, ali su svi suspendovani sa posla i poslati u karantin”, rekao je on, prenosi Tanjug.

Obama će podržati Bajdena za predsednika
NjUJORK - Bivši predsednik SAD Barak Obama podržaće danas Džoa Bajdena za kandidata Demokratske stranke za predsednika SAD, izjavio je izvor upoznat sa njegovim planovima.
Obama će podržati svog bivšeg potpredsednika u video poruci, u kojoj će navesti zašto veruje da je Bajden kandidat potreban u ovom trenutku krize u Americi, kazala je osoba bliska bivšem predsedniku.
Podrška ponovo ujedinjuje bivše takmace i pozicionira Obamu čija se podrška Bajdenu doživljava kao neminovna pošto je senator Berni Senders izašao iz trke prošle sedmice, navodi Si-En-En, a prenosi Tanjug.
Ona, takđoe, predstavlja ponovno pojavljivanje Obame u političkoj areni.
Bivši predsednik se nije mnogo oglašavao u javnosti tokom većeg dela borbe za demokratsku nominaciju, ali bio je aktivan iza scene.
Obama je u novembru rekao da je razgovarao sa svim kandidatima tokom kampanje, često im dajući savete i pre nogo što su ulazili u trku i kada su izlazili iz nje.

U svetu od koronavirusa zaraženo skoro dva miliona ljudi – preminulo 121.000
VAŠINGTON - U svetu je koronavirusom zaraženo 1.947.534 ljudi, od posledica ovog virusa preminulo je 121.778 osoba, a oporavilo se 460.163 pacijenata, pokazuju najnoviji podaci sa sajta „worldometers.info”.
U SAD zabeležen je najveći broj slučajeva virusa kovid-19  – 588.465, a takođe i najveći broj preminulih – 23.711.
Španija beleži 172.541 slučaj zaraze i 18.056 smrtnih slučajeva, ali je manji broj novih slučajeva.
U Italiji je koronavirusom zaraženo 159.516 osoba, a broj smrtnih slučajeva je 20.465. Francuska beleži 136.779 slučajeva infekcije i 14.967 preminulih. Nemačka ima 362 nova smrtna slučaja i ukupan broj obolelih je 130.434, dok je od posledica koronavirusa umrlo 3.220 osoba, prenosi Tanjug.
Velika Britanija beleži 5.252 nova slučaja kovid-19, tako da je ukupan broj zaraženih 93.873, a broj smrtnih slučajeva dostigao je 12.107. U Kini je ukupan broj zaraženih 82.249, a preminula je 3.341 osoba.
U Iranu je koronavirusom zaraženo 74.877 osoba, a broj smrtnih slučajeva je 4.683. Broj zaraženih u Turskoj dostigao je 61.049, a od korone je preminulo 1.296 ljudi.
Belgija je zabeležila 530 novih slučajeva, pa je ukupan broj zaraženih 31.119, uz 4.157 smrtnih slučajeva. Ukupan broj zaraženih u Holandiji dostigao je 27.419, a preminulo je 2.945 ljudi. Švajcarska ima 25.807 zaraženih i 1.155 smrtnih slučajeva izazvanih virusom kovid-19.

Preminuo američki biskup koji je govorio da je Bog veći od koronavirusa
RIČMOND - Američki biskup Džerald Glen (66) koji je obećao da će i u vreme pandemije držati propovedi, osim ako se ne nađe u zatvoru ili bolnici i suprotstavljao se društvenoj distanci, preminuo je od koronavirusa.
Iz Nove Evangelističke crkve, koju je on osnovao 1995, saopštili su da je biskup Džerald Glen preminuo tokom vikenda, preneo je „Skaj njuz”.
Biskup je javno odbijao zvanične savete o izbegavanju velikih verskih skupova tokom pandemije koronavirusa i obećao da će držati propovedi osim ako se ne nađe u zatvoru ili bolnici.
Na video-snimku na kome se Glen obraća vernicima u Ričmondu, pet dana nakon što je guverner Ralf Nortam zatražio od ljudi da izbegavaju skupove veće od 10 ljudi, on im je rekao da čvrsto veruje da je Bog veći od ovog strašnog virusa.

Strah od ponovne pojave malih boginja zbog koronavirusa
LONDON - Pandemija koronavirusa mogla bi dovesti do ponovne pojave morbila, odnosno malih boginja, kažu zvaničnici, jer neki programi vakcinacije moraju da budu odloženi.
Prema Unicefu, 117 miliona dece u 37 zemalja možda neće biti vakcinisano na vreme, prenosi Bi-Bi-Si.
Već je bilo nekoliko velikih širenja bolesti u zemljama širom Evrope u kojima je imunizacija MMR vakcinom niska.
Bolest, koja izaziva kašalj, osip i groznicu, može se sprečiti dvema dozama vakcine protiv zauški, morbila i rubeole (MMR), koja je u Velikoj Britaniji dostupna besplatno. U toj zemlji oko 95 odsto petogodišnjaka dobilo je prvu dozu, ali samo 87,4 odsto i drugu.
A kako su male boginje veoma zarazne, čak i mali pad imunizacije u populaciji može imati uticaja.
U svetu su trenutno 24 zemlje morale da odlože program vakcinacije, a Unicef upozorava da će ih biti još, prenosi Tanjug.

Svetom kruže tri varijante koronavirusa
Međunarodna grupa naučnika pod vođstvom doktora Petera Forstera sa Univerziteta Kembridž rekonstruisala je u časopisu „Zbornik radova Nacionalne akademije nauka” ranu evoluciju virusa SARS-KoV-2 i zaključila je da postoje tri glavne varijante novog koronavirusa: A, B i C. Do tog zaključka naučnici su došli analizom genoma koronavirusa uzetih iz uzoraka 160 pacijenata iz celog sveta u razdoblju između 24. decembra 2019. i 4. marta 2020. godine.
Varijanta A genetski je najsličnija koronavirusima nađenim kod šišmiša i pangolina ili ljuskavaca. Ta varijanta se smatra „korenom epidemije kovida-19”, ali nije bila preovladavajuća u Vuhanu, uporištu nove bolesti. Veliki broj slučajeva koronavirusa varijante A pronađen je kod pacijenata iz Amerike i Australije.
U Vuhanu je kod pacijenata dominirala varijanta B koronavirusa koji se razvio iz varijante A (mutacijom dva gena). Dalje, varijanta B preovladava kod pacijenata u istočnoj Aziji.

Italija (Foto Beta/AP)
Varijanta C je glavni evropski tip koji je prisutan kod ranih bolesnika iz Francuske, Italije, Švedske i Engleske. Ta varijanta koronavirusa je „ćerka” varijante B pa je zapažena kod pacijenata u Hongkongu, Južnoj Koreji i Singapuru, odakle se proširila do Evrope.
„Većina slučajeva iz Vuhana su B varijante iz koje se kasnije razvila varijanta C koja se proširila na početku kroz Singapur”, rekao je Forster za Dejli mejl.
Forster smatra da varijanta C nije mutirala, ali naglašava da to ipak treba uzeti sa oprezom jer se takvo razmišljanje zasniva na malom uzorku. Analiza britanskih naučnika takođe sugeriše da je jedan od najranijih proboja virusa SARS-KoV-2 u Italiju došao kroz prvu dokumentovanu nemačku infekciju 27. januara te da je još jedan rani italijanski put infekcije povezan sa klasterom pacijenata u Singapuru.

Njujork (Foto Beta/AP)
Dok je varijanta C dominirala u Evropi prvih nedelja širenja kovida-19, novije analize Forsterovog tima pokazuju da se Starim kontinentom sada sve brže širi varijanta B. Forsterov tim je analizirao hiljadu uzoraka uzetih do kraja marta, ali ta studija još nije prošla recenziju. Ipak, preliminarni rezultati ukazuju na to da varijanta B koronavirusa sada dominira u Velikoj Britaniji, Švajcarskoj, Nemačkoj, Francuskoj, Belgiji i Holandiji.
Istovremeno, Njujork tajms prenosi istraživanje genetičara Harma van Bakela sa Medicinskog fakulteta Ikan, koji pokazuje da je koronavirus počeo kružiti Njujorkom sredinom februara, nedeljama pre nego što je potvrđen prvi slučaj, i da su ga putnici većinom doneli iz Evrope.

Poljska od sledeće nedelje ublažava mere
Poljska će od 19. aprila početi da ublažava mere uvedene radi sprečavanja širenja virusa Kovid-19, čime će polako početi da se odmrzava ekonomija, izjavio je danas poljski ministar zdravlja Lukaš Šumovski. Portparol poljske vlade Pjotr Muler potvrdio je to i rekao da će najverovatnije prvo biti ukinuta zabrana rada prodavnica. On je rekao da će ta odluka biti doneta u sredu ili četvrtak, a nakon što vlada analizira podatke prikupljene tokom prethodnog vikenda kada je obeležen Uskrs. Od četvrtka, rekao je Muler, svi će imati obavezu da prekrivaju lice kada su napolju, bilo maskom ili šalom, čime će biti ukinuta zabrana restrikcija o broju osoba u prodavnicama gde trenutno više od tri oobe ne sme da boravi. Osim te zbrane, poljska vlada razmatra i ukidanje zabrane posete šumama i nacionalnim parkovima. U Poljskoj je do ponedeljka uveče registrovano ukupno 6.934 obolelih i 245 preminulih osoba.

Afrika u većoj opasnosti od skakavaca nego od korone
Rojevi skakavaca uništili su oko 200.000 hektara poljoprivrednog zemljišta dok milion osoba zavisi od hitne pomoći u hrani, stoji u izveštaju Ujedinjenih nacija.
Zabrinjavajući podaci zajedničkog istraživanja Organizacije za hranu i poljoprivredu (FAO) i etiopske vlade objavljeni su u trenutku kada se Istočna Afrika priprema za najezdu još razornijih rojeva skakavaca.
Skakavci su se pojavili s obilnim kišama proteklih meseci i preplavili regiju izazvavši ogromne štete u Etiopiji, Somaliji, Keniji, Džibutiju, Eritreji, Tanzaniji, Sudanu, Južnom Sudanu i Ugandi.

Najezda skakavaca u Somaliji (Foto EPA/Daniel Irungu)
U Etiopiji su ti insekti razorili plantaže žitarica i bitno smanjili površine stočne ispaše, naveo je FAO.
Oko 75 odsto Etiopljana koji žive u središnjem delu i na jugu zemlje potrebna je  hrana.
Pandemija koronavirusa jako komplikuje pokušaje ublažavanja katastrofe, upozorila je predstavnica FAO u Etiopiji Fatuma Sejid.
Etiopija zvaničnoslužbeno ima samo 74 slučaja koronavirusa, ali problem je što  sprovodi veoma malo testiranja.
FAO je prošle sedmice upozorio na ogromno povećanje broja skakavaca u regiji koji predstavljaju ozbiljnu pretnju za prehranu stanovništva.

Epidemija koronavirusa u Nemačkoj usporava
Epidemija koronavirusa u Nemačkoj usporava, objavio je epidemiološki institut Robert Koč, iako je zaraženih i dalje mnogo.
„Ne možemo da govorimo o suzbijanju epidemije nego o usporavanju širenja”, rekao je direktor instituta Lotar Vieler na redovnoj konferenciji za novinare.
Upozorio je da se broj zaraženih zadržava na „relativno visokom” konstatnom nivou.
„Nema nedvosmislenih indicija da broj zaraženih pada, ali on već neko vreme ne raste”, dodao je Vieler.
Prema podacima instituta, u zemlji je u ponedeljak bilo 125.098 zaraženih, 2.082 više nego dan ranije. Proteklih nedelja dnevni rast je ponekad bio više od 4.000. Šef instituta je ocenio kako mere za usporavanje širenja zaraze deluju, ali da se i dalje treba pridržavati higijenskih mera i držanja razmaka.
Policija se saopštila kako su se za uskršnje praznike građani u najvećoj meri, uprkos lepom vremenu, držali pravila o zabrani okupljanja u parkovima.
Vieler je odbio da prognozira odluke vlade koja sutra s premijerima saveznih pokrajina raspravlja o mogućem postepenom popuštanju strogih mera.
Kancelarka Angela Merkel je najavila da će pritom važnu ulogu imati stav akademije nauka Leopoldin koja je preporučila postepenu normalizaciju života uz strogo pridržavanje higijenskih mera i držanja razmaka.

„Neposlušni” Grci prekršili karantin skoro 2.000 puta
Atina - Grčki policajci su do sada napisali skoro 2.000 kazni onima koji su prekršili mere karantina izrečene s ciljem zaustavljanja širenja epidemije korona virusa. Kazna od 150 evra predviđena je za one koji se bez dozvole za kretanje nađu van svojih domova u vreme policijskog časa. Zabeležen je i veliki broj onih koji su putovali iz jednog mesta u drugo bez dozvole tokom uskršnjih praznika koje Grci slave po novom kalendaru. Očigledno da ni kazna od 300 evra i oduzimanje tablica na 60 dana nije sprečilo Grke da budu neposlušni, pa je ovu meru prekršilo 257 građana, navodi agencija ATA.

U Španiji opet porast žrtava koronavirusa
Madrid - Nakon što je Španija prijavila da je u ponedeljak preminulo od korona virusa najmanje obolelih od 18. marta (517), danas je opet registrovano više žrtava, javlja Rojters.
U posednje 24 sata u Španiji je preminulo 567 pacijenata, čime je ukupan broj umrlih prešao 18.000. Ukupan broj zaraženih povećan je za 3.045, ukupno je 172.541 obolelo od korona virusa, saopštilo je špansko ministarstvo zdravlja, prenosi Tanjug.

Singapur zabeležio najveći skok u broju novoobolelih
Singapur – U Singapuru je zabeležen najveći broj novoobolelih od početka epidemije u toj zemlji, a većina novih slučajeva povezana je sa stranim radnicima koji žive u prenaseljenim spavaonicama. U toj zemlji u poslednja 24 sata zabeleženo je 386 novih slučajeva, tako da je ukupan broj obolelih sada 2.918, saopštile su zdravstvene vlasti i dodale da je preminulo ukupno devet osoba, prenosi AP. Inače, u Singapuru strani radnici čine trećinu radne snage te zemlje, a većina njih dolazi iz siromašnijih azijskih zemalja i rade uglavnom na građevini, brodogradnji i drugim fizičkim poslovima. Takozvane spavaonice imaju kapacitet za najviše 20 radnika, ali u 43 registrovane živi 200.000 stranih radnika.

Francuska produžila vanredne mere do 11. maja
PARIZ – Francuski predsednik Emanuel Makron u obraćanju naciji najavio je da će striktne mere, uvedene u cilju zaustavljanja kovida-19 u Francuskoj, biti produžene do 11. maja.
„Od 11. maja kreće nova etapa. Otvaraćemo postepeno obdaništa i škole”, naveo je Makron u obraćanju naciji.
On je rekao da se učenici viših škola neće vraćati nastavi pre leta, kao i da restorani, bioskopi i ostala mesta javnog okupljanja ostaju zatvorena.
Predsednik Francuske je zatražio od najosetljivijih grupa građana da ostanu izolovani.
Makron je ocenio da je manjina Francuza bila izložena novom koronavirusu i da je nacija još daleko od kolektivnog imuniteta.
„Najbolji put za izlazak iz ove epidemije je vakcina. To je najsigurniji način, iako ćemo do njegove realizacije sačekati još nekoliko meseci”, zaključio je Makron, preneo je Tanjug.
Francuski predsednik još jednom je pozvao na više solidarnosti u Evropi i ukazao da niko sam ne može da pobedi u ovoj borbi.

Stručnjak SZO: Virus neće nestati, maske će postati navika
LONDON – Ljudi koji nose maske verovatno će postati novo pravilo, ocenjuje stručnjak Svetske zdravstvene organizacije (SZO) Dejvid Nabaro.
On je u razgovoru za Bi-Bi-Si rekao da se društva moraju prilagoditi i „naučiti da žive sa novom stvarnošću”, jer će koronavirus verovatno postojati još neko vreme.
„Ovaj virus neće otići, ne znamo da li će ljudi koji su imali virus biti imuni nakon toga i ne znamo kada ćemo imati vakcinu”, istakao je doktor Nabaro.
On naveo da će ljudi morati da se štite, da nose maske, da održavaju fizičku distancu i da zaštite ranjive.
„To mora postati navika, da te simptome, čak i blage, zaista shvatimo ozbiljno”, ističe stručnjak SZO, preneo je Tanjug.
Doktor Nabaro takođe upozorava na opasnost „mokrih pijaca”, kao i ubijanja i jedenja divljih životinja, nakon što su „mokre pijace” ponovo otvorene u kineskom gradu Vuhanu, gde je i počela pandemija kovida-19.

Kina odobrila testiranje vakcine na ljudima
PEKING – Kina je odobrila testiranje dve eksperimentalne vakcine protiv kovida-19 na ljudima, u novoj borbi protiv koronavirusa koja se sada fokusira na importovane slučajeve zaraze, posebno iz susedne Rusije.
Kineske vlasti nastoje da smanje broj uvezenih slučajeva, a Rusija je postala izvor najvećeg broja importovanih slučajeva, prenosi Tanjug.
U Kini je registrovano ukupno 409 uvezenih slučajeva iz Rusije.
„Kineske vlasti smatraju da je Rusija veoma pogođena epidemijom korona virusa i to mora biti poziv na uzbunu”, navodi se u tekstu Global Tajmsa.
Kina je danas prijavila 79 novih slučajeva korona virusa, svi su u severoistočnoj provinciji Heilongđang koja se graniči sa Rusijom, a reč je o kineskim državljanima koji su se u zemlju vratili iz Rusije.
Prema današnjim podacima u Kini je potvrđeno 82.249 slučajeva kovida-19 i 3.341 preminuli, ali u poslednja 24 časa nije bilo novih smrtnih slučajeva.

Grinpis upozorava da je požar na kilometar od nuklearke u Černobilju, vlasti tvrde da je sve pod kontrolom
KIJEV – Ogromni šumski požar u Ukrajini koji besni više od nedelju dana, sada je samo jedan kilometar od napuštene nuklearke u Černobilju i predstavlja rizik od radijacije, upozorila je organizacija Grinpis Rusija, pozivajući se na satelitske snimke.
Ukrajinska služba za vanredne situacije saopštila je da se još bori sa požarima, ali da je situacija pod kontrolom, preneo je Tanjug.
Na video snimcima od nedelje, vidi se oblak crnog dima, drveće i dalje gori, a vatrogasci iz helikoptera pokušavaju da ugase požar.
Slike iz vazduha u zabranjenoj zoni 30 kilometara od mesta najveće svetske nuklearne nesreće, do koje je došlo 1986. godine, pokazuju spaljenu, pocrnelu zemlju i ugljenisane panjeve još tinjajućih stabala.
Služba za vanredne situacije saopštila je da se nivoi radijacije u zabranjenoj zoni nisu promenili, dok u obližnjem Kijevu, ukrajinskoj prestonici, „nisu premašili uobičajene nivoe”.
Iz Grinpis Rusija rekli su da je situacija mnogo gora nego što ukrajinske vlasti veruju, i da požari pokrivaju područje 1.000 puta veće nego što tvrde zvaničnici koji su 4. aprila saopštili da je plamen obuhvatio površinu od 20 hektara, dok se Grinpis pozvao na satelitske snimke koji pokazuju da je u to vreme zahvaćena površina bila oko 12.000 hektara.
„Prema satelitskim snimcima snimljenim danas, površina najvećeg požara dostigla je 34.400 hektara”, rečeno je i dodaje se da je drugi požar, koji se prostire na 12.600 hektara, bio udaljen samo kilometar od postrojenja.
Ukrajinski zvaničnici nisu odmah odgovorili na zahtev za komentar na te tvrdnje.
Rašid Alimov, šef energetskih projekata u Grinpisu Rusije, rekao je da požari, potpomognuti vetrom, mogu raspršiti radioizotope, atome koji emituju radijaciju.
„Požar koji se približava postrojenju za nuklearno ili opasno zračenje uvek je rizik”, rekao je Alimov.
Turistički operater u Černobilju Jaroslav Jemeljanenko na svom Fejsbuk nalogu situaciju je opisao kao kritičnu.
Naveo je da se vatra brzo širi i da je stigla do napuštenog grada Pripjata, dva kilometra od mesta gde se nalazi „najaktivniji radioaktivni otpad u čitavoj zoni Černobilja”.
Pozvao je zvaničnike da upozore ljude na opasnost.
Satelitski snimci NASA pokazuju da su se dva požara proširila duboko u zabranjenu zonu.
Požari, do kojih je došlo u neobično sušnom periodu, počeli su 3. aprila u zapadnom delu zabranjene zone i proširili su se na obližnje šume.
Policija je navela da je identifikovala 27-godišnjeg lokalnog stanovnika kojeg optužuju da je namerno započeo požar. Ostaje nejasno da li je osoba, koja je navodno priznala da je započela brojne požare „radi zabave”, delimično ili u potpunosti odgovorna.
</div>
  </body>
 </text>
</TEI>