<TEI version="3.3.0" xmlns="http://www.tei-c.org/ns/1.0">
 <teiHeader>
  <fileDesc>
   <titleStmt>
    <title>The shortest TEI Document Imaginable</title>
   </titleStmt>
   <publicationStmt>
    <p>First published as part of TEI P2, this is the P5
         version using a namespace.</p>
   </publicationStmt>
   <sourceDesc>
    <p>https://www.politika.rs/sr/articles/archive/2022/05/14/page:1?url=</p>
   </sourceDesc>
  </fileDesc>
 </teiHeader>
 <text>
  <body>
    <div id="gastronomija">
Salata s kamilicom
Potrebno je:

1 dugački krastavac
1 manja glavica zelene salate puterice
2 paradajza
1 crvena paprika
1 glavica crnog luka
maslinovo devičansko ulje
balzamiko sirće
so, biber
1 šaka cvetića kamilice

Oprati povrće. Luk i krastavac (s korom) iseći na kolutove, paradajz na kriške, putericu rukom iscepkati. Začiniti, izmešati, posuti cvetićima kamilice i služiti.
    </div>
    <div id="kolumna">
Stihovi i šoferi
Vozio sam se u prvoj nedelji maja dva puta relacijom između Beograda i Travnika, najpre od Beograda do Travnika, a zatim od Travnika do Beograda. Ruta je bila ista auto-putem što je nekad nosio ime „Bratstvo i jedinstvo” do Slavonskog Šamca, preko Save od Bosanskog Šamca, dolinom reke Bosne, kraj Doboja, Maglaja, Žepča do Lašvanske doline i Travnika. U optimalnim uslovima, taj put traje pet sati. Dug je oko tri stotine i četrdeset kilometara, sa vrlo jasnim „markerom” polovine puta. Ona se nalazi na reci Savi, na granici između Hrvatske i Bosne i Hercegovine, odnosno između Slavonskog Šamca i Šamca na bosanskoj strani: sto sedamdeset kilometara do tamo, sto sedamdeset kilometara od tamo.
Putujući za Travnik, prvog majskog dana, učinilo mi se najpre da je Bosna mnogo živopisnija od Srbije i Hrvatske. Dobro i Srem i Slavonija su ravni, ali ravna je i Bosanska Posavina, pa sam opet na tom kratkom potezu između Šamca i Modriče od jedva dvadesetak kilometara video više pamtljivih prizora nego tokom prethodnih stotinu i sedamdeset. Video sam, recimo, kako su nepogrešivo procvetali svi jorgovani. Pa sam se setio stiha iz pesme „Kapetan Leši” iz istoimenog filma, kad Nenad Jovanović kaže: „Došao je mesec maj, procvetao jorgovan”. Zaista, dovoljno je da pesma „bude tačna po svemu i precizna u izrazu” pa da bude lepa. S radija stiže vest da je umro Ivica Osim. Delimično možda i zbog te vesti, prisetio sam se stare pesme zaboravljenog pesnika Miodraga Žalice, kratke pesme pod naslovom „Šoferovo proljeće”, koja ovako ide: „Kao topovska kanonada pred Sevastopoljem/ Odjednom i iznenada/ Ovog jutra/ Procvali su svi jorgovani/ Mala moja/ Isplati se živjeti.” Gledam kroz prozor kola i mislim: Kakva pesma! Čak je i prvi stih savršeno aktuelan, samo ako kanonadu pred Sevastopoljem zamenimo kanonadom pred Mariupoljem.
Poezija je čudo, razmišljam, dok se sećam Miodraga Žalice i Ivice Osima, dvojice Bosanaca i Jugoslovena nekog drugog vremena, kad je svaki od ta dva dela jednog identiteta bio neodvojiv od onog drugog. I mislim kako je dobro uhvaćen taj iznenadni „antropološki optimizam” koji nam svake godine donese proleće, makar i sasvim kratkotrajno, to kad lirski subjekt kaže da se isplati živeti. Sve mi se to vrti po glavi dok posavsku ravnicu počinju menjati najpre brežuljci, a zatim i prava brda i planine. Tako zamišljenom, vreme mi brzo prolazi. Stigavši u Travnik tek shvatam da je drugi deo puta, kilometražom jednak prvom, ali bez ijedne granice te takođe bez ijedne naplate cestarine, trajao više od pedeset posto duže nego prvi deo puta, uprkos silnim stankama na naplatnim rampama i graničnim prelazima. Od Beograda do Šamca – malo kraće od dva sata, od Šamca do Travnika – malo duže od tri sata. I da, to je tačno mera razvoja infrastrukture: broj kilometara auto-puta u državi. U „Travničkoj hronici” čije je vreme radnje pre dve stotine i kusur godina, Defose govori o Bosni kao „najbesputnijoj” zemlji u Evropi. Ako danas put znači auto-put, ta je dijagnoza i danas validna.
Zanemarimo li auto-puteve izgrađene za vreme SFRJ, do pre deset-petnaest godina Bosna je imala više kilometara auto-puta nego Srbija. Onda se, međutim, stvar drastično promenila. Poslednjih godina u tom smislu Srbija uopšte ne spada u istu kategoriju za poređenje sa Bosnom i Hercegovinom. Srbiju je danas mnogo uputnije porediti sa Hrvatskom. Otud i onaj projekat auto-puta koji bi trebalo da poveže Beograd i Sarajevo, a iza kojeg finansijski i logistički stoji Republika Turska, mnogo bolje stoji kad je reč o delovima koji prolaze kroz Srbiju naspram onih koji prolaze kroz Bosnu i Hercegovinu.
Vraćajući se u Beograd, bosanska deonica puta mi se neobično otegla. Prolećni pejzaži i dalje su bili lepi, ali lepota koju notiraš jedino zato jer ne možeš da voziš brže od pedesetak kilometara na sat nije nešto čemu se apsolutno diviš. Nakon što se pređe most preko Save, preostalih stotinu i sedamdeset kilometara s lakoćom prelaziš za manje od dva sata. Kad nešto ide lepo i bezbrižno, čak i oni koji ne vole književnost i umetnost kažu da to ide „kao pesma”. A kao u pesmi, auto-put seče zemlju kao reka. Kako vreme ide, auto-put se sve više utapa u krajolik.
Pisac i novinar

Prilozi objavljeni u rubrici „Pogledi” odražavaju stavove autora, ne uvek i uređivačku politiku lista
    </div>
    <div id="vesti">
Savet bezbednosti jednoglasno osudio ubistvo novinarke Širin Abu Akleh
Savet bezbednosti Ujedinjenih nacija (UN) je „oštro osudio ubistvo palestinsko-američke novinarke Širin Abu Akleh 11. maja i ranjavanje još jednog novinara u Dženinu na Zapadnoj obali”.
Savet bezbednosti je noćas jednoglasno usvojio deklaraciju koja se na dnevnom redu našla na predlog Sjedinjenih Američkih Država.
U dokumentu u koji je uvid imala agencija Frans pres poziva se na „neposrednu, temeljnu, transparentnu i nepristrasnu istragu” ubistva, prenosi Beta.
Novinarke Al Džazire Širin Abu Akleh ubijena je dok je izveštavala o sukobima izraelske vojske i naoružanih Palestinaca.
Šef izraelske vojske Aviv Kohavi i generali razmatrali su juče na zatvorenom sastanku mogućnost da je novinarku pogodio izraelski metak.
Palestinska strana odbila je zahtev Izraela za zajedničkom istragom i odbila je da dostavi smrtonosni metak.
    </div>
    <div id="sport">
Đokovićeva hiljadita pobeda za finale mastersa u Rimu
Novak Đoković savladao Kaspera Ruda sa 2:0 po setovima 6:4, 6:3 i plasirao se u finale mastersa u Rimu. Pobedom naš as je zabeležio hiljaditu pobedu u karijeri, kao peti teniser kome je to uspelo. Pre njega Džimi Konors je ostvario 1274, Rodžer Federer 1251, Ivan Lendl 1068 i Rafael Nadal 1028.
Norvežanin je pružao dobar otpor, ali je Novak u odlučujućim trenucima došao do važnih brejkova i rutinski završio meč. Organizatori su mu priredili iznenađenje - veliku tortu sa natpisom – 1000.
U borbi za svoju šestu titulu na ovom turniru Novak će igrati protiv Grka Stefanosa Cicipasa. Finale je na programu u nedelju od 16.00.
„Poslednji put smo igrali u finalu Rolan Garosa. Još jedno finale protiv njega. On je u formi poslednjih par godina je u Top 2, 3 igrača na šljaci i generalno. Osvojio je Monte Karlo. Biće težak meč”, poručio je Đoković.

Liverpul penalima bolji od Čelsija za pehar FA kupa
Fudbaleri Liverpula osvojili su večeras engleski FA kup, pošto su nakon boljeg izvođenja penala pobedili Čelsi ukupnim rezultatom 7:6.
Kao i u finalu Liga kupa u kojem su se sastala ova dva tima, nije bilo golova posle 120 minuta i pobednik je rešen posle izvodjenja penala.
Liverpul je od 33. minuta igrao bez svog najboljeg strelca Mohameda Salaha, koji je morao da napusti igru zbog povrede desnog kolena.
Ukoliko se ispostavi da je povreda teže prirode, Salah će propustiti poslednja dva meča u prvenstvu, u kom je Liverpul sa Mančester sitijem u trci za šampionsku titulu, kao i finale Lige šampiona protiv Real Madrida.
U drugoj penal seriji bek Čelsija Cezar Aspilikueta nije uspeo da realizuje penal, pogodivši stativu. Do pete serije igrači oba tima bili su precizni sa bele tačke.
U petoj Seriji Sadio Mane je imao priliku da donese pobedu Liverpulu ali je njegov udarac odbranio golman Čelsija Mendi.
Golman Liverpula Alison uspeo je da u sedmoj seriji odbrani penal Mejsonu Mauntu. Odgovornost je preuzeo Konstatinos Cimikas, i preciznim udarcem doneo pobedu Liverpulu i drugi trofej u sezoni.
Sigurni sa bele tačke kod Liverpula bili su Džejms Milner, Tijago Alkantara, Roberto Firminjo, Trent Aleksander Arnold, Diogo Žota i Konstatinos Cimikas.
Kod Čelsija penale su realizovali Markos Alonso, Ris Džejms, Ros Barkli, Žoržinjo i Hakim Ziješ.
Liverpul je večeras stigao do osmog trofeja u FA kupu, prvog posle 16 godina. Večerašnjom pobedom na Vembliju u Londonu Liverpul je ostao u trci za sva četiri trofeja ove sezone.

Komemoracija Ivici Osimu održana u Sarajevu
U Narodnom pozorištu u Sarajevu danas je održana komemoracija povodom smrti legendarnog jugoslovenskog fudbalera i trenera Ivice Osima.
Komemoracija je okupila veliki broj sportskih zvanica iz celog regiona, među kojima su bili i Dragan Stojković, Safet Sušić, Vladimir Petković, Dušan Bajević, Srećko Katanec, Refik Šabanadžović, Zvonimir Boban...
Od Osima su se oprostile brojne fudbalske ličnosti iz Bosne i Hercegovine i regiona, a u ime Fudbalskog saveza Srbije Nenad Bjeković.
Čuveni igrač i trener Ivica Osim umro je 1. maja u 81. godini u Gracu.


 (Foto AP/A:D:)


Biće sahranjen danas u Sarajevu, prenosi Beta.
Osim je jedno od najvećih imena jugoslovenskog fudbala, zbog svojih veština nosio je nadimak „Štraus sa Grbavice”, a zbog plave kose mnogi su ga zvali i „Švabo”.
Fudbalsku karijeru počeo je u sarajevskom Željezničaru, za koji je odigrao ukupno 465 utakmica u svim takmičenjima i postigao 186 golova.
Međunarodnu karijeru gradio je u Francuskoj igrajući za Strazbur, Sedan i Valensijen. Dres Jugoslavije nosio je pet godina (1964-1969), odigrao je 16 utakmica i postigao osam golova. Debitovao je protiv Maroka (3:1), a poslednji meč odigrao je protiv Španije (1:2) u Barseloni.
Osim je bio jedan od najboljih stručnjaka sa prostora SFRJ, a sa reprezentacijom Jugoslavije bio je na pragu polufinala Svetskog prvenstva u Italiji 1990.
Osim je sa Partizanom osvojio Kup Jugoslavije 1991, sa Panatinaikosom Kup Grčke 1993. i 1994. godine, dok je drugo mesto na tabeli osigurao 1993. godine. Između 1994. i 2002. godine vodio je austrijski Šturm, koji je doveo do titule 1998. i 1999. godine, osvajanja austrijskog Superkupa 1998. i 1999. godine, a nastupao je i u Ligi šampiona od 1998. do 2000. godine.
Od 2003. do 2006. bio je trener japanskog Džef junajteda s kojim je dva puta bio blizu titule, a 2005. je osvojio kup.
Selektor Japana postao je 21. jula 2006. kada je nasledio legendarnog Zika. To je bio Osimov poslednji angažman u karijeri.
    </div>
    <div id="magazin">
Predstavnik Ukrajine „Kaluš orkestra" pobednik „Pesme Evrovizije", Konstrakta peta
Ukrajina je pobednik „Pesme Evrovizije", Srbija na petom mestu, posle uzbudljivog glasanja žirija a potom i publike.
Ovo je treća evrovizijska pobeda za Ukrajinu – prva je bila 2004. u Istanbulu, a druga 2016. u Stokholmu.

Ukrajina je od publike dobila 439 poena i uz poene od žirija prešla u vođstvo, ukupno sa 631 poen. Druga je Velika Britanija, treća  Španija.a Švedska je četvrta. Nama je u konačnom zbiru pripala peta pozicija a iza nas je na šestom mestu domaćin Italija.
Na prvom mestu, posle glasanja žirija, bio je predstavnik Velike Britanije sa 283 poena, druga je bila Švedska sa 258, a na trećem mestu Španija koja je osvojila 231 poen. Srbija je posle glasanja žirija bila na 11. mestu sa 87 poena. Po glasovima publike Srbija je druga.
„S obzirom na eksperiment, tako da kažem, da je pesma bila malo rizična za Evroviziju, mislim da smo prošli odlično", navela je Konstrakta nakon finala.
„Malo da se veselimo, pa da vidimo šta ćemo dalje. Dobili smo i nagradu za najbolji umetnički nastup, tako da mislim da smo uradili nešto dobro ovde", rekla je Ana Đurić Konstrakta.
Peto mesto na ovogodišnjem „Evrosongu" najbolji je plasman Srbije od 2012. godine, kada je Željko Joksimović bio treći.
Predstavnica Srbije je uoči finalne večeri „Pesme Evrovizije" dobila nagradu "Marsel Bezanson" za najbolji umetnički nastup na ovogodišnjem takmičenju u Torinu.
Nagrada, koja nosi ime po idejnom tvorcu „Pesme Evrovizije", dodeljena je predstavnici Srbije uoči nastupa u finalnoj večeri takmičenja.
Za najbolju kompoziciju nagrada je dodeljena predstavnici Švedske Korneliji Jakobs, dok je nagradu od novinara dobio predstavnik Velike Britanije Sem Rajder.
Nagrade "Marsel Bezanson" dodeljuju se od 2004. godine, kada je nagradu za najbolju kompoziciju dobilo "Lane moje" Željka Joksimovića.
Bi-Bi-Si je uvrstio Konstraktin nastup u one koje ne treba propustiti
Kladionice se uvek uzimaju kao jedan od najozbiljnijih faktora za predviđanje, a uoči finala njihov glavni favorit je bila Ukrajina. Srbija se od sinoćne probe za žiri nalazi na šestoj poziciji, a uoči druge polufinalne večeri bila je deseta.
Ispred nas su bile Poljska, Španija, Italija, Velika Britanija i Švedska, koja je odmah iza Ukrajine po kladioničarskim kvotama.
Bolje šanse su nam davali novinari, kod kojih se Srbija nalazila na četvrtom mestu, dok najveće šanse su davane Velikoj Britaniji, pa onda Španiji i Švedskoj.
U pregledima na Jutjub kanalu, Konstrakta je u vrhu, sa više od tri miliona pregleda.

Prva knjiga za osmi rođendan
Jednog lepog dana Nila je krenula s roditeljima na izlet brodom. Iznenada, mamu su zarobile tri ajkule. Njihov predvodnik Šarki predložio je da pojedu celu porodicu – najveća ajkula pojela bi tatu, srednja mamu, a najmanja bi poručala Nilu. Na sreću, u pomoć je stigao oktopod Oksi sa svojim prijateljima delfinima. Ako vas zanima kako je mala porodica izbegla da završi kao ručak tri ajkule, to možete saznati iz knjige „Oksijeva spasilačka misija u okeanu”, čiji je autor jedna devojčica. Doduše, da biste knjigu pročitali, trebalo bi da znate i engleski jezik, jer je ovu avanturističku priču napisala Južnoafrikanka Bontli Ndhlovu i još nije prevedena na srpski.
Bontli, koja živi u Pretoriji, glavnom gradu Južnoafričke Republike, priču o avanturi na okeanu smislila je inspirisana svojom omiljenom televizijskom emisijom „Oktonauti”. Tada je imala samo sedam godina, pa je zamolila mamu da joj pomogne – Bontli je pripovedala, a mama je vredno kucala na računaru pretvarajući njene reči u pisani tekst. Već tada je želela da njena priča preraste u knjigu, nalik na one koje joj je mama čitala odmalena.
– Mama i ja često kupujemo knjige, pa sam je jednom pitala da li bi i neka moja knjiga mogla da se nađe na policama knjižare. Odgovorila je da samo treba to da poželim, da vredno radim na ostvarenju svoje želje, a onda je sve moguće – ispričala je Bontli.
Kada je priča ispričana, a kucanje završeno, mama je poslala rukopis svojoj prijateljici kako bi nacrtala ilustracije koje će malim čitaocima, kojima je knjiga namenjena, dočarati porodičnu avanturu na okeanu. Ilustratorka je svoj deo zadatka uradila kao da je pitala devojčicu.
– Rekli smo joj da nacrta priču onako kako ona misli da bi trebalo. A ona kao da je znala kako sam zamislila junake: tata i mama liče na moje roditelje, a Nila je ista kao ja. Iako sam priču izmislila, ja sam, u stvari, pisala o svojoj porodici – objasnila je mala spisateljica.
Kad su i mama i ilustratorka završile posao, trebalo je mnogo strpljenja kako bi Bontli konačno videla štampano izdanje svog književnog prvenca. Prvi primerci stigli su u pravi čas – nekoliko dana pred njen osmi rođendan, kao najlepši rođendanski poklon.
Knjiga se može kupiti i u knjižarama i preko interneta, a Bontli, kojoj mašta, kako sama kaže, „radi trista na sat”, već priprema novu priču. Osmislila je i čitav književni serijal namenjen njenim vršnjacima i nazvala ga „Avanture sa Bontli”.
A što se njenih avantura tiče, kad ne smišlja priče i ne čita knjige, Bontli, koja pohađa treći razred, pliva, peva i uči ples. Kao i većina njenih vršnjaka, još je neodlučna kad je novinari pitaju šta bi želela da radi kad odraste – možda da bude vatrogasac ili hirurg, jer bi volela da spasava ljude, volela bi i da bude naučnik i „otkrije nešto magično”, a zanima je i posao učiteljice, jer smatra da je lepo podučavati decu. Neku od tih želja sigurno će ostvariti, dovoljno je da posluša savet svoje mame – ako vredno radi da ostvari svoje želje, onda je sve moguće.
    </div>
    <div id="vesti">
Potvrđivanje optužnice za zločine u Dobrovoljačkoj izazvalo bes u Sarajevu
Od našeg dopisnika
Sarajevo – Odluka Suda BiH da u celosti potvrdi optužnicu Tužilaštva BiH u predmetu „Dobrovoljačka” razbesnela je političko Sarajevo. U obrušavanju na pravosudne institucije na nivou BiH, iz tamošnjih krugova navode, između ostalog, kako je „evidentan nastavak politički motivisanih postupaka protiv civilnih i vojnih zvaničnika RBiH”, kojima „pojedinci unutar Tužilaštva BiH nastoje da promene karakter rata u BiH”. Iako dobro znaju da je karakter rata određen Dejtonskim sporazumom kao tragični sukob naroda. Optužnica je, kažu, „kontradiktorna nalazima Haškog tribunala da je kolona JNA bila legitimna vojna meta”.
Iz Republike Srpske pozdravljaju oduku Suda BiH. Njome je, kako to vidi glavni inspektor Ministarstva unutrašnjih poslova Republike Srpske Simo Tuševljak, sud „jasno stavio do znanja da u dostavljenim dokazima postoje svi elementi opravdane sumnje da je napadom na kolonu JNA 3. maja 1992. godine u Dobrovoljačkoj ulici u Sarajevu počinjeno krivično delo ratnog zločina”.
Potvrđenom optužnicom, koju je Tužilaštvo BiH podiglo 27. aprila, obuhvaćeno je deset visokih političkih, vojnih i policijskih službenika osumnjičenih da su „izvršili napad na nebranjenu mešovitu kolonu vojnika i civila zaposlenih u tadašnjoj JNA, koja se pod pratnjom mirovnih snaga UN i po dogovoru povlačila iz Sarajeva”. Među optuženima su Ejup Ganić, Zaim Backović, Hamid Bahto, Hasan Efendić, Fikret Muslimović, Jusuf Pušina, Bakir Alispahić, Enes Bezdrob, Ismet Dahić i Mahir Žiško.
Prvu krivičnu prijavu protiv Ganića i drugih učesnika u zločinu u Dobrovoljačkoj MUP RS je podneo još pre 26 godina. Devet godina kasnije dostavio je Tužilaštvu BiH novi službeni izveštaj s značajnim novim dokazima. Trenutnu histeriju koja dolazi iz Sarajeva, praćenu ogromnim političkim pritiskom na pravosuđe BiH, izazvala je činjenica da je Tužilaštvo uspelo, uz pomoć MUP-a RS i drugih policijskih agencija, Sipe prvenstveno, da dokaže ratni zločin nad pripadnicima JNA.
„Reč je o predmetu koji jasno dokazuje da je u maju 1992. godine postojao udruženi zločinački plan za proterivanje, ne samo JNA sa ovih prostora, nego i za proterivanje svih Srba, iz Sarajeva pogotovo. Praktično, taj pucanj na pripadnike JNA, koji su bili zaštićeni i kojima je međunarodna zajednica garantovala mirno i bezbedno povlačenje, bio je pucanj u tadašnju Jugoslaviju”, rekao je Tuševljak za „Politiku” uz napomenu da se „isti scenario dogodio i u Tuzli i ostao je upamćen kao ’tuzlanska kolona’”.
O ishodu ovog sudskog procesa, pokrenutog nakon punih 30 godina, nezahvalno je i rano davati bilo kakve prognoze. Izvesno je, kako kaže Tuševljak, „samo to da će Ganić i ekipa oko njega narednih nekoliko godina provesti na optuženičkoj klupi u Sudu BiH i slušati dokaze o svojim zločinima”.
Desetorica optužnih terete se da su „u okviru svojih funkcija i ovlašćenja u vojnim, policijskim i civilnim strukturama, zajedno sa svojim podređenima, planirali, podstrekavali i izvršili napad na nebranjenu mešovitu kolonu vojnika i civila zaposlenih u JNA”. U optužnici su navedeni dokazi koji se „odnose na stradanje osam ubijenih žrtava s utvrđenim identitetom, među kojima ima i civila i sanitetskog osoblja, ranjavanje 24 osobe i zarobljavanje više desetima vojnika i civila koji su mučeni i zlostavljani”. Uz optužnicu je predloženo saslušanje 277 svedoka i više veštaka, a priloženo je više od 500 materijalnih dokaza kojima se potkrepljuju navodi optužnice.

Nekoliko hiljada građana na skupu protiv abortusa u Zagrebu
Nekoliko hiljada građana učestvovalo je danas u Zagrebu na skupu protiv abortusa pod sloganom „Hod za život”. Sedmi takav skup u organizaciji ultrakonzervative inicijative „Hod za život, porodicu i Hrvatsku” održan je samo dva dana pošto su u Zagrebu hiljade građana protestovale u znak solidarnosti sa trudnicom Mirelom Čavajdom i drugim ženama kojima je uskraćen zakonom garantovani prekid trudnoće i drugi oblici zdravstvene zaštite, prenosi Tanjug.
Učesnici „Hoda za život” pod geslom „Život je zakon” okupili su se ispred zgrade HNK, odakle su centralnim gradskim ulicama došli do parka Zrinjevac gde su u govorima poručili da žele zaštitu života od začeća do prirodne smrti.
Oni su tražili da se zakonom zaštiti nerođeno dete, odnosno zabranu abortusa.
Okupljeni su nosili hrvatske zastave, balone i majice sa logom „Hoda za život”. Među transparentima su se isticali „Svako ljudsko biće ima pravo na život” ;i „Zaštitimo najugroženiju manjinu u Hrvatskoj”.
„Hodamo podstaknuti ljubavlju prema nerođenom detetu i njegovoj majci, okupljeni oko naučne činjenice da čovekov život počinje začećem”, rekla je jedna od organizatorki okupljanja, Andrea Duvančić ističući da „svaki život vredi življenja”.

Na skupu je govorio ginekolog zagrebačke bolnice Sveti Duh koji se poziva na priziv savesti, pa ne obavlja abortuse, kao i žena koja je rodila iako je u 7. mesecu ustanovljeno da dete ima bolest nespojivu sa životom.
Organizatori se se osvrnuli na slučaj trudnice Čavajde kojoj je odobren prekid trudnoće iz medicinskih razloga u 26. nedelji pošto je u medijima iznela svoje traumatično iskustvo iz hrvatskih bolnica.
Jedna od protivnica prava na abortus rekla je da treba doneti zakonski okvir koji će „kristalno jasno štititi” život te bebe.
Ove godine nije bilo zastava „Hoda za život” širom grada. Gradonačelnik Zagreba Tomislav Tomašević iz zeleno-leve koalicije „Možemo” odlučio je da neće biti pokrovitelj skupa, jer se ne slaže sa njihovim ciljevima, pa je uskratio dopuštenje za postavljanje zastava.

U organizacija više udruženja za ljudskih prava u Zagrebu je pre dva dana održan skup podrške Mireli Čavajdi i drugim ženama kojima je uskraćen zakonom garantovani prekid trudnoći i drugi oblici zdravstvene zaštite.
Sa skupa su poslate poruke kojima se traži legalan, dostupan, besplatan I siguran prekid trudnoće.
Slučaj trudnice Čavajde potresao je hrvatsku javnost i izazvao oštre kritike udruženja za zaštitu ženskih prava. Njoj su bolnice u Zagrebu odbile da obave prekid trudnoće u 26. nedelji iako su doktori utvrdili da plod ima agresivni tumor na mozgu, te da čaki ako preživi, teško da će moći normalno da živi.
Ona je ispričala novinarima da su je lekari uveravali da je u Hrvatskoj abortus posle 10. nedelje trudnoće protivzakonit, a neki su je uputili na bolnice u Sloveniji.
Pošto je svoje potresno iskustvo iznela u medije, drugostepena komisija odobrila je prekid trudnoće iz medicinskih razloga, što je zakonom dozvoljeno i posle 10. nedelja trudnoće, ali će ona taj zahvat morati da obavi u Sloveniji.
U zagrebačkoj bolnici, Čavajdi su rekli da mogu da obave samo „inducirani prevremeni porođaj”.
Ovaj slučaj ponovo je otvorio pitanje dostupnosti abortusa u Hrvatskoj, a nedavna istraživanja su da se oko 60 odsto ginekologa u Hrvatskoj poziva na priziv savesti, a u nekim manjim mestima nema nijednog ginekologa koji obavlja prekid trudnoće.
Hrvatski propisi omogućavaju lekarima da se pozovu na priziv savesti zbog etičkih, verskih ili moralnih nazora, odnosno uverenja.

Hrvatska obeležava 100 godina od rođenja Tuđmana u dva programa
Hrvatska danas obeležava stotu godišnicu od rođenja prvog predsednika samostalne Hrvatske Franje Tuđmana, dvema odvojenim manifestacijama - jednom u organizaciji HDZ-a u Zagrebu i drugom u Vukovaru, u organizaciji njegovog mlađeg sina Stjepana i nekadašnjih saradnika.
Tuđman, koji je rođen u Velikom Trgovišću 1922, bio je osnivač HDZ-a, prvi predsednik samostalne Hrvatske posle proglašenja nezavisnosti, a tokom rata u Hrvatskoj, u kojem je proterano više od 200.000 Srba, bio je vrhovni komandant hrvatske vojske.
Premijer Hrvatske Andrej Plenković izjavio je u Velikom Trgovišću, gde je rukovodstvo HDZ-a danas položilo vence kod Tuđmanove rodne kuće, da je Tuđman najveći državnik u hrvatskoj istoriji, javlja Hina prenosi Tanjug.
Nezavisno od Zagreba, stota godišnjica rođenja Tuđmana obeleževa se i u Vukovaru, koju organizuje krug njegovih nekadašnjih saradnika među kojima je i Stjepan Tuđman, mlađi sin prvog hrvatskog predsednika.

Obraćanje Šmita u Savetu bezbednosti povod za nove podele
Od našeg stalnog dopisnika
Banjaluka – Uspeh Kristijana Šmita i Šefika Džaferovića da dođu do govornice Saveta bezbednosti UN i tamo pročitaju govore iako se s obraćanjem prvog nisu saglasile Rusija i Kina, dok drugi za to nije imao blagoslov zajedničkih organa BiH, u nekim se krugovima opisuje kao uspeh bošnjačke diplomatije, dok s druge strane u Banjaluci i Mostaru dešavanja u Njujorku opisuju kao Pirovu pobedu Bošnjaka jer su „stereotipnim i jednostranim optužbama” samo podgrejani stari nesporazumi koji rastaču zemlju.
Na sednici SB UN, na kojoj je spisak govornika bio misterija do poslednjeg trenutka, potvrdilo se ono što je slične događaje pratilo u poslednje dve decenije. Zapadni predstavnici krivce su i ovog puta videli u Srbima i Hrvatima, nasuprot Rusiji i Kini, koje zapadnim partnerima prigovaraju zbog „pristrasnosti”.
I na ovoj sednici Rusija je optužila zapadne zemlje da ruše Dejton, dok su predstavnici zemalja Zapada podržali Šmita i njegov izveštaj. Iako je u Njujork otputovao i Zoran Tegeltija, predsedavajući Saveta ministara BiH, sa namerom da se obrati na sednici, do toga nije došlo jer je, kako pišu mediji, ambasador BiH pri UN Sven Alkalaj odbio da stalnom predstavniku SAD u UN Lindi Tomas Grinfild, koja je i predsedavajuća SB UN, uputi zvaničnu notu za njegovo obraćanje. To što je Džaferoviću volšebno pošlo za rukom da dođe do govornice SB UN, a Tegeltiji je ta mogućnost uskraćena, bio je povod da se iz Banjaluke ponove čuju teze o „antisrpskom” karakteru zapadne diplomatije. „Postoji samo jedan krivac i on je na srpskoj strani”, ironičan je komentar Milorada Dodika, člana Predsedništva BiH iz RS, na poruke Šmita, Džaferovića i zapadnih diplomata.
Ishod sednice SB UN u Federaciji BiH opisuju kao „propast pokušaja puča iz RS” i smatraju ispravnim to što Tegeltiji nije dozvoljeno da se obrati, ubeđeni kako je to „koordinisano s ruskim i kineskim zvaničnicima”, što je u od izbijanja ukrajinske krize u Sarajevu postalo uobičajen deo vokabulara u komentarisanju politika Srba i Hrvata.
Zoran Tegeltija, predsedavajući Saveta ministara, rekao je da je Džaferović došao u Njujork samo da bi sprečio njegovo obraćanje. „Naravno, mi smo našli drugi način kako bismo predstavili pravo stanje u BiH. Istina je ipak rečena brojnim ambasadorima. Razgovarao sam s ambasadorima Kine i Rusije u UN, oni će o stvarnom stanju u BiH obavestiti SB UN”, rekao je Tegeltija za Radio-televiziju RS i dodao da sarajevska politika pokušava da od Šmita napravi tužioca koji će optužiti neke ljude BiH da krše Dejtonski sporazum. „Namera im je bila da Centralnu izbornu komisiju (CIK) BiH pretvore u ’preki sud’ koji bi izvršavao te tužbene zahteve koje bi podnosio Šmit”, rekao je Tegeltija.
Naime, predsednik CIK-a Suad Arnautović rekao je pre neki dan da bi izborna komisija mogla da uskrati pravo na kandidovanje Miloradu Dodiku i Draganu Čoviću ukoliko Šmit na sednici SB UN kaže da lideri SNSD-a i HDZ-a BiH potkopavaju Ustav i Dejtonski sporazum. Šmit je u SB UN rekao da vlasti RS „nastavljaju s retorikom i delovanjem, između ostalog i usvajanjem zakona, koji narušavaju ili imaju potencijal da naruše ustavni okvir BiH”.
Hrvatski narodni sabor (HNS), organizacija koja okuplja predstavnike Hrvata u BiH, za izveštaj Kancelarije visokog predstavnika navodi da je „izmanipulisan i diskutabilan” jer abolira bošnjačke stranke za krizu, dok su iz ove stranke obraćanje Džaferovića opisali kao „primer radikalnog unitarističkog narativa koji obmanama i floskulama produbljuje međunacionalne podele”.

Tematski vođeni obilazak Novog groblja
Sutra od 11 sati na besplatnom tematskom obilasku Novog groblja posetioci će imati priliku da se upoznaju sa pričama iz života istaknutih vojskovođa, heroja i heroina koji su svojim postignućima ostavili dubok trag u istoriji i svesti srpskog naroda, ali i šire, van okvira koji mogu da ograniče državne granice, saopštavaju iz JKP „Pogrebne usluge”. 
Posetioce će u obilazak voditi dr Violeta Obrenović, istoričarka umetnosti. Oni koji krenu sa njom prisetiće se priča o velikom Žući, dogodovština čuvenog Šilje, priče o čestitom vojvodi kome je poštenje bilo iznad bilo kakvih položaja, zatim velikog generala kome je izmakla titula vojvode, velikih srpskih heroina i drugih vrednih pamćenja. Setiće se i običnog vojnika glorifikovanog u najznačajnijem ratnom memorijalu podignutom u Beogradu posle završetka Prvog svetskog rata – Srpskoj kosturnici branilaca Beograda 1914–1918. godine.
Obilazak Novog groblja traje 120 minuta, a mesto okupljanja biće na platou ispred glavne kapije u Ruzveltovoj 50.

Besplatan joga čas u parku „Ušće”
Besplatan joga čas uz druženje biće priređeni sutra u podne, u parku „Ušće”, nadomak Muzeja savremene umetnosti. Organizatori su Beogradski trkački klub i projekat „Želim. Hoću. Mogu”. Oni poručuju da ovim programom motivišu žene da se bave fizičkom aktivnošću. Instruktorka studija „Surya yoga” učesnicama će preneti neke od osnovnih veština. Poziv važi i za one koji nikada do sada nisu vežbali jer su lekcije prilagođene početnicima.
Za trening su obezbeđene prostirke, osveženje i muzika. Organizatori podsećaju da je aktivna i nagradna igra „Pokaži da možeš” namenjena ženama svih generacija koje treniraju, a svojim pričama i primerom inspirišu druge osobe.
    </div>
    <div id="kultura">
Drže me ljubav i film
Ne znam šta je veća i jača vest: čovek koji je napunio, zdrav, 98 godina ili to što u tim godinama snima novi film? Puriša (Mladomir) Đorđević je večiti mladić našeg filma. Uz to i novinar „Politike”, romanopisac... Prvi posao, kog se rado seća, bio mu je novinarski, u „Politici”. Po zadatku, 1946, „ćirom” je iz rodnog Čačka došao u Beograd, pravo kod urednika Siniše Paunovića i odmah dobio zadatak: da vidi da li je na Voždovcu počeo da radi tramvaj. Tekst mu nije objavljen. Potom piše ekonomske teme kod Ljube Stojnića pa prelazi na kulturu kod Radmile Bunuševac koja ga odmah odvodi na probu „Otela” u Narodnom pozorištu gde upoznaje Ljubišu Jovanovića – Otela i Nadu Kasapić – tadašnju Dezdemonu. Već 1947. prelazi u „Filmske novosti” i počinje da režira. Ostalo je istorija.
Snimio je više od 80 dugometražnih igranih i kratkometražnih filmova. Neki od njih su remek-dela naše kinematografije. Svi njegovi junaci imaju nekoliko lica, oni su metafore za sebe. Govore nam da je iluzija najrealnija i da je jača od svake ideologije – da je san na javi ili java u snu prava ljudska pozornica.
Objavio je i desetak knjiga, tri pozorišna komada i nebrojeno priča objavljenih u novinama i magazinima.
Kao najstariji aktivni filmadžija, on je izuzetnost u zemlji Srbiji u kojoj se rano umire i brzo stari. Njegov eliksir je ljubav i večita radoznalost i zapitanost dečaka. Pozvao sam ga telefonom da mu čestitam ulazak u 99. godinu, a on odmah reče: „Dođi kod mene da razgovaramo, imam nešto da ti dam.” Krećem odmah. Čeka me ispred ulaza zgrade u kojoj stanuje, prav kao jablan, širokog osmeha. U hladu rascvetalih kestena, sedimo preko puta Botaničke bašte gde mi prvo poklanja fasciklu sa rukopisom o svom životu i fotografiju prelepe Milene Dravić iz filma „Jutro”. A onda počinje njegov monolog.
„Usput me pitaju – još si živ? Kažem, pa jesam, a još 1941. bio sam učesnik u Užičkoj republici, kao njen član. Posle rata voleo sam fudbal i bio levi half kluba ’Borac ’. Ostao sam živ i kada smo pobedili Zvezdu. Ta pobeda me još drži na nogama. Počeo sam da pišem za ’Čačanske novine’. Bila mi je zapažena reportaža o selu Mrčajevcima. Zovu me u Okružni komitet SK, uzimaju meru za odelo, košulju, daju voznu kartu u jednom pravcu do Beograda – da se javim u ’Politiku’ i pomognem im u pisanju. Urednik preda mnom cepa moju karakteristiku koju sam doneo iz Čačka i naređuje da idem da vidim da li je negde otvorena prodavnica cveća... odbija mi tekst o cvećari, ali imam sreće, uzima me drugarica sa kulture i vodi u narodno pozorište...
Subotom predveče hvatam voz za Čačak i nedeljom igram za ’Borac’, posle utakmice se vraćam za Beograd. Nemam stan, spavam u sobi urednika – nađu me izjutra kako spavam, fotografišu, postajem slavan u ’Politici’, moj fotos kače na zidne novine.
Zovu me iz ’Filmskih novosti’ i odmah postavljaju za režisera. Učim o filmu, od predratnih snimatelja, idem dalje, snimam demonstracije o tršćanskoj krizi, proteste da je Trst naš iako sam odmah video da nije, ali sam snimao da jeste. I dalje pišem za „Politiku” – o životu belih Rusa u Čačku, i to se mnogima dopadne, otkri se da je više ’carskih’ Rusa u Srbiji nego u SSSR-u...
Što imam ove godine? Zato što nikada nisam očajavao i što sam se prilagođavao svakoj situaciji da preživim. Zato što me je izdržavao jedno vreme Dragi kelner, zato što sam voleo Milenu Dravić – ona mi je otvorila put u veliki film, igrala mi je glavnu ulogu u filmu ’Devojka’.
Imam 98 godina, i još bolje od toga: scenario i knjigu snimanja po kojima ću uskoro snimati film, po motivima romana Branimira Šćepanovića ’Usta puna zemlje’. Družio sam se sa njim. O tom njegovom romanu je pisao ceo svet, da je magične snage i jedno od najbritkijih dela svetske književnosti. Može li se snimiti film sa navršenih 98 godina? Može. Hoću da sva lica romana imam na jednom mestu. Jedan lik kaže: ’ja sam objavljen u romanu, živeću više od svih’. ’Drama nije u tome što ljudi stare već u tome što film stari, a ljudi ne umeju da stare s njim, prevaziđe ih njegov razvoj’, zapisao je francuski filmski teoretičar Andre Bazen.”
Na pitanje kada je bio najponosniji, kaže: „Vodila me moja drugarica Bosa Rosić, davno, po zlatiborskim zabitima. Naiđemo na jednog seljaka na Rzavu ispred svoga dvorišta. Pita ga Bosa, znaš li ko je ovo, a seljak joj kao iz puške odgovara: ’Pamtim Purišu kada je odavde proterivao Nemce sa Rzava.’ Nikada nisam bio ponosniji nego tada.”
Kažem mu da nešto poruči našim čitaocima. „Nemam šta. Drži me film i to što znam ne da sam zdrav već da mogu svakog časa mirno da odem.”

Izložba Muzeja Nikole Tesle otvorena u Parizu
Tesle otvorio je izložbu „Nikola Tesla i buđenje vizije: Iz Grada svetlosti ka svetskoj slavi” u Kulturnom centru Srbije u Parizu. U prisustvu brojnih zvanica izložbu su u četvrtak otvorile Natali Beljanski, direktorka Kulturnog centra Srbije u Parizu, i Ivona Jevtić, direktorka Muzeja Nikole Tesle u Beogradu.
– Ova izložba posvećena je stvaralačkom radu, doprinosima Nikole Tesle i vezama koje je on održavao sa Francuskom. Na postavci su prikazani vizuali sa odabranim tekstovima koji prate priču o životu i radu jednog od najvećih umova svih vremena. Prezentaciju upotpunjava i određeni broj radnih modela Teslinih pronalazaka, film o Teslinom životu i animacija Teslinih motora. Cilj izložbe je da ukaže na izuzetan doprinos velikog srpskog pronalazača na polju nauke – kažu u Muzeju Nikole Tesle.
Ova muzej je do sada gostovao u mnogim gradovima širom sveta, a deo bogate muzejske kolekcije imali su priliku da vide posetioci u Atini, Solunu, Milanu, Trstu, Barseloni, Šangaju, Hofu, Buenos Ajresu i drugim gradovima širom sveta. Izložba u Parizu biće otvorena do 26. maja.

„Ana Ka­re­nji­na” u Srp­skoj Ati­ni
Pre­mi­je­ra ba­le­ta u dva či­na „Ana Ka­re­nji­na” u iz­ved­bi Ba­le­ta no­vo­sad­skog Srp­skog na­rod­nog po­zo­ri­šta i u ko­re­o­gra­fi­ji Kru­ni­sla­va Si­mi­ća na­ja­vlje­na je za ve­če­ras od 19.00 sa­ti na sce­ni „Jo­van Đor­đe­vić” SNP-a u No­vom Sa­du.
– Na­ša Ana Ka­re­nji­na je ras­tr­za­na iz­me­đu po­ro­di­ce i oba­ve­za, i lju­ba­vi ko­ja joj se otva­ra. Ras­tra­za­na je iz­me­đu dva čo­ve­ka i na tu ras­tr­za­nost se mi fo­ku­si­ra­mo sve vre­me. To je pri­ča ko­ja je, ve­ru­jem, ak­tu­el­na i da­nas, ka­da sva­ka že­na u ma­kar jed­nom mo­men­tu mo­ra da bi­ra, da bu­de ras­tr­za­na iz­me­đu ka­ri­je­re i po­ro­di­ce, dvo­je lju­di, do­sti­žnog i ne­do­sti­žnog – ka­že Si­mić.
Ovo će ujed­no bi­ti pr­va ve­li­ka ba­let­ska pre­mi­je­ra ove go­di­ne, a pre­ma re­či­ma To­ni­ja Ran­đe­lo­vi­ća, di­rek­to­ra Ba­le­ta SNP-a, ova­a­kav ba­let­ski kla­sik ne­do­sta­je opu­su ova­ko ve­li­ke in­sti­tu­ci­je.
–„Ana Ka­re­nji­na” je ve­li­ko de­lo i pred­sta­va ko­ju na svom re­per­to­a­ru mo­ra da ima sva­ka ve­li­ka ku­ća, sa an­sam­blom ka­kav ima naš te­a­tar – po­ru­ču­je Ran­đe­lo­vić.
Ko­sti­mi ko­je kre­i­ra ko­sti­mo­graf Mir­ja­na Sto­ja­no­vić Ma­u­rič u sti­lu su epo­he ko­ju ro­man opi­su­je, ali do­ne­kle osa­vre­me­nje­ni, tek to­li­ko da bi neo­me­ta­no pra­ti­li po­kre­te igra­ča. Di­ri­gent je Mi­ki­ca Jev­tić, sce­no­graf Sa­ša Sen­ko­vić, di­zaj­ner sve­tla Mar­ko Ra­da­no­vić, a u glav­nim ulo­ga­ma su pr­va­ci Ba­le­ta SNP-a: Ana Đu­rić u ulo­zi Ane Ka­re­nji­ne i An­drej Kol­če­riu kao mla­di ofi­cir Alek­sej Vron­ski. Asi­stent­ki­nja ko­re­o­gra­fa je Ok­sa­na Sto­ro­žuk, ba­let­ska pe­da­go­ški­nja je Ala Šir­ke­vič. U pred­sta­vi na­stu­pa­ju i so­li­sti i an­sambl Ba­le­ta i Or­ke­star ovog du­go­več­nog te­a­tra.

Korak napred, dva koraka nazad
U okviru stalne postavke Muzeja Jugoslavije, danas u 13.00 časova biće predstavljena izložbena intervencija „Korak napred, dva koraka nazad”, čiji su autori umetnici Rena Redle i Vladan Jeremić.
„Električna požuda”, „Fosilni regres”, „Planetarna svojina” i „Rudna konačnost” samo su neki od sugestivnih naziva umetničkih radova namenski osmišljenih kroz dijalog sa odabranim predmetima iz zbirki muzeja.
Ovim događajem muzej nastavlja rad na stalnoj postavci u čijem fokusu je ove godine industrijsko nasleđe Jugoslavije. Događaj počinje vođenjem u kojem će učestvovati autori, nakon čega publiku očekuje muzički program u aranžmanu umetnika Andreja Bunuševca u kafeu i bašti muzeja.
Prema tumačenju umetnika, pojedini predmeti izloženi na stalnoj postavci afirmišu ideje prosperiteta i rasta kroz koncept tehnološkog napretka i proces industrijalizacije, dok se drugi mogu tretirati kao nosioci emancipatornih vrednosti i materijalni tragovi različitih oblika društvenosti. Kako danas jasno možemo sagledati drastične posledice prividno neograničenog rasta i ekstraktivizma, Rena Redle i Vladan Jeremić ističu da društvenu koheziju treba iznova graditi. Ciljano izdvajaju nasleđene vrednosti na koje se još možemo osloniti, dok istovremeno markiraju ona mesta koja prema njihovom sudu treba zauvek da ostanu za nama.
Izložbena intervencija je realizovana u saradnji sa kustoskinjama Simonom Ognjanović i Marijom Đorgović. Događaj se priređuje u okviru Evropske noći muzeja, pa će publika večeras aktuelnu izložbu moći da poseti do 22.00 časa.
    </div>
    <div id="ekonomija">
U Sremu rekordno visoka cena prasića
Cena prasića u Sremu dostigla je 450 dinara po kilogramu što je najviša ikad zabeležena od kada Sistem tržišnih informacija poljoprivrede Srbije (STIPS) prati kretanja ponude i tražnje na domaćim stočnim pijacama, objavljeno je na njihovom sajtu.
– U klanicama na području sremskog regiona ovo je bila dominantna otkupna cena prasića težine od 16 do 25 kilograma – piše u poslednjem izveštaju Instituta za primenu nauke u poljoprivredi.
Istovremeno, poskupljuje i junad na domaćem tržištu, dok iz Evropske unije stiže upozorenje da je u mnogim zemljama sve skuplje i tradicionalno jeftinije pileće meso. U proteklih godinu dana cena piletine na nivou zemalja EU viša je u proseku za 31 odsto. Mediji prenose da odgajivači živine godinama nisu menjali cene upozoravajući na nelojalnu konkurenciju i niske, dampinške cene uvoznog mesa u trgovinskim lancima. Ali od početka ukrajinske krize i problema s ptičjim gripom ni na evropskom tržištu nema više jeftine piletine i ćuretine.
Dvogodišnja kriza na tržištu hrane uzima danak i u stočarstvu, mada analitičari prave efekte očekuju tek s jeseni.
– Ovakvo stanje na tržištu bilo je očekivano. U jednom trenutku bile su aktuelne cene brašna, ulja, šećera, a mislim da će stočarstvo i proizvodi animalnog porekla tek doći na red – rekao je za „Politiku” Nenad Budimović, sekretar Udruženja za stočarstvo i preradu stočarskih proizvoda Privredne komore Srbije.
Naglasio je da je rekordna cena prasića u sremskom okrugu direktna posledica nestašice u Evropi i Srbiji.
Zbog poskupljenja imputa farmeri razmišljaju da li uopšte da ulaze u tov što, kako smatra, može izazvati velike poremećaje. On apeluje da je potrebno maksimalno očuvati ovaj sektor, u smislu podrške i razumevanja potrebe uzgajivača.
– Reč je o osnovnim životnim namirnicama. Da li ćemo imati dovoljno pirinča ne znam koliko je relevantno. Cena svinjskog buta jeste zaštićena od novembra prošle godine, ali je pitanje koliko to daje očekivane efekte. Došli smo do situacije da su druge, manje vredne kategorije svinjskog mesa skuplje nego but – napomenuo je naš sagovornik.
Nada se da će sa turističkom sezonom krenuti izvoz junetine, dok će stanje na tržištu pilećeg mesa uskoro verovatno biti neizvesno i kod nas.
– I u Srbiji je najvrednija kategorija piletine – pileći file – već poskupeo. Živinari u intenzivnom uzgoju isključivo koriste koncentrovanu hranu, a u ta hraniva ulazi kukuruz, suncokretova i sojina sačma što su tri najskuplja imputa. Da ne pričamo o energiji, transportu… Rast cena je realan jer je proizvodnja drastično poskupela – naglasio je Nenad Budimović.
Proizvođačke cene u sektoru poljoprivrede i ribarstva u martu ove godine su u odnosu na isti prošlogodišnji mesec povećane za 24,3 odsto, objavio je juče Republički zavod za statistiku.
Kada je reč o grupama proizvoda, najveći uticaj na rast cena zabeležen je kod žita – 35,6 odsto i stoke i živine – 26,5 procenata.
Martovske cene proizvođača proizvoda poljoprivrede i ribarstva su u odnosu na februarske u proseku povećane za osam odsto, pri čemu su najviše poskupela žita – 12,6 odsto i stoka i živina – 11 procenata.

Atanaskovićeva: Država nije znala za planove  „Stelantisa”
U ugovoru o podsticajima kojim se Srbija obavezala da subvencioniše proizvodnju električnog automobila u Kragujevcu sa 48 miliona evra, nije navedeno šta će dve hiljade zaposlenih raditi dve godine dok se fabrika bude pripremala za prelazak na proizvodnju novog modela.
„Stelantis” je radnicima „Fijat Krajsler automobila (FCA) Srbija” ponudio da za to vreme pređu u jednu od četiri fabrike u Italiji, Nemačkoj, Poljskoj i Slovačkoj ili da dobrovoljno napuste firmu uz otpremninu od oko 300 evra po godini staža.
Anđelka Atanasković, ministarska privrede, potvrdila je juče da u ugovoru ne stoji ništa od ovoga što je „Stelantis” ponudio radnicima, već samo to da će novi model početi da se proizvodi sredinom 2024. godine.
– Na menadžmentu kompanije bilo je da odluči šta će sa radnicima za to vreme dok budu menjali mašine i sređivali hale za početak proizvodnje električnog automobila. Mi nismo znali šta je njima na umu. Gledaćemo da nađemo najbolji mogući način za ljude koji ne budu hteli da prihvate nijednu soluciju –  izjavila je Atanaskovićeva za „Politiku”.
Naglasila je da će zajedno sa Ministarstvom za rad pokušati da izađe u susret tim radnicima.
– U svakom slučaju fabrika će raditi, nema govora da neće. Sve je stvar tehničke prirode, a mislim da je veliki pomak za Srbiju da uđu u posao proizvodnje električnih automobila. Uspeh je da novi model dođe ovde i to je dobro i za Kragujevac i za Srbiju – navela je Atanaskovićeva.
Upitana da li postoji mogućnost da radnici ostanu u Srbiji na plaćenom odsustvu i da dobijaju 65 odsto od zarade, a da ne rade dok čekaju da počne proizvodnja novog modela, odgovorila je odrično.
Ministarka privrede podsetila je da radnici imaju ponude da idu u četiri države i da godišnje zarade u Poljskoj i Slovačkoj po 20.000 evra, u Nemačkoj od 27.000 do 29.000, a u Italiji 23.000, dok im je godišnja zarada u Srbiji oko 8.000 evra.
– Mogli bi da zarade tri puta više. Sada je stvar samo u tome da li naši ljudi hoće da idu. Možda kada razmisle, i prihvate ponudu. Ali da dobijaju novac, da sede i da ništa ne rade, to sigurno nema nigde. Naš mentalitet mora malo da se menja, navikli smo da živimo u drugom svetu. Država nikoga nije ostavila na ulici. Uradićemo najbolje za radnike – kazala je Atanaskovićeva.
Prema ugovoru koji su krajem aprila potpisale ministarka privrede i Silvija Verneti, direktorka FCA Srbija, većinski partner će uložiti 162 miliona evra. S tim što korisnik subvencije treba najmanje 25 odsto da uloži u novi inovativni električni automobil od sopstvenog novca, koji ne sadrži bilo kakvu državnu podršku.
Državna pomoć biće isplaćena u dve tranše, 15,5 miliona evra 2023. godine i 32,54 miliona evra 2024.
Ovaj dogovor je deo „Stelantisove” strategije prema kojoj će kompanija do 2030. proizvoditi najmanje 75 novih modela električnih vozila, od čega će 50 biti proizvedeno u Evropi. Namera im je da dostignu stopostotnu prodaju miksa putničkih električnih vozila u Evropi do kraja ove decenije, kao i nultu emisiju štetnih gasova do 2038. godine.
Radnici „Fijata” u maju imaju samo dva radna dana, a prvobitnim planom je predviđeno da u junu odu na odmor sa koga se tek vraćaju u septembru. Od početka godine su svakog meseca imali po nekoliko radnih dana. Ono što zaposlene najviše brine jeste činjenica da „Stelantis” smanjuje broj radnika i u drugim pogonima.
Zajednička kompanija „Fijata” i „Pežoa” dogovorila je sa sindikatima da će ove godine pogon Mirafiori” u Torinu u kome se proizvodi električni model „nju 500” dobrovoljno napustiti 480 radnika, saopštili su u ponedeljak predstavnici italijanskog sindikata FIM-CISL. „Stelantis” je već postigao sličan sporazum sa sindikatima u februaru u vezi sa više od 700 dobrovoljnih odlazaka, za ukupno 1.200 radnih mesta ove godine u Italiji.
    </div>
    <div id="vesti">
Moramo da čuvamo sećanje na pripadnike Posebnih jedinica policije
Udruženje veterana Posebnih jedinica policije (PJP) danas je u holu Narodne skupštine Srbije, povodom 30 godina od osnivanja PJP-a priredilo izložbu „Policijska brigada PJP - slavom ovenčana”, koju je otvorio predsednik Skupštine Ivica Dačić.
Udruženje je, povodom jubileja, porodicama poginulih boraca jedinica, ranjenim i zaslužnim bivšim i sadašnjim pripadnicima, srodnim udruženjima i državnim institucijama i pojedincima dodelilo brojna priznanja i zavhvalnice.
„Kao nekadašnji ministar unutrašnjih poslova, dobro znam koje je mesto i uloga PJP u našem sistemu bezbednosti i koliki trud i žrtve polažu njihovi pripadnici da ispune zadatke koje im je poverio narod”, rekao je Dačić otvarajući izložbu, navodi Tanjug.
Naglasio je da kao građanin i patriota gaji ogromno poštovanje prema svim pripadnicima policije.
„Ova izložba je samo malo svedočanstvo o tome koji put su prešli naši specijalni policajci, sa kakvim izazovima su se suočavali i koliko su doprineli da danas imamo jaku i stabilnu Srbiju i u svakom trenutku bezbednu za sve naše građane. Udruženje veterana nas je ovim podsetilo da imamo dug prema njima i njihovim kolegama koji su godinama bdeli nad našom bezbednošću izlažući opasnostima svoje zdravlje i živote”, rekao je Dačić.
Zaključio je da njima treba da odamo najveće poštovanje i da ih predstavimo javnosti, jer je red da znamo ko se žrtvovao za našu sigurnost.
„Oni su bili u prvim redovima kada se branio suverenitet Srbije i kada su se branili životi naših ljudi na KiM. Mi to nikada ne smemo da zaboravimo. Današnji skup je najmanje što možemo da uradimo da očuvamo sećanje na naše policajce koji su dali život u toj borbi, ali i na sve njihove saborce u tim teškim trenucima”, rekao je predsednik Skupštine Srbije.
On je naglasio da Srbija nema nameru da ratuje ni sa kim, niti je imala ni tada, ali da to ne znači da ćemo da se krijemo u ćošku i da i da dozbvolimo svakome da ugrozi našu zemlju i narod.
„Srbija je miroljubiva zemlja, od nas nikome ne preti opasnost, ali neka to ne shvate kao našu slabost. Naprotiv, to je naš način da pokažemo da smo verni našoj Srbiji i da ćemo je uvek braniti, ako to bude potrebno”, istakao je Dačić.
On je rekao da nikad neće da prihvati da su naši milicioneri, policajci i vojnici bili ratni zločinci.
„Za našu zemlju i i za naš narod vi ćete večno biti heroji, a država treba da zna na koji način će se oduži onima koji su je branili, jer ako to ne uradimo neće imati ko da brani zemlju u budućnosti ako dođe do takvih pokušaja”, rekao je Dačić.
On je prisutnima čestitao 13. maj, koji se kao Dan bezbednosti obeležavao u SFRJ.

Jedna osoba poginula, više povređenih u nesreći kod Kovilja
U saobraćajnoj nesreći koja se dogodila danas kod petlje Kovilj, u smeru ka gradu poginuo je muškarac, a više osoba je povređeno, rečeno je Tanjugu u MUP-u.
Kako se navodi, jedna osoba je teže povređena u udesu, dok su ostale lakše povređene.
Mediji su preneli da su vatrogasci izvlačili povređene.
Kako se vidi na fotografiji koja je objavljena na stranici Newnow.rs, automobil je sleteo u kanal i smrskan je.

Upisna trka talenata počela crtanjem
Prijemni ispiti za buduće srednjoškolce počeli su juče – crtanjem, koje je prvi od tri dela posebne provere sklonosti i sposobnosti za buduće likovne tehničare, dizajnere, grnčare, kaligrafe, konzervatore kulturnih dobara, juvelire umetničkih predmeta... Oni danas polažu slikanje, a sutra vajanje. Od 1.058 prijavljenih, samo 708 najuspešnijih  đaka ostvariće svoju želju da upišu neku od 15 škola u kojima postoje ovi smerovi. Tri su takve u prestonici, ali se prijemni polaže u jednoj – „Tehnoart Beograd”.
Nameru da u glavnom gradu polože ovaj ispit iskazalo je 430 kandidata, a ukupno ima 203 mesta u prvom razredu. Novina je povratak kući smera drvorezbar − u Tehničku školu „Drvo art”. Posle više od pet godina bez šanse da se ovaj zanat izučava u glavnom gradu, sada je predviđeno da se formira jedno odeljenje sa 20 đaka. Danas prijemne polažu i mali maturanti natprosečno zainteresovani za biologiju i hemiju, scenske i audio-vizuelne umetnosti, kao i mali filolozi koje nakon testa iz maternjeg jezika sutra očekuje još jedan iz stranog: engleskog, ruskog, nemačkog ili francuskog.
Upisna trka zvanično je počela. Oko 64.000 osmaka, koliko ih ima, i dalje željno iščekuju oficijelne publikacije konkursa i informatora za upis učenika u srednje škole u štampanoj formi, kojih još nema u prodaji. Saznajemo da su još u pripremi, trebalo bi da se uskoro nađu u štampi i očekuje se da će ova izdanja „Prosvetnog pregleda” u knjižarama biti za nešto više od nedelju dana. To znači da će đacima biti dostupna kad se završi polaganje prijemnih ispita.
Prvobitni plan upisnih kvota, objavljen onlajn početkom aprila, već je pretrpeo izmene. Primera radi, prvo je pisalo da je u Filološkoj gimnaziji predviđeno samo jedno odeljenje, svega 24 prvaka, na smeru za engleski jezik. Pa ipak, ova škola kao i godinama ranije otvara vrata za 48 đaka u dva „engleska” odeljenja, po korigovanom, aktuelnom (ne nužno i konačnom) planu upisa na osnovu koga su predočeni podaci na portalu „Moja srednja škola”. Onlajn izvorište relevantnih informacija o prijemnim ispitima, maloj maturi i upisu u srednje škole unapređuje se svake godine. Od ove, na elektronskoj adresi posvećenoj upisu, nema podataka o upisnom pragu, broju primljenih đaka i preostalih slobodnih mesta po smerovima iz prethodnih godina. Ali se vidi u kojim školama se polažu prijemni ispiti i mogu da se ulove izmene upisnih kvota, na koje, kao da su nebitne, nadležni ne skreću pažnju javnosti.
Za đake koji su posebno talentovani za filološke nauke a naklonjeni izučavanju francuskog jezika, po preliminarnom planu obelodanjenom na sajtu resornog ministarstava, bilo je predviđeno 24 mesta u Filološkoj gimnaziji i 12 u Karlovačkoj. Tih 36 prvaka na republičkom nivou značilo bi drastičnu promenu – povratak „francuskog” odeljenja u Filološku, i francuskog kao prvog stranog jezika u Karlovačku gimnaziju. Bilo bi to triput više planiranih budućih znalaca ovog diplomatskog jezika u Srbiji, koja jeste deo porodice frankofonih zemalja, ali već godinama ne nudi više od 12 mesta u jednoj i jedinoj grupi za francuski u prestoničkoj gimnaziji specijalizovanoj za jezike. Tako će i ostati, sudeći po dosadašnjim izmenama upisnog plana.
Iz resornog ministarstva ukazuju za naš list da je slabo interesovanje, da se za prijemni na francuskom prijavilo svega 14 đaka, ali već godinama ne izlaze u susret inicijativi filoloških gimnazija da se budućim prvacima omogući da u ovim školama francuski uče ispočetka. Direktori su uvereni da bi takva mogućnost, da „francuska” odeljenja đaci upisuju po pravilima koja važe za, recimo, „japanska” ili „norveška”, doprinela značajnom povećanju broja kandidata. Za polaganje prijemnog na engleskom u Filološkoj gimnaziji u Beogradu stiglo je 269 prijava, a u Karlovačkoj 154, ukazali su za naš list iz prosvetnog vrha. Obe ove škole nude po 48 mesta u „engleskim” odeljenjima, ali uglavnom engleski polažu i đaci koji nameravaju da upišu i druge smerove, za: italijanski, španski, japanski, kineski, klasične jezike i norveški, što potencijalnu konkurenciju čini dosta manjom.
Povećana upisna kvota za scenske umetnosti
Zainteresovanost osmaka ne jenjava kada je reč o specijalizovanom gimnazijskom smeru za scenske i audio-vizuelne umetnosti. Od septembra 2020. godine on postoji u novosadskoj gimnaziji „Laza Kostić”, Drugoj kragujevačkoj, beogradskoj Filološkoj i Gimnaziji u Kruševcu. Prošle godine uveden je u pirotsku Gimnaziju i Prvu nišku „Stevan Sremac”, a za narednu je prvi put predviđen i u subotičkoj gimnaziji za talente „Deže Kostolanji”. Ukupno na smeru za scenske i audio-vizuelne umetnosti predviđeno je 140 mesta za prvake, za prijemni se prijavilo 247 osmaka, a od toga u Beogradu 62 na svega 20 mesta.
I daroviti polažu malu maturu
Krajem naredne sedmice, od 20. do 22. maja, prijemne ispite polagaće osmaci koji žele da upišu muzičke, baletske škole i specijalizovana gimnazijska odeljenja za matematiku, fiziku, informatiku, istoriju i geografiju, kao i dvojezična u kojima se nastava organizuje na srpskom i engleskom, francuskom, nemačkom, ruskom ili italijanskom jeziku. Prijavljivanje osmaka i podnošenje dokumentacije za sportska odeljenja planirano je u subotu, 21. maja i u ponedeljak, 23. maja. I talenti 27, 28. i 29 juna polažu malu maturu, obaveznu za kraj osnovnog obrazovanja, sa koje se rezultati, takođe, računaju prilikom rangiranja kandidata za upis u srednje škole, osim za muzičke i baletske.

Status crkve u Makedoniji i izbor novih episkopa moguće teme Sabora
Sabornom svetom arhijerejskom liturgijom i činom priziva Svetog duha za početak rada sutra u Sremskim Karlovcima počinje redovno majsko zasedanje Svetog arhijerejskog sabora, najvišeg crkvenog tela kojim predsedava srpski patrijarh, a čine ga svi eparhijski i vikarni episkopi Srpske pravoslavne crkve.
Sutrašnje otvaranje sednice u Patrijaršijskom dvoru u Sremskim Karlovcima, jednoj od tri katedre srpskog patrijarha, biće svečanog karaktera budući da se istovremeno obeležava i značajan jubilej – stogodišnjica vaspostavljanja Srpske patrijaršije. Radni deo Sabora biće nastavljen u ponedeljak, u kripti Hrama Svetog Save u Beogradu, gde će najviše crkveno telo zasedati i u danima koji slede.
Iako se dnevni red sednice usvaja na samom zasedanju, za neke teme već se pretpostavlja da bi se mogle naći na raspravi. Srpski arhijereji, kako nezvanično saznaje „Politika” u crkvenim krugovima, gotovo izvesno razgovaraće o statusu „Makedonske pravoslavne crkve”, ali i o nedavnoj odluci Vaseljenske patrijaršije da sa MPC stupi u liturgijsku zajednicu i time, kako je obrazloženo u odluci carigradskog Sinoda, „zaceli ranu raskola”. Može se očekivati da će se o ovoj odluci Carigrada, Sabor oglasiti tokom samog zasedanja, pre iznošenja eventualnog stava o „makedonskom pitanju”.
Poznato je da su se patrijarh Porfirije i episkopi članovi Svetog arhijerejskog Sinoda sastali sa predstavnicima MPC početkom maja, što je pomenuo u svojoj đurđevdanskoj besedi vladika zvorničko-tuzlanski Fotije, izražavajući nadu da bi uz molitve i Božju pomoć na ovom Saboru mogao biti rešen višedecenijski raskol i MPC bila vraćena u kanonsko jedinstvo sa srpskom i ostalim pravoslavnim crkvama. Usledila je pomenuta odluka Carigrada koja je u velikom delu ne samo crkvene javnosti protumačena kao mešanje u kanonsku nadležnost SPC, kojoj je, podsetimo, Tomosom Carigradske patrijaršije iz 1922. potvrđena jurisdikcija i nad eparhijama u današnjoj Severnoj Makedoniji. U crkvenom poretku, neuobičajeno je i da jedna pomesna crkva izdaje uputstva drugoj kako bi trebalo da rešava pitanja koja su u njenoj jurisdikciji, to jest da Carigrad stavlja u zadatak „Crkvi Srbije”, kako je ona nazvana u sinodskom saopštenju, da sa crkvom u Makedoniji radi na administrativnim pitanjima. Pozdravljajući odluku Carigrada, MPC je saopštila da nastavlja dijalog sa SPC do konačnog rešenja svog kanonskog statusa. Da dobra volja postoji i na strani srpske crkve, već je poznato, a to je potvrdilo i najviše crkveno telo, Sveti arhijerejski sabor, saopštivši posle zasedanja 2019. da je „naša Crkva i dalje, kao i do sada, za dijalog sa tamošnjom Crkvom koja već decenijama prebiva u raskolu i za rešenje problema na autentično kanonskoj osnovi”. Uostalom, Niškim sporazumom iz 2002, koji je kasnije u Skoplju odbačen, MPC je dobila najširu autonomiju unutar SPC, dok je nedavnom odlukom carigradskog Sinoda njena jurisdikcija ograničena samo na teritoriju Severne Makedonije, čime joj je Vaseljenska patrijaršija, praktično, osporila pravo na četiri eparhije u dijaspori.
Na ovogodišnjem majskom zasedanju verovatno će se razgovarati i o izboru novih episkopa na upražnjene eparhije: šabačku i zapadnoevropsku, čiji su arhijereji, vladike Lavrentije i Luka preminuli tokom prošle godine. Novog arhijereja mogla bi da dobije i Mitropolija zagrebačko-ljubljanska, kojom trenutno administrira patrijarh srpski Porfirije, koji je upravo sa tog mesta izabran za patrijarha srpskog. U pogledu rešavanja ovih „kadrovskih” pitanja postoje različita mišljenja među episkopima, a do donošenja saborske odluke naši sagovornici nisu želeli da licitiraju sa imenima mogućih kandidata za episkope.
Obavezna tema Sabora je i crkveno školstvo. Kako nezvanično saznajemo, u srpskoj crkvi postoji ozbiljno nezadovoljstvo zbog statusa veronauke u školama i položaja veroučitelja koji još nisu rešeni niti su počeli bilo kakvi razgovori sa nadležnim prosvetnim vlastima o tome. Tradicionalne crkve i verske zajednice zajednički su zatražile da status ovog predmeta bude ponovo onakav kakav je bio i prilikom vraćanja veronauke u škole – obavezan izborni predmet, a ne izborni program kakav je sada slučaj. Takođe, zatraženo je da veroučitelji imaju isti radnopravni status kao i druge kolege u školi, budući da sada rade na određeno vreme i potpisuju ugovore svake godine. Kako nam je objašnjeno, izgledalo je da postoji raspoloženje prosvetnih vlasti da počne rešavanje zahteva crkava i verskih zajednica, ali su rezultati potpuno izostali.
Najviše crkveno telo, po pravilu, razmatra i stanje u eparhijama srpske crkve, a posebna pažnja poslednjih godina posvećuje se položaju srpske crkve u regionu, kao i na Kosovu i Metohiji. U završnom saopštenju za javnost, koje se objavljuje po okončanju zasedanja, obično se iznosi i stav o odnosima sa drugim crkvama i verskim zajednicama, kao i o onima u pravoslavnom svetu. Može se očekivati da će Sabor, tako, izneti svoj stav i o dešavanjima u Ukrajini i pretpostaviti da će on slediti do sada iznete stavove vrha srpske crkve i njenog poglavara u kojima se pozivalo na mir i dijalog dva pravoslavna, bratska naroda.

Proslava jubileja Srpske patrijaršije u Sremskim Karlovcima
SREMSKI KARLOVCI - U Sremskim Karlovcima danas je počela proslava velikog crkveno-istorijskog jubileja - stogodišnjice proglašenja Srpske patrijaršije.
Patrijarh srpski Porfirije i svi arhijereji najpre su bili na večernjoj liturgiji u Sabornom hramu Svetog oca Nikolaja, a zatim je patrijarh otvorio izložbu „Stogodišnjica od proglašenja Srpske Patrijaršije” u prisustvu gradonačelnika Novog Sada Miloša Vučevića, predsednika Pokrajinske vlade Igora Mirovića, episkopa sremskog gospodina Vasilija i brojnih arhijereja Srpske pravoslovne crkve i drugih zvanica.
Muzej grada Novog Sada izložbu je pripremio u saradnji sa Muzejom SPC, Arhivom SPC, Istorijskim arhivom grada Novog Sada, Eparhijom sremskom i Eparhijom bačkom, a delo je autorskog tima koji je predvodila istoričarka-muzejska savetnica dr Gordana Petković.
U okviru izložbe predstavljen je proces ujedinjenja Srpske pravoslavne crkve nakon Prvog svetskog rata kao i proglašenje Srpske Patrijaršije, koje se dogodilo upravo u Patrijaršijskom dvoru u Sremskim Karlovcima, 12. septembra 1920. godine.
Patrijarh srpski Porfirije rekao je da Sremski Karlovci i svojom spoljašnjom, materijalnom kulturom i duhovnom kulturom svedoče o činjenici da je srpska crkva prožeta narodom i da narod jeste crkva.
''Gde god nema vere pravoslavne i gde ne postoji crkva kao život i dinamična realnost, tu nema našeg naroda, a ako ga i ima, on je bez forme. Mi sebe poznajemo kao pravoslavne i samo u tome možemo prepoznati sazvežđe svih naroda i samo kao takvi možemo biti zvezda tog sazvežđa'', rekao je patrijarh Porfirije.
Prisutnima se obratio i episkop sremski Vasilije, koji je naveo da budemo zahvalni ''što nam je podareno da budemo učesnici u važnom istorijskom hodu''.
''Naši preci su u ovoj kući donosili ključne odluke za dobrobit srpskog naroda. Pouka narodu i čovečanstvu je da treba da se sabiramo i ujedinjujemo, a ne da se stalno govori o seobama i deobama'', rekao je episkop sremski Vasilije.
Gradonačelnik Novog Sada Miloš Vučević rekao je da je ovo važan datum za Srpsku pravoslavnu crkvu, za srpski narod i državu.
''Kada je bilo teško i kada je pala srpska carevina, kada su nas okupirali i sa juga i sa severa i nekanonski ukinuli Pećku patrijaršiju, i u tim vremenima pokrajinski delovi svete Srpske pravoslavne crkve su bili uz svoj narod i nadomestili su nedostatak države'', rekao je Vučević.
Igor Mirović, predsednik Pokrajinske vlade, istakao da je srpska crkva i u najtežim vremenima bila čuvar duhovnog i nacionalnog bića i temelj identiteta srpskog naroda.
Proslava se nastvlja i sutra u Sremskim Karlovcima kad će biti održan sabor i prikladan kulturno-umetnički program

Od HIV-a obolelo 28 puta više muškaraca nego žena
Tokom prošle godine kod 172 osobe u Srbiji je otkriveno da su inficirane HIV-om, 49 ljudi je novoobolelo od AIDS-a, dok je 14 pacijenata preminulo od ove bolesti.
Gotovo polovina onih kod kojih je HIV otkriven registrovana je na teritoriji grada Beograda (43 odsto), 53  osobe koje su saznale za dijagnozu žive u Vojvodini, 33 osobe su sa teritorije Južnobačkog okruga, gde se i najveći broj osoba testira. Kod 86 odsto svih novootkrivenih slučajeva, HIV je prenet seksualnim odnosom bez kondoma, tri osobe su inficirane razmenom pribora za injektiranje, jedno dete je inficirano od majke koja nije znala da je HIV pozitivna, dok kod 21 osobe nije naveden način prenosa ovog virusa.
Kako je istakla dr Danijela Simić, iz Instituta za javno zdravlje Srbije „Dr Milan Jovanović Batut”, lane je došlo do blagog porasta broja obolelih od HIV-a, ali to nisu alarmantni podaci.
– Prošle godine je značajno više ljudi testirano na HIV u odnosu na 2020. godinu i to za 30 odsto. Među obolelima dominiraju muškarci, a najstarija obolela osoba imala je 64 godine. Kod četvrtine obolelih virus je otkriven onda kada su imali oštećenje imunološkog sistema – objasnila je dr Simić.
Profesor dr Jovan Ranin, infektolog Klinike za infektivne i tropske bolesti UKCS-a, naglasio je da je došlo do napretka terapije u lečenju obolelih od HIV-a i da se strategije lečenja menja, kao i da je bitno da pacijenti počnu da uzimaju lekove čim se otkrije postojanje virusa.
– Nadamo se da će do kraja godine još neki novi lekovi biti stavljeni na pozitivnu listu. Rana dijagnostika i lečenje su strategija za zaustavljanje bolesti – dodao je dr Ranin.
Među novootkrivenim osobama inficiranim HIV-om prošle godine registrovano je 28 puta više muškaraca (166 muškaraca i šest žena), dve trećine je bilo u dobi od 30 do 49 godina, svaka četvrta osoba je imala od 20 do 29 godina, a dve između 15 i 19 godina.
– Važno je da nastavimo da radimo na prevenciji HIV-a, da usvojimo novi akcioni plan za strategiju koja je aktuelna za ovu oblast, da se izradi nacionalni vodič za terapiju i lečenje… Dobrovoljno i besplatno testiranje na HIV je vrlo bitno. Radićemo na osnaživanju saradnje između Ministarstva zdravlja i organizacija civilnog društva – najavila je dr Jelena Janković, pomoćnica ministra zdravlja.
Goran Radisavljević, direktor Timočkog omladinskog centra, zadužen za razvoj lokalnih zajednica i organizator skupa posvećenog HIV-u koji je juče održan u Beogradu, rekao je da je bitno što su motivisali 10 lokalnih zajednica u našoj zemlji da potpišu Parisku deklaraciju i da su se gradovi obavezali da obezbede budžetske linije i da kroz planove javnog zdravlja omoguće programe prevencije HIV-a.
– Mnogo može da se uštedi ako se radi na prevenciji i ako se više ljudi testira. Čak 16 miliona evra se izdvaja za lečenje obolelih – dodao je Radisavljević.
Kada se ljudi sa HIV-om razbole od drugih bolesti, često nailaze na zatvorena vrata u mnogim ustanovama i na diskriminaciju, poručio je Đurica Stankov, iz As centra.
– Žalbe i molbe nam se završe samo na obećanjima – kaže Stankov, koji 18 godina živi sa HIV-om.
Preliminarne procene ukazuju da je krajem prošle godine u našoj zemlji sa HIV-om je živelo 3.600 osoba, a 550 osoba, odnosno šestina nije znala da je inficirana. Znajući da infekcija može dugo proticati bez ikakvih znakova i simptoma, jedini način da se otkrije jeste da se osoba koja je imala neki rizik testira.
Na skupu je naglašeno da će sutra u našoj zemlji biti obeležen Međunarodni dan sećanja na preminule od AIDS-a i to u 18 časova na Akademskom platou u Beogradu. Aktivisti organizacija civilnog društva će tada razviti crvenu mašnu (simbol borbe protiv AIDS-a), a u znak sećanja na preminule od ove bolesti upaliće lampione i ka nebu pustiti crvene balone. Od 18 do 21 sat građanima će biti omogućeno da se dobrovoljno, anonimno i poverljivo savetuju i testiraju na HIV u mobilnoj medicinskoj jedinici, a rezultati testa će biti poznati u roku od 15 do 20 minuta. Za savetovanje i testiranje nije potreban nikakav identifikacioni dokument ili zdravstvena knjižica.

U Srbiji 327 novozaraženih, jedna osoba preminula
U Srbiji je u poslednja 24 sata registrovano 327 novozaraženih od 5.797 testiranih uzoraka.
Od posledica kovida 19 preminula je jedna osoba, objavljeno je na zvaničnom sajtu covid19.rs Ministarstva zdravlja.

Novo podrhtavanje tla na području Čačka
Prema podacima Republičkog seizmološkog zavoda, područje Čačka u jutarnjim časovima pogodio je novi zemljotres.
„Intenzitet u epicentru procenjen je na III-IV stepena Merkalijeve skale. Zemljotresi ovakvog intenziteta ne mogu izazvati oštećenja na objektima u epicentralnoj oblasti”, navodi se u saopštenju seizmološkog zavoda.
Epicentar ovog zemljotresa je između mesta Pakovraće i Riđage, nedaleko od epicentar zemljotresa koji se dogodio 12. maja, a koji je imao snagu 3,2 jedinice Rihterove skale.
Prema podacima Evropsko-mediteranskog seizmološkog centra, epicentar poslednjeg zemljotresa bio je na dubini od dva kilometra.
Ovo je peto podrhtavanje tla na području Čačka od 10. maja.

Bojanka puna makedonskih običaja
Pančevo – Zahvaljujući projektu Udruženja Makedonaca „Makedonium” iz Beograda, tradicija različitih krajeva Makedonije približena je sada mališanima na prijemčiv način, kroz zanimljivu bojanku, u izdanju Makedonskog informativnog i izdavačkog centra. Upravo izašla publikacija štampana je u tiražu od 500 primeraka,, a zahvaljujući ilustracijama mladih likovnih umetnika makedonskog porekla, Siniše Noveskog i Irene Đukić, deca će kroz kreativan rad moći da se bliže upoznaju sa tradicijom, običajima, arhitekturom i nacionalnim obeležjima, različitih krajeva Severne Makedonije.
„Tu su običaji kako se priprema trpeza za različite verske praznike, kako se oganizuje tradicionalna Galička svadba i praznovanje datuma tipičnih samo za Severnu Makedoniju, kao što je Letnik, očekivanje proleća, zatim praznik Pročka, kada se sa decom organizuje takozvano amkanje ‒ hvatanje jajeta. Zastupljena je i klasična makedonska kuća i crkvena arhitektura, a tu su i tradicionalni instrumenti, poput kavala, gajdi tapana i makedonska kola”, objašnjava Zorica Mitrović, predsednica Udruženja „Makedonium”, najavljujući pripremu drugog izdanja bojanke ‒ makedonski običaji u slikama.

Doba kada su Slovaci naselili Kovačicu
Kovačica ‒ Veliki jubilej, 220 godina od doseljavanja Slovaka u Kovačicu, opština obeležava i slavi nizom manifestacija od 13 do 29. maja. Dvonedeljni program načinje proslava Dana škole „Mlada pokoljenja”, dok je njegovo svečano otvaranje zakazano za subotu, 14. maja bogatim kulturno-umetničkim programom, na glavnom kovačičkom trgu i Svečanom akademijom u Domu kulture „3 oktobar”.
     Proslavu će uveličati koncerti grupe „Duha” povodom tri decenije njenog postojanja i gostiju iz Republike Slovačke, grupe „Kandračovci”, kao i nastupi Udruženje žena Kovačica, jednog od najstarijih u Banatu, orkestra, hora i folklorni ansambl osnovne škole i kovačičke Gimnazije, Dnevnog boravka i hora Udruženja penzionera. Ovom prilikom nastupiće i veliki broj pevačkih i plesnih grupa, orkestara i kulturno-umetničkih društava iz Uzdina, Idvora, Crepaje, Debeljače, Padine, ali i gostiju iz pančevačke Vojlovice, Stare Pazove, Belog Blata, Kulpina, Kisača i Novog Sada.
   Nedelja, 15. maj, počinje Svečanim bogosluženjem u kovačičkoj Slovačkoj evangeličkoj crkvi, nakon čega će biti otvorena izložba starih spisa i Biblija u Parohijskom domu. Tokom dana trajaće takmičenje u kuvanju riblje čorbe, da bi se završio „Kovačičkom zahradskom”, zabavom sa slovačkom muzikom, na mesnom trgu. Tokom svečanosti biće organizovan i Dan otvorenih vrata u Gimnaziji, ples maturanata i prezentacija filma „Snovi” Martina Jonaša u Memorijalnom domu slavnog slikara naive.
    Subota, 21. maj, započeće Danom otvorenih vrata u Vatrogasnom domu i prijateljskom utakmicom veterana „Slavije” iz Kovačice i beogradskog „Partizana” , dok je večernji termin rezervisan za rok koncert više bendova. Sutradan će biti organizovane „Gulašijada” i „Pasuljijada” na Sportsko-rekreativnom centru „Slavija” i niz rekreativnih dešavanja, kao što su Kros RTS-a, „Igre bez granica”, odbojka na pesku, kuglaška utakmica i fudbalsko nadmetanje „petlića” Kovačice i Padine. Poslednji dan proslave jubileja ispuniće program „Raspevani dragulji”, nastupi pobednika prethodnih 30 izdanja festivala u kovačičkom domu kulture.
    </div>
    <div id="politika">
Đilas: Verujem Vučiću da će biti održani izbori u Beogradu
Predsednik stranke Slobode i pravde (SSP) Dragan Đilas izjavio je danas da veruje da će biti novi izbora za Skupštinu Grada i da će oni biti održani u decembru ili martu, što je, kako je dodao, rekao i predsednik Aleksandar Vučić.
„Mislim da će Vučić ispuniti to što je rekao”, rekao je Đilas novinarina nakon prve sednice Glavnog odbora ŠP od održavanja izbora, a na kojoj je, dodao je, zaključeno da ne postoji mogućnost da ova stranka učestvuje u vlasti sa onima koji su pre izbora bili na vlasti.
On je tako odgovorio na pitanje novinara, kako nakon mesec dana vidi sastanak sa predsednikom i da li veruje da će izbori biti ponovoljeni i dodao da je to šansa, kako je rekao, da Beograd ne vode Aleksandar Šapić i Goran Vesić.
„Bolje da izbore imamo u roku od šest ili devet meseci nego da idemo na ulicu, koja nosi rizike'', rekao je Đilas i dodao da je predsednik na TV Pink rekao da je na opoziciji da kažu koji im termin odgovara.
„Verujem da će obećanje o izborima ispuniti”, naglasio je Đilas i dodao da onda ostaje da se vidi da li će „oni drugi' izaći na te izbore ili će čekati regularne”.
Đilas je naveo da je na sednici GO bilo reči i o situaciji u svetu i očekivanju da se Srbija pridružiti politici EU prema Rusiji, trazeći način kako će posledice u energetskoj sferi moći da se smanje, kao što to radi i ostatak Evrope.
„Srbija mora da se opredeli da prihvati evropsku politiku u odnosu na Rusiju i svaka druga odluka je protiv Srbije”, naveo je Đilas i dodao da sankcije Rusiji ne znače da definitivno idemo ka EU jer nedostaje borba protiv korupcije, organizovanog kriminala, brojni zakoni ....
On smatra da Srbija u ovoj situaciji ne može da bira.
„Svet je doneo odluku na koji način će se boriti protiv rata. Srbija mora da prihvati takvu politiku, a kao deo Evrope mora da objasni zašto sankcije nisu najbolji mehanizam”, rekao je Đilas i naglasio da Srbija u ovoj podeli sveta na crno belo mora da bude na pravoj strani.
Kako kaže moramo da vodimo ne samo prevropsku potliku već i prosrpsku kako bi građanima omogućili bolji standard, prenosi Tanjug.
„Izazovi pred celom Evropom su ogromni, a pred Srbijom još veći”, rekao je on.
Ocenio je da ne postoji razlog da se odugovlači sa formiranjem insitucija, a posebno ne zbog jednog biračkog mesta u Bujanovcu, odnosno u Velikom Trnovcu.
Đilas je pozvao da se ne čekaju maksimalni rokovi za konstituisanje vlasti i naglasio da bi bilo delotvorno za Srbiju da ne izgubi celo leto.

Vulin: Ne može EU da sedi na dve stolice
Ministar unutrašnjih poslova Aleksandar Vulin izjavio je danas da ne može EU da sedi na dve stolice i da traži da se Srbija uskladi sa njenom politikom, a u isto vreme da podržava Prištinu da bude član Saveta Evrope.
„Predsednik Srbije Aleksandar Vučić pažljivo prati izjave evropskih zvaničnika, a posebno predstavnika Vlade Savezne Republike Nemačke i zato ga molim da ne pokušava da nađe opravdanje za nediplomatski stav gospodina Saracina. Izjaviti u Prištini da takozvano Kosovo treba da bude član Saveta Evrope, a u Beogradu pričati o evropskoj perspektivi Srbije je licemerno koliko i uvredljivo”, rekao je Vulin.
On smatra da ne bi trebalo „da čekamo još 20 godina da bi znali da nas Evropska unija neće i da će za Šiptare biti odvojeno posebno mesto bez obzira koliko puta pogazili reč i odbili da sprovedu dogovoreno”, navedeno je u saopštenju Ministarstva unutrašnjih poslova.
„Nema mesta u Savetu Evrope i za državu Srbiju i za teritoriju Kosovo i Metohija pod privremenom upravom Ujedinjenih nacija. Često iz Evropske unije stignu upozorenja da Srbija ne može da sedi na dve stolice, sada neka svoju mudrost isprobaju na sebi. Neka se Evropska unija opredeli. Od njenog opredeljenja zavise i mnoge naše odluke”, rekao je Vulin komentarišući stav izaslanika nemačke vlade za Zapadni Balkan Manuela Saracina da je stav Nemačke jasan i da je takozvano Kosovo u srcu Evrope i da pripada Savetu Evrope, preneo je Tanjug.
Saracin je na Tviteru napisao da je ministarki spoljnih poslova privremenih prištinskih institucija Doniki Gervali juče preneo podršku Nemačke kandidaturi tzv. Kosova za članstvo u Savetu Evrope. Priština je 12. maja podnela zahtev za prijem u Savet Evrope, što je Beograd ocenio kao kršenje Vašingtonskog sporazuma.
Posle jučerašnje sednice Saveta za nacionalnu bezbednost šef diplomatije Nikola Selaković saopštio je da je predsedniku Aleksandru Vučiću predao note četiri države koje su povukle priznanje samoproglašene nezavisnosti Kosova.

Zakletva predsednika i beskrajno glasanje
Poslanici raspuštenog aktuelnog saziva Narodne skupštine mogli bi da se okupe još jednom, 31. maja, na svečanoj sednici kako bi predsednik Srbije Aleksandar Vučić, posle pobede na izborima, položio zakletvu i započeo drugi petogodišnji mandat. Ovakav scenario je, u skladu sa zakonom, moguć, ukoliko do tada ne bude konstituisan novi skupštinski saziv, a u ovom trenutku niko ne može da predvidi kad bi to moglo da se dogodi budući da Republička izborna komisija, zbog prigovora, žalbi i ponavljanja glasanja još nije proglasila konačne rezultate parlamentarnih izbora.
Predsedniku Vučiću sadašnji mandat ističe 31. maja, s obzirom na to da je na dužnost stupio 31. maja 2017. godine, kada je u Narodnoj skupštini položio zakletvu, što znači da bi tada trebalo da položi zakletvu kako bi započeo novi mandat. Svi uslovi za to su se stekli, budući da je Republička izborna komisija 9. maja proglasila konačne rezultate predsedničkih izbora održanih 3. aprila. Vučić je ubedljivo pobedio u prvom izbornom krugu, osvojivši 2.224.948 glasova ili 58,59 odsto glasova, a RIK je saopštio da su proglašenjem rezultata završene sve izborne procedure. Tu, dakle, nema ništa ni sporno, ni nejasno, međutim, ne zna se hoće li Vučić položiti zakletvu pred novim skupštinskim sazivom ili će se poslanici raspuštenog saziva, za tu priliku, okupiti još jednom na svečanoj sednici.
Raspuštenom skupštinskom sazivu mandat prestaje kad se konstituiše novi, a do tada, prema Ustavu, obavlja samo tekuće ili neodložne poslove, u skladu sa zakonom, a u slučaju proglašenja ratnog ili vanrednog stanja, ponovo se uspostavlja njena puna nadležnost do okončanja ratnog, odnosno vanrednog stanja. Polaganje zakletve predsednika, moglo bi se podvesti pod ove „tekuće ili neodložne poslove”, a Zakon o izboru predsednika kaže: „Mandat predsednika republike počinje kad predsednik republike položi zakletvu pred Narodnom skupštinom. Ako Narodna skupština nije u redovnom zasedanju ili ako joj je prestao mandat sastaje se da bi predsednik republike pred njom položio zakletvu”. Ova zakonska odredba omogućava predsedniku parlamenta u raspuštenom sazivu Ivici Dačiću da zakaže svečanu sednicu skupštine da bi predsednik položio zakletvu i stupio na dužnost.
Do 31. maja ima još 18 dana, a hoće li do tada biti okončani parlamentarni izbori zavisi od drugog ponavljanja izbora, koji tek treba da budu zakazani, na biračkom mestu Veliki Trnovac u Bujanovcu, s obzirom na to da je RIK poništio ponovljene izbore. Izbori su ponovljeni 28. aprila, po prigovoru Šaipa Kamberija, poslanika u raspuštenom skupštinskom sazivu i lidera Koalicije Albanaca doline, koja na ovim izborima nije prešla cenzus. Mada je devet članova biračkog odbora imalo ozbiljne primedbe, a i posmatrači iz „Crte” su konstatovali veliki broj nepravilnosti na ponovljenim izborima, Opštinska izborna komisija odbacila je prigovor koalicije SPS–JS–ZS i proglasila rezultate, po kojima je Kamberijeva lista osvojila najviše glasova. Ovakvi rezultati „dali” su Kamberiju jednog poslanika.
Koalicija SPS–JS–ZS, čija lista je zbog toga ostala bez jednog mandata, podnela je prigovor RIK-u, navodeći da je Ekrem Fejzulahi glasao bez odgovarajućeg ličnog dokumenta. RIK je prigovor usvojio i poništio ponovljeno glasanje. Zbog novousvojenih rešenja uoči izbora o rokovima za žalbe i prigovore, u skladu sa međustranačkim dijalogom, dobili smo „beskrajni” izborni proces, zbog čega je takoreći nemoguće predvideti kad će on biti okončan. Prema, tome ne može se predvideti ni kad će biti konstituisan novi skupštinski saziv.
Ovakva situacija, međutim, nije, nažalost, neuobičajena, sličnu smo imali i 2012. godine, kada su zajedno održani parlamentarni i predsednički izbori. Da podsetimo, tadašnji predsednik Boris Tadić odlučio je, kako je rekao, da „skrati” mandat, što u stvarnosti znači da je podneo ostavku pre isteka mandata, da bi svojoj tadašnjoj partiji, čiji lider je bio, Demokratskoj stranci pomogao da ostvari što bolji izborni rezultat. Pošto je Tadić podneo ostavku i skupština je konstatovala, predsednica parlamenta Slavica Đukić Dejanović preuzela je funkciju vršioca dužnosti predsednika Srbije i raspisala izbore za 6. maj. Predsednički izbori otišli su u drugi krug, rezultati parlamentarnih izbora saopšteni su 10. maja, a to je značilo da je novi skupštinski saziv morao biti konstituisan do 9. juna.
Drugi krug predsedničkih izbora održan je 20. maja, a Boris Tadić ih je izgubio od Tomislava Nikolića. To je, naravno, iskomplikovalo situaciju sa konstituisanjem parlamenta, budući da je DS mogao da ima većinu sa svojim dotadašnjim koalicionim partnerima, među kojima su bili SPS, JS i PUPS, koji su na te izbore izašli na zajedničkoj izbornoj listi. Tadić je tada pominjao premijersko mesto za sebe, neizvesnost oko toga ko će formirati vlast je trajala, pa se stiglo i do toga da bi novoizabrani predsednik Srbije Tomislav Nikolić, tadašnji lider Srpske napredne stranke, mogao da položi zakletvu pred raspuštenim skupštinskim sazivom.
Slavica Đukić Dejanović razgovarala je, kako je tada rekla, sa Nikolićem o tome da li želi da sačeka konstituisanje novog saziva, ili da položi zakletvu pred raspuštenim sazivom, a on je izabrao da sačeka novi. Slavica Đukić Dejanović zakazala je konstitutivnu sednicu parlamenta za 31. maj 2012. godine u 10 časova, verifikacijom poslaničkih mandata Narodna skupština je konstituisana, a predsedanje je preuzeo najstariji poslanik opozicionar Zaharije Trnavčević. Istog dana u 14 časova održana je svečana sednica na kojoj je Tomislav Nikolić položio zakletvu i stupio na dužnost. Prošlo je skoro dva meseca, dok nije ispregovarana nova skupštinska većina, pa je tek 23. jula 2012. godine za predsednika skupštine izabran kandidat Srpske napredne stranke Nebojša Stefanović. Tadićeve demokrate ostale su u opoziciji, budući da se koalicija SPS–PUPS–JS, priklonila SNS-u.
Nikolić je zakletvu položio u parlamentu kojim je predsedavao najstariji poslanik, a slično bi se moglo dogoditi i Aleksandru Vučiću, ako bi se naš beskrajni izborni proces, ipak, okončao i  ako se steknu uslovi da se novi skupštinski saziv konstituiše pre 31. maja. S obzirom na izborne rezultate i razne spekulacije o tome ko bi mogao činiti skupštinsku većinu, teško je zamisliti da bi, i ako bi se verifikacijom poslaničkih mandata konstituisao novi, 13. skupštinski saziv od obnove višestranačja 1990. godine, bilo izabrano i rukovodstvo skupštine do 31. maja. Praksa je pokazala da je predsednik parlamenta deo „paketa” u dogovorima oko vlasti. Samo jednom se do sada dogodilo da je predsednik skupštine izabran, a da nije bilo dogovora oko vlade, bilo je to 2007. godine, kada je za predsednika parlamenta izabran tadašnji zamenik predsednika Srpske radikalne stranke i to uz podršku Demokratske stranke Srbije Vojislava Koštunice.
Koštunica je, skoro tri meseca pregovarao sa DS-om i G17 plus oko vlade, a onda se odlučio na ovaj potez. Taj eksperiment se završio tako što je, posle samo pet dana na funkciji Nikolić podneo ostavku i to tako što je pustio DSS da podnese predlog za njegovu smenu. Ceo dan je vođena rasprava, a Nikolić je onda u gluvo doba noći i pred sam istek roka od 90 dana za izbor vlade, održao govor za pamćenje, rekao laku noć poslanicima, podneo ostavku i omogućio DSS-u, DS-u i G17 plus da formiraju vladu, koja je, tako sklepana, potrajala jedva godinu dana.
No, i kad baš ništa nije sporno, kad je sve apsolutno jasno, izbor skupštinskog rukovodstva i vlade ume da potraje i da se taj posao obavi u cajtnotu. Najbolji primer za to je baš ovaj sadašnji, raspušteni skupštinski saziv. SNS je 2020. godine osvojio dvotrećinsku veći na izborima koji su održani 21. juna, parlament je konstituisan 3. avgusta i to verifikacijom mandata, a tek krajem oktobra je, kad su postignuti svi dogovori oko parlamentarne većine i vlade, za predsednika skupštine izabran Ivica Dačić, a koji dan kasnije i nova vlada Ane Brnabić.
Iz nekog razloga, naši političari uvek imaju neki problem, čak i kad ga objektivno nemaju, izborni i postizborni proces otežu dokle god im to zakonski rokovi dozvoljavaju i sve rade u cajtnotu. Mađarska je, na primer, imala parlamentarne izbore istog dana kad i Srbija, 3. aprila, a Mađari su već zaboravili da su imali izbore, uradili ljudi sve što je trebalo. Naše glasanje traje li traje...

Joksimović: Evropski put Srbije jasno zacrtan
Evropski put Srbije je jasno zacrtan, izjavila je danas ministar za evropske integracije Jadranka Joksimović i istakla da je, bez obzira na probleme i izazove sa kojima se Evropa suočava, Srbija pojačala i uozbiljila ''evropsku priču'' uz ocenu da naša zemlja može da doprinese snažnijoj, boljoj i revitalizovanoj EU.
Joksimović je na manifestaciji povodom obeležavanja Dana Evrope-Festival Evrope u Beogrdau rekla da građani Srbije, uz sve probleme koji se otvaraju s vremena na vreme, jasno žele da vide evropsku budućnost, preneo je Tanjug.
''Posla ima mnogo, posla uvek ima na evropskom putu, reforme, bolji život koji grdajani očekuju, sve su to teme kojima se bavimo. Kao ministar koji dugo vodi pregovore mogu da kažem da EU i sve zemlje prepoznaju koliko je Srbija napredovala, koliko je stabilna i da ima šta da ponudi i doprinese konceptu EU'', rekla je Joksimović koja je na Kalemgdanu sa šefom Delegacije EU u Srbiji Emanuelom Žiofreom i zamenikom gradonačelnika Goranom Vesićem obišla štandove zemalja članica EU, Vlade Srbije i Evropskog pokreta.
Izrazila je uverenje da će u budućim godinama evropski put Srbije biti još snažnije definisan i priveden kraju sa ciljem članstva Srbije u EU.
Kako je rekla, članstvo u EU za građane Srbije znači da mogu slobodno da putuju, da koriste programe razmene i upoznavanja i boljeg učenja za mlade i studente, a da država koristi pretpristupne fondove koji su joj na raspolaganju i kojima su, kaže, finansirani brojni projekti, posebno u oblasti životne sredine.
''To znači više šanse za zaposlenje, učenje i praćenje savremenih evropskih tokova. Više nismo u situaciji da nešto sa strane posmatramo već smo u matici promena, znamo šta je trend, u potpunosti učestvujemo u savremenim evropskim politikama što je vrlo značajno jer dugo nismo imali kontakt sa onim što je savremeno'', rekla je Joksimović.
Ukazala je na velike izazove sa kojima se suočava Evropa zbog rata u Ukrajini ističući da zajedništvo sa EU donosi veću stabilnost i sigurnost, ali i bolji život za građane Srbije.
Ona je rekla da je Ministarstvo za evropske integracije u saradnji sa Gradom Beogradom i Delegacijom EU u Srbiji organizovalo Festival Evrope na Kalemegdanu gde posetioci na štandovima članica EU mogu naći brošure sa informacijama o tome šta te zemlje mogu da ponude.
''Mislim da je to lep pristup jer naši građani kada govore o EU, kao da govore o nečemu apstraktnom, a zapravo se radi o zemljama sa kojima blisko sarađujemo u brojnim oblastima, gde naši građani idu na odmore, da rade, studiraju... Da ne govorimo o investicijama koje dolaze u Srbiju i koje na najbolji način pokazuju koliko smo integrisani u zajedničko evropsko tržište'', istakla je Joksimović.
Dodala je da evropski put Srbije nije uvek samo ''teška politička tema'', već strateški cilj koji je vredan svakog truda.
''Svesni smo da su vremena izazovna i da povremeno nose prepreke, ali nema spora da je trajektorija evropskog puta Srbije zacrtana i da idemo u dalje reforme, a uverena sam i ka članstvu u EU'', poručila je Joksimović.

Ujedinjujemo se da bismo na sledećim izborim pobedili Vučića
Lider stranke Zajedno za Srbiju i Otvorene građanske platforme „Akcija” Nebojša Zelenović najavljuje ujedinjenje političkih organizacija koje su deo koalicije „Moramo” sa Ekološkim ustankom Aleksandra Jovanovića Ćute, i Skupštinom slobodne Srbije kao učvršćivanje organizacije koja će biti spremnija na nekim sledećim izborima da pobede Aleksandra Vučića, kako u Beogradu, tako i u celoj Srbiji.
„Ukoliko postoji bilo kakva prilika da se na nekakvim izborima pobedi Aleksandar Vučić, ja sam „za” i pozvaću sve druge da u tome učestvuju”, kaže Zelenović za Tanjug.
Trenutno se radi, kaže, na usaglašavanju organizacione strukture i veruje da će krajem maja, početkom juna imati skupštinu ujedinjenja na kojoj će tu zajedničku organizaciju i ozvaničiti.
„Mi razumemo da u određenim trenucima stvari treba da se postave tako da imate najbolji mogući odgovoIntegrativni proces u koji smo ušli trebalo bi da bude signal da i u ovakvim trenucima kada deluje da je sve izgubljeno i da nema nade, možete uvek da radite nešto korisno. Mi upravo radimo to, učvršćujemo se, gradimo organizaciju kako bismo na sledećim izborima bili što spremniji, ne samo u Beogradu, već u celoj Srbiji”, kazao je Zelenović.
Dodaje da integrativnim procesom rade na tome da se izgradi snažna, čvrsta politička stranka koja će omogućiti svakom članu da ima pravo glasa i da može da odlučuje.
„Mislim da je vreme tih oligarhisjkih stranaka i diktatura unutar političkih organizacija prošlo i da ne može neko ko zagovara demokratiju da dođe do nje preko diktature u svojoj stranci”, ističe.
Kada je reč o programu buduće političke organizacije, Zelenović podseća da su se dogovorili još ranije i precizira da je to „Zeleni dogovor za Srbiju” kao politički dokument.
Na pitanje da li će biti osnovana kao politička stranka, Zelenović kaže da su iz faze aktivizma i zajedničkog rada različitih nevladinih organizacija prešli u fazu koja je ostvarila politički odgovor na izborima, kao i da su svi ljudi koji se sada nalaze na listi koalicije „Moramo” političari koji su zadržali pravo i to da nastave da budu aktivisti.
Ipak, dodaje, ona politička organizacija koja je sposobna da donese promenu, koja je sposobna da borbom na izborima dođe do mogućnosti da menja društvo, je de fakto politička stranka.
„Mi ćemo zajedno na tome da radimo. Meni je drago što je u kratkom vremenskom periodu veliki broj političkih organizacija doživelo tu političku zrelost da pređemo u sledeću fazu”, navodi.
Govoreći o saradnji opozicije u gradskom parlamentu u Beogradu, Zelenović kaže da je u dobroj komunikaciji sa opozicijom okupljenom u koaliciji „Ujedinjeni za pobedu Beograda” i smatra da je sada takav politički trenutak da je dobro razgovarati o nečemu o čemu su razgovarali pre godinu i po dana kada su se spremali izbori.
Koalicija „Moramo” imaće i poslanike u republičkom parlamentu, a Zelenović navodi da trenutno sa koalicionim partnerima razgovaraju o tome kako treba da izgleda rad u poslaničkom klubu.
Ono na čemu će insistirati, kako kaže, jeste to da svi poslanici iz koalicije „Moramo” budu na usluzi i dostupni građanima.
Ta koalicija će u republičkom parlamentu predložiti i set propisa, a jedan od njih je, dodaje, kako da se zabrani rudarenje litijuma u Srbiji.
„Predložiće i propise za to kako da se energetski sistem učini nezavisnim, kako da se izoluje svaka kuća i stan, kako da postoji solarni panel na svakom krovu, kako da se uđe u komunikaciju sa građanima, da se dođe do istinske samouprave i da građani sami odlučuju o svom novcu u svojim gradovima, u mesnim zajednicama u kojima žive, kako da se kroz dijalog sa sindikatima dođe do boljeg zakona o radu...
Na pitanje da li je saglasan sa tim da je zbog rata u Ukrajini u prvi plan izbila tema nedostatka energenata, koja je potisnula ekološka pitanja, Zelenović navodi da smatra da će energetska pitanja, iz kojih će proizaći i ekonomska, ponovo temu zaštite životne sredine vratiti da bude broj jedan.
„Mi smo kroz kampanju videli da su zbog nesreće koja se dešava u Ukrajini sve druge teme postale sporedne i zato možda rezultati izbora nisu onakvi kakve su neke opozicione organizacije očekivale. Ali, to je i prirodno. Sada je dobra prilika da se prave veliki dogovori koji će otvoriti te teme ponovo”, navodi.
Veruje da upravo u ekološkim pitanjima postoji velika šansa za Srbiju, za građane Srbije, da je u svemu tome izvesnost dobrog života u okviru EU i zapadnog sveta.
Dodaje da iz koalicije „Moramo” veruju da postoji snaga u solarnim kapacitetima, kapacitetima vetra i zaključuje da je potrebno da se razvija ta strategija i dalje o čemu će, kako kaže, govoriti u republičkom parlamentu.
    </div>
    <div id="vesti">
Medvedev: Baš nas briga što G7 ne priznaju nove ukrajinske granice
Rusiju je baš briga što G7 ne priznaju promene ukrajinskih granica, važna je volja ljudi koji tamo žive, izjavio je zamenik predsednika Saveta bezbednosti Rusije Dmitrij Medvedev komentarišući zajedničku izjavu šefova diplomatija G7.
On je pozvao i da se ne zaboravi presedan Kosova.
Zamenik predsednika Saveta bezbednosti Rusije se osvrnuo i na temu isporuke oružja Ukrajini.
„Kijev će dobijati oružje dok god mu je potrebno. Odnosno, G7 će nastaviti da vode tajni rat sa Rusijom umesto da se bavi problemima u snabdevanju gorivom i namirnicama za svoje nezadovoljne stanovnike“, napisao je Medvedev na Telegramu.
On je istakao da G7, smanjujući zavisnost od ruskih energenata, uključujući ugalj i naftu, nastavljaju da pljačkaju svoje stanovnike kako bi podržavali korumpirani režim u Ukrajini, preneo je Sputnjik.
Medvedev je komentarisao i mešanje „Velike sedmorke“ u odnose Kine i Rusije.
„Zemlje G7 pozivaju Kinu da ne pomaže Rusiji u zaobilaženju sankcija, da ne opravdavaju njene akcije i da joj ne pružaju vojnu pomoć. To je nastavak direktnog mešanja u poslove Kine i nagoveštaj da mi i vas možemo da kaznimo“, napisao je on.
Zamenik predsednika Saveta bezbednosti Rusije je ironično komentarisao izjavu šefova diplomatija G7 o nastavku sankcija protiv Rusije, našalivši se da je Moskva očekivala da će predložiti novčanu pomoć za denacifikaciju i demilitarizaciju Ukrajine.

Obaveze iz Vašingtonskog sporazuma i dalje korisne
VAŠINGTON, 14. maja (Tanjug) - SAD veruju da su obaveze iz Vašingtonskog sporazuma i dalje korisne, i ''nastavljaju da pozivaju Kosovo i Srbiju da se usredsrede na dijalog'', koji vodi EU, poručio je neimenovani portparol Stejt departmenta u pisanom odgovoru za Glas Amerike, prenosi Tanjug.
On je tako odgovorio na pitanje da pojasni da li je administracija SAD promenila stav u odnosu na moratorijum koji je deo sporazuma iz 2020. godine, odnosno kako gleda na zahtev Prištine za članstvo u Savetu Evrope, posle kojeg je Srbija najavila nastavak kampanje za povlačenje priznanja, i da li želi da vidi primenu ostalih delova sporazuma.
Portparol američkog Stejt departmenta naveo je da je za donošenje odluke o članstvu u ovim programima i organizacijama potrebna saglasnost i odobrenje tih institucija i njihovih država članica.
„Kosovo i Srbiju” nazvao je „suverenim zemljama” koje, kako je rekao, imaju pravo da same određuju svoje spoljnopolitičke prioritete.
Priština je 12. maja podnela zahtev za clanstvo u Savetu Evrope, a ministar spoljnih poslova Srbije Nikola Selaković juče je, nakon sednice Saveta za nacionalnu bezbednost, rekao da je predsedniku Aleksandru Vučiću predao note četiri države koje su povukle priznanje tzv. Kosova.

Turska predlaže da evakuiše ranjenike iz "Azovstalja"
Turska je predložila da se izvrši evakuacija ranjenih boraca skrivenih u čeličani "Azovstalj", izjavio je Ibrahim Kalin, portparol predsednika Turske Redžepa Tajipa Erdogana.
Kalin je rekao da je pre dve nedelje u Kijevu lično razgovarao o tom predlogu sa ukrajinskim predsednikom Volodimirom Zelenskim i da on ostaje na stolu iako Moskva nije pristala na to.
Prema tom planu, ljudi evakuisani iz čeličane "Azovstalj" bili bi prevezeni kopnom u luku Berdjansk, koja se kao i Marijupolj nalazi na Azovskom moru, a turski brod bi ih prevezao preko Crnog mora do Istanbula, rekao je Kalin.
„Ako to može da se uradi na taj način, rado bismo to učinili. Spremni smo. U stvari, naš brod je spreman da krene i preveze povređene vojnike i druge civile u Tursku", rekao je Kalin, koji je i Erdoganov savetnik za spoljnu politiku.
Ukrajina i Rusija nisu za sada komentarisale ovu mogućnost evakuacije.

Pomoć G7 Zapadnom Balkanu da smanji zavisnost od ruskih energenata
BERLIN - Ministri spoljnih poslova G7 istakli su danas da moraju da nastave da pomažu Zapadnom Balkanu da smanji zavisnost od ruskih energenata i pozvali države tog regiona, među kojima i Srbiju, da potpuno usklade svoje spoljne politike sa EU, uključujući sankcije Rusiji i njihovu primenu.
Beograd i Priština se pozivaju da se konstruktivno angažuju u dijalogu uz posredovanje EU, da u potpunosti sprovedu sve prethodne sporazume bez odlaganja i da normalizuju odnose kroz sveobuhvatan i pravno obavezujući sporazum, koji će omogućiti realizaciju evropskih perspektiva, doprineti regionalnoj stabilnosti i biti od koristi svim ljudima u regionu, navodi se u zaključcima ministara spoljnih poslova G7, objavljenim na sajtu nemačkog Ministarstva spoljnih poslova.
Ministri inostranih poslova G7 ponovo su potvrdili posvećenost evropskoj perspektivi zemalja Zapadnog Balkana kako bi osigurali bezbednost, stabilnost i prosperitet regiona.
Oni su pozdravili to što je Zapadni Balkan ujedinjen u osudi rata Rusije protiv Ukrajine, posebno u Generalnoj skupštini UN.
Ministri G7 su pozvale zemlje u regionu da unaprede unutrašnje reforme, posebno u oblasti vladavine prava, prošire domaći politički prostor, poboljšaju okruženje za civilno društvo i nezavisne medije, nastave sa naporima u sprecavanju radikalizacije nasilja, podržavaju pomirenje i da se bore protiv dezinformacija o genocidu, kao i veličanja ratnih zločina i osuđenih ratnih zločinaca.
Oni su naveli da su zabrinuti zbog produbljivanja političke krize u Bosni i Hercegovini i dodali da osuđuju svaki pokušaj podrivanja jedinstva, suvereniteta i teritorijalnog integriteta te zemlje.
Dodali su i da neće tolerisati ''secesionističku politiku Republike Srpske'', koja, kako tvrde, ugrožava budućnost Bosne i Hercegovine i stabilnost u regionu.
„Pozivamo na povratak na punu funkcionalnost vlada na svim nivoima kako bi u potpunosti nastavile sa radom, ostavljajući po strani retoriku koja izaziva podele i zapaljivu retoriku i izbegavajući svaki čin koji bi mogao da destabilizuje Bosnu i Hercegovinu”, navodi se u saopštenju.
Ministri spoljnih poslova G7 su pozvali sve stranke u zemlji da obezbede održavanje opštih izbora kako je predviđeno u oktobru.
Oni su u potpunosti podržali mandat visokog predstavnika Kristijana Šmita i izvršni mandat operacije EUFOR ALTHEA za održavanje bezbednog okruženja u zemlji, preneo je Tanjug.
Ministri spljnih poslova G7 su istakli i da podržavaju napredak u inkluzivnoj regionalnoj saradnji i energetskoj tranziciji, posebno kroz zajednicko regionalno tržište i Zelenu agendu za Zapadni Balkan u okviru Berlinskog procesa.

Članice G7 pozvale Kinu da prestane da podržava Rusiju
BERLIN - Zemlje članice Grupe sedam najrazvijenijih zemalja (G7) pozvale su danas Kinu da ne pomaže Rusiji, a naročito da ne podriva međunarodne sankcije i ne opravdava akcije Moskve u Ukrajini.
Peking treba da podrži suverenitet i nezavisnost Ukrajine, a ne da „pomaže Rusiji u njenom agresorskom ratu”, navodi se u zajedničkim zaključcima G7, prenosi AP, javlja Tanjug.
Ove zemlje pozivaju Kinu i da, kako tvrde, prestane da manipuliše informacijama i dezinformacijama, i da „preduzima druge aktivnosti da bi dala legitimitet ruskom agresorskom ratu protiv Ukrajine”.
„Nikada nećemo priznati granice koje je Rusija pokušala da promeni vojnom agresijom”, saopštile su članice G7, prenosi američka agencija.
Velika Britanija, Kanada, Francuska, Nemačka, Italija, Japan i Sjedinjene Američke Države, ponovile su svoj stav da teritorije koje su zauzele ruske snage treba da budu vraćene Ukrajini i pozvale Kinu da poštuje međunardno i nacionalno pravo.
Članice G7 ističu značaj mira i stabilnosti širom Tajvanskog moreuza i podržavaju učešće Tajvana na Svetskoj zdravstvenoj skupštini i tehničkim sastancima SZO, te izražavaju duboku zabrinutost u vezi sa poštovanjem ljudskih prava u Kini, posebno u Sinđangu i na Tibetu, navodi se u saopštenju.

EU razmatra odlaganje naftnog embarga Moskvi
Vodeći evropski snabdevač prirodnim gasom – Rusija, od srede je dodatno zaoštrila odnose s Nemačkom (ključnim kupcem u EU), odlukom da obustavi dotok sibirskog energenta gasovodom „Jamal” preko Poljske ka najjačoj kontinentalnoj ekonomiji i uvede sankcije protiv 31 evropske energetske kompanije. Ova ruska rampa isporukama gasa kroz „Jamal” simboličnog je karaktera, budući da se odnosi na tranzit tek oko tri odsto energenta namenjenog Nemačkoj.
S druge strane, odluka Moskve da zabrani poslovne i finansijske transakcije „Gasproma” s nekim od do juče vodećih nemačkih partnera (kao i s poljskim vlasnikom kraka gasovoda „Jamal”), otvara pitanje formata daljeg plaćanja i snabdevanja tim neophodnim energentom. Nemačka uvozi 35 odsto prirodnog gasa iz Rusije, dok su evropske rezerve tog energenta, nafte i njenih derivata na istorijskom minimumu.
Moskva je najnoviju odluku o energetskim kontrasankcijama obrazložila lavinom kaznenih mera koje je EU već uvela (sankcije protiv „Rosnjefta” stupaju na snagu 15. maja), uz najavu naftnog embarga. Nemački ministar ekonomije Robert Habek upozorio je da Rusija energiju otvoreno koristi kao „oružje”. Istovremeno je ocenio da je Nemačka „možda kadra da prebrodi sledeću zimu bez ruskog gasa, ali pod nekoliko uslova”, među kojima je hitno punjenje skladišta energenata. Veliku štednju označio je kao najpreči korak.
Na udaru najnovijih ruskih finansijskih mera našla se firma „Gazprom Germanija”, kao i niz njenih filijala u Nemačkoj i na Ostrvu, nad kojima je Berlin početkom prošlog meseca privremeno preuzeo državnu kontrolu, kako bi „ostvario bezbednost snabdevanja”, preneo je „Volstrit džornal”.
Najnovijom odlukom Moskve o rampi „Jamalu” evropsko tržište prirodnog gasa sada ostaje uskraćeno za još jedan pravac snabdevanja sibirskim energentom. I to nakon odluke Ukrajine u ponedeljak da nadalje obustavi prihvat sibirskog gasa preko jedne od dve ulazne gasne stanice iz pravca Rusije. Zvanični Kijev juče je istakao da ta odluka ostaje na snazi sve dok je gasna stanica „Sohranjivka” u rukama „okupacionih snaga”. Istovremeno, Kijev je objavio da je i tranzit ruskog energenta preko druge vitalne ulazne gasne stanice – „Sudža” – doveden u pitanje zbog „aktivnosti trupa na terenu”, preneo je „Blumberg”.
Dramatična eskalacija nedoumica o daljem redovnom snabdevanju EU ruskim gasom, ali i naftom, podstakla je svetske berze energenata da od srede ponovo dižu cene tih sirovina. I to uprkos objavi italijanskog premijera Marija Dragija (u Vašingtonu, nakon razgovora s američkim liderom Džozefom Bajdenom) da „nema nikakvog zvaničnog pojašnjenja šta znači kršiti sankcije. Niko nikada nije rekao ništa o tome da li plaćanje (gasa) rubljama predstavlja prestup sankcija”.
Ova Dragijeva ocena u direktnoj je suprotnosti s objavom predsednice Evropske komisije Ursule fon der Lajen od 27. aprila da „kompanije koje imaju isporuke (gasa) ugovorene u evrima ne treba da plaćaju u rubljama, jer bi to predstavljalo kršenje sankcija i stoga visok rizik za te firme”. Prema Dragiju, „većina uvoznika gasa već je, shodno martovskom zahtevu Kremlja, otvorila račune u rubljama kod Gasprombanke”. Dolivajući ulje na vatru, italijanski premijer je otkrio da je imao uvid u dokumenta koja ukazuju da je „najveći nemački uvoznik već platio gas rubljama”. Taj Dragijev komentar odmah je demantovao „Uniper”, jedan od vodećih nemačkih uvoznika ruskog gasa, navodeći da mu sledeća rata kod „Gasproma” stiže na naplatu tek krajem maja.
Šta sve vrh političke piramide EU i države članice misle o sve oštrijem energetskom nadgornjavanju s Rusijom, naftnom embargu koji je nedavno najavila Fon der Lajenova i daljoj kupovini sibirskog gasa, berzama je teško da dokuče. Pogotovo koliko su daleko od jedinstvenog stava. U međuvremenu, valutne i energetske berze skupo odmeravaju vidljive raskorake u objavama Brisela i prestonica članica EU. „Fajnenšal tajms” je preneo procenu „Amundija”, vodeće evropske firme za upravljanje imovinom, da bi „vrednost evra mogla da se spusti do pariteta s američkim dolarom već za šest meseci”.
U međuvremenu, odlučnost Brisela da na razne načine ubedi Budimpeštu da odustane od najavljenog veta na šesti paket sankcija EU protiv Rusije (koji je uključivao i potpunu zabranu članicama da uvoze sibirsku naftu) kao da je splasnula, otkrio je juče portal „Politiko”. EU razmatra da uvede druge najavljene stavke šestog paketa sankcija, mimo naftnog embarga, dok nastavlja pregovore s Mađarskom tim povodom. Mađarski premijer Viktor Orban najavio je da bi veto Budimpešte izostao jedino u slučaju da protok ruskog gasa gasovodima bude isključen iz tog „paketa”. Prema Orbanu, u ovoj situaciji mnogo je lakše onim članicama EU koje imaju mora i luke da tankerima dopreme naftu.
„Mi bismo imali luke da nam ih nisu uzeli”, rekao je Orban u razgovoru za mađarski državni radio, na šta je zvanični Zagreb skočio na noge. „Hrvatska je protumačila ovu Orbanovu primedbu kao da se odnosi na luku Rijeka, koja je bila glavna pomorska luka Austrougarske, dok je Hrvatska bila u njenom sastavu”, preneo je briselski portal „Euroaktiv”.
Istovremeno, bugarski premijer Kiril Petkov je najavio da će naložiti punu istragu o korupcionaškim aktivnostima na gradnji gasovoda „Južni tok”, javio je portal „Novinite”.

Mađarska predsednica osudila rusku invaziju na Ukrajinu
BUDIMPEŠTA - Tokom današnje ceremonije inauguracije novoizabrana predsednica Mađarske Katalin Novak osudila je rusku invaziju na Ukrajinu i rekla da će njen prvi put kao predsednice države biti poseta Poljskoj, što se tumači kao potez dobre volje u pravcu poboljšanja odnosa sa zvaničnom Varšavom.
Odbijanje Madarske da šalje oružje susednoj Ukrajini i njeno protivljenje planiranom embargu Evropske unije na uvoz ruske nafte uticalo je na odnose Budimpešte i Varšave, čije su dve nacionalisticke vlade bile dugogodišnji saveznici u EU, prenosi Rojters.
Novakova je bivša poslanica stranke Fides i saveznik premijera Viktora Orbana i u martu je, nešto pre nego što je Orban odneo još jednu ubedljivu pobedu na parlamentarnim izborima, izabrana na uglavnom ceremonijalnu funkciju predsednice Mađarske.
Prva žena predsednica Madarske, Novak je bila zamenica predsednika stranke Fides i ministarka za porodična pitanja u prethodnoj Orbanovoj vladi.
„Osudujemo Putinovu agresiju, oružanu invaziju na jednu suverenu državu. Kažemo zauvek ne svakom pokušaju da se obvnovi ŠSR”, poručila je Katalin Novak, preneo je Tanjug.

Lavrov: Zapad objavio „totalni hibridni rat” Rusiji
MOSKVA - Ruski ministar spoljnih poslova Sergej Lavrov danas je izjavio da je Zapad objavio „totalni hibridni rat” Rusiji i da je teško predvideti koliko će on trajati.
„Čitav zapadni svet nam je objavio totalni hibridni rat i teško je predvideti koliko će sve ovo trajati, ali je jasno da će posledice osetiti svi bez izuzetka”, naveo je Lavrov, prenosi Rojters.
Osamdesetog dana od početka sukoba u Ukrajini Lavrov je ukazao na niz sankcija koje su uvedene Moskvi i istakao da su napori Zapada da izoluje Rusiju osuđeni na neuspeh, ukazujući da su „važni odnosi Rusije sa Kinom, Indijom, Alžirom i zemljama Zaliva”.
„Učinili smo sve da izbegnemo direktan sukob, ali sada kada je „rukavica bačena”, mi ćemo naravno, prihvatiti izazov”, rekao je Lavrov i dodao da za Rusiju sankcije nisu novost, jer su „skoro uvek bile tu, u ovom ili onom obliku”, prenosi Tanjug.

Turska: Pregovori sa Švedskom i Finskom pre ulaska u NATO
ISTANBUL - Turska nije zatvorila vrata ulasku Švedske i Finske u NATO, ali želi pregovore sa tim nordijskim zemljama i suzbijanje onoga što smatra terorističkim aktivnostima, posebno u Stokholmu, poručio je danas portparol predsednika Turske Ibrahim Kalin.
„Mi nismo zatvorili vrata, ali zapravo pokrećemo ovo pitanje kao pitanje od značaja za nacionalnu bezbednost Turske”, rekao je u intervjuu za Rojters Kalin, glavni Erdoganov spoljnopolitički savetnik, preneo je Tanjug.
Turski predsednik je iznenadio članice NATO i dve nordijske zemlje koje traže prijem u Severnoatlantski savez rekavši juče da nije moguće da Turska podrži proširenje alijanse jer su Finska i Švedska „zemlje domaćini mnogim teroristickim organizacijama”.
Bilo kojoj zemlji koja želi da se pridruži Severnoatlantskom savezu potrebna je jednoglasna podrška svih članica NATO.

Putin: Odustajanje Finske od neutralnosti bi bila greška
Ruski predsednik Vladimir Putin preneo je finskom kolegi Sauliju Ninisteu da bi bila greška da Helsinki odustane od neutralnog statusa i pridruži se NATO-u, saopštio je Kremlj.
Putin je naveo da se Finska ne suočava sa bezbednosnim pretnjama i da bi potencijalna promena njenog spoljnopolitičkog stava mogla negativno uticati na bilateralne odnose dve zemlje, prenosi Rojters.
Dvojica predsednika su razgovarala telefonom na inicijativu Ninistea, koji je obavestio Putina o nameri Finske da pristupi NATO.
Kada je reč o Ukrajini, Putin je informisao finskog kolegu da su pregovori sa Kijevom praktično obustavljeni i da ukrajinska strana nije zainteresovana za ozbiljan i konstruktivan dijalog, navodi Tanjug.

Eliminisano oko 100 neprijateljskih vojnika
Ruski borbeni avioni pogodili su pet komandnih punktova i dva skladišta municije ukrajinskih vojnih snaga pri čemu su eliminisali oko 100 neprijateljskih vojnika i uništili 23 kompleta naoružanja, izjavio je danas portparol ruskog Ministarstva odbrane general-major Igor Konašenkov.
Pet komandnih punktova i dva skladišta municije u naseljima Spornoje i Berestovoje u samoproglašenoj Donjeckoj Narodnoj Republici (DNR) pogođeni su preciznim vazdušnim raketama Vazdušno-kosmičkih snaga Rusije, saopštio je Konašenkov, prenosi TASS.
Ukupno, od početka sukoba u Ukrajini uništeni su sledeći ciljevi: 165 borbenih aviona, 125 helikoptera, 858 bespilotnih letelica, 304 raketna sistema zemlja-vazduh, 3.051 tenka i drugih borbenih oklopnih vozila, 372 višecevna raketna sistema, 1.507 topova i minobacača poljske artiljerije i 2.898 specijalnih vojnih motornih vozila, precizirao je Konašenkov, navodi TASS.

Ministri spoljnih poslova G7 za oštriju izolaciju Rusije
Ministari spoljnih poslova zemalja članica G7 obećali su danas da će pojačati ekonomsku i političku izolaciju Rusije, nastaviti da snabdevaju Ukrajinu oružjem i raditi na ublažavanju globalne nestašice hrane kao posledice rata.
Posle sastanka u zamku starom 400 godina u letovalištu Vajzenhaus na Baltičkom moru, visoke diplomate iz Velike Britanije, Kanade, Nemačke, Francuske, Italije, Japana, Sjedinjenih Država i Evropske unije takođe su obećale da će nastaviti da pružaju vojnu i odbrambenu pomoć Ukrajini „koliko god to bude bilo potrebno”, prenosi Rojters.
Takođe je najavljeno da će ministri spoljnih poslova razmatrati problem ruskih dezinformacija koje se plasiraju s ciljem da se Zapad okrivi za problem sa snabdevanjem hranom širom sveta „navodno zbog ekonomskih sankcija Moskvi”.
Kini je upućen apel da ne pomaže Moskvi niti opravdava ruski rat, navodi se u zajedničkom saopštenju sa samita u Vajzenhausu.
Ključ za izvršenje većeg pritiska na Rusiju je zabrana ili postepeno ukidanje kupovine ruske nafte od strane zemalja članica EU.
Ova odluka se očekuje sledeće nedelje ukoliko bude postignut sporazum o tom pitanju, čak i ako se takvoj odluci i dalje bude protivila Mađarska, navodi Tanjug.

U borbama bandi na Haitiju poginulo 150 ljudi
U okrutnim borbama haićanskih bandi u glavnom gradu Port-o-Prensu poginulo je 150 ljudi, desetine su ranjene, a hiljade primorane da napuste svoje domove.
Lekari bez granica (MSF) saopštili su u četvrtak da su u svojim medicinskim centrima u Port-o-Prensu od 24. aprila primili više od 96 ljudi sa ranama od vatrenog oružja.
„Broj primljenih ranjenika nedeljno se utrostručuje u poređenju sa sredinom aprila, a kod većina su dijagnostikovane veoma ozbiljne rane od vatrenog oružja koje zahtevaju kompleksnu medicinsku negu. Stanovništvo Haitija je u izuzetno ranjivo”, rekao je Mumuza Muhindo, šef misije MSF na Haitiju, preneo je londonski dnevnik Gardijan, navodi Tanjug.
Ranije ove nedelje, Nacionalna mreža za zaštitu ljudskih prava otkrila je da je čak 148 ljudi ubijeno tokom intenzivnih borbi između rivalskih bandi 400 Mavozoa i G9 od kojih strahuju žitelji Haitija.
Tokom krvave dvonedeljne borbe, članovi ovih bande su silovali žene i devojke i spaljivali žive ljude, navodi se u izveštaju ove organizacije.
Na jednoj lokaciji bande su ubile 47 ljudi, pre nego što su spalile 17 tela, a ostale žrtve sahranile u masovne grobnice.
„Izvršen je masakr neverovatne okrutnosti. Izostala je reakcija države”, navodi se u izveštaju MSF.
Mnogi stanovnici koji beže od nasilja smestili su se u improvizovana skloništa, ponekad samo nekoliko blokova udaljena od kuća u kojima žive.
Širom Port-o-Prensa postavljene su ulične blokade u četvrtima koje kontrolišu bande čime se sprečava kretanje i kola hitne pomoći i policijskih vozila.

Nestašica hrane za bebe u Americi, istraga u Kongresu
Amerika se danima suočavaju s nestašicom mlečne formule za bebe, zamene za majčino mleko, na nacionalnom nivou, zbog čega je Odbor za nadzor vlade Predstavničkog doma Kongresa saopštio da planira da istraži rad četiri najveća proizvođača formule i ustanovi kako se može povećati proizvodnja.
„Nestašica formule za bebe je kriza za američke porodice”, saopštio je odbor na Tviteru, kako prenosi Glas Amerike.
U međuvremenu je poraslo interesovanje za banke mleka, majke su ponudile da doniraju svoje mleko, a očajni roditelji traže pomoć države da bi mogli da nahrane decu, javio je AP.
Roditeljima se savetuje da razgovaraju sa svojim pedijatrima ili nazovu lokalne banke hrane, kao i da obiđu manje prodavnice i apoteke koje možda još imaju zalihe i kada veliki lanci ostanu bez formule.
Članica Predstavničkog doma Kerolajn Maloni, koja je na čelu odbora, uputila je pisma kompanijama Abot, Mid Džonson, Nestle USA i Perigo, tražeći informacije o nestašici formule, prenela je mreža Ej-Bi-Si Njuz.
„Nacionalna nestašica formule je pretnja zdravlju i ekonomskoj bezbednosti beba i porodica u zajednicama širom zemlje - posebno onima sa manjim primanjima koji istorijski trpe nejednaki položaj u zdravstvu, uključujući i neizvesnost u pogledu hrane”, navodi se u pismu.
Problemi su, kako podseća Glas Amerike, počeli još prošle godine, kada je pandemija kovida-19 dovela do poremećaja u radu, transportu i pristupu sirovinama.
Inventar je dodatno smanjen pošto su neki roditelji nagomilali formulu za vreme pandemije. Zatim je u februaru ove godine, kompanija „Abot Nutrišn” povukla iz prodaje nekoliko glavnih brendova formule u prahu, i zatvorila fabriku u Mičigenu posle žalbi da su četiri bebe imale bakterijske infekcije pošto su hranjene formulom iz te fabrike.
Nestašici i dalje doprinose problemi u lancu snabdevanja i visoka inflacija, zbog čega trenutno u prodavnicama nedostaje oko 40 odsto proizvoda sa formulom za bebe na nacionalnom nivou, prema podacima firme Dejtasembli.
Manje od polovine beba rođenih u SAD se hrani isključivo majčinim mlekom tokom prva tri meseca života, pokazuju podaci Centara za kontrolu i prevenciju bolesti.
Američki predsednik Džozef Bajden u četvrtak se sastao sa proizvođačima i distributerima formule za bebe, pozivajući ih da učine sve što mogu da bi porodice mogle da dođu do formule.
Neki proizvođači već nedeljama povećavaju proizvodnju, a zvaničnici se takođe fokusiraju na to kako da brže dostave formulu do prodavnica, izjavio je Brajan Dis, direktor Ekonomskog saveta Bele kuće, prenosi Beta.
Zdravstveni regulatori su nedavno najavili nekoliko koraka da se povećaju zalihe formule, uključujući brži uvoz formule iz inostranstva. 98 odsto formule za bebe koja se koristi u SAD proizvodi se u samoj zemlji.
Predsednik Bajden takođe je pozvao Federalnu trgovinsku komisiju da istraži izveštaje o veštačkom podizanju cena.
Još dva odbora Predstavničkog doma najavila su da će održati pretrese povodom nestašice formule.

Mohamed bin Zajed Al Nahjan novi predsednik  Ujedinjenih Arapskih Emirata
Vladar Abu Dabija šeik Mohamed bin Zajed Al Nahjan izabran je danas za novog predsednika Ujedinjenih Arapskih Emirata (UAE), javlja Rojters pozivajući se na državnu novinsku agenciju (VAM), prenosi Tanjug.
Dosadašnji predsednik UAE Halifa bin Zajed el Nahjan preminuo je 13. maja.

Jedini način da se Moskvi ukinu sankcije je mir
Nemački kancelar Olaf Šolc izjavio je danas da je mirovni sporazum između Moskve i Kijeva jedini način da se uklone sankcije protiv Rusije.
„Rusija bi trebalo da shvati u nekom trenutku da je jedina mogućnost da joj se ukinu sankcije da sklopi sporazum sa Ukrajinom, i to ne može biti nametnut mir”, kazao je Šolc u intervjuu koji je objavljen na informativnom portalu T-onlajn.
On je apelovao još jednom na Rusiju da povuče svoje trupe iz Ukrajine.
„Što se tiče svega ostalog, postoji jasan princip: Ukrajina rešava sva pitanja. Ne možemo pregovarati u ime Ukrajine, na ovaj ili onaj način”, dodao je Šolc, preneo je TASS.
Kancelar Nemačke dodao je da nije primetio napor Moskve da se promeni pozicija po pitanju Ukrajine, tokom nedavnog telefonskog razgovora sa ruskim predsednikom Vladimirom Putinom.
„Ne, Moskva nije dostigla nijedan cilj koji je pomenut na početku”, kazao je Šolc.
On je istakao da „NATO ne samo da nije otišao, već je pojačao prisustvo na svom istočnom kraku, dodavši da će Alijansa postati još jača kada Finska i Švedska uđu.
Šolc je ocenio da su efekti sankcija jaki, a kao rezultat, dodaje, „ruska ekonomija će biti pogođena jako, dok je potencijal za razvoj trenutno vrlo limitiran”.
Prvi čovek nemačke vlade kaže da će Nemačka i njeni partneri nastaviti da snabdevaju Kijev oružjem i da će da pojačavaju sankcije Rusiji.
„Da, nastavićemo sa time, jer naš cilj je da ruski pokušaj invazije propadne”, naglasio je.
Šolc i Putin razgovarali su juče o situaciji u Ukrajini, a razgovor je održan na incijativu nemačke strane, saopštila je pres služba Kremlja.
Lideri dve zemlje su se dogovorili da nastave diskusiju uz pomoć raznih kanala, navodi Tanjug.

Tela ruskih vojnika dopremljena do Kijeva
Tela ruskih vojnika ubijenih u Ukrajini doneta su ispred železničkog čvorišta kod Kijeva i stavljena sa stotinama ostalih u voz sa hladnjačama, gde će ostati do trenutka kada će biti vraćeni svojim porodicama.
„Većina tela je prebačena iz Kijevskog regiona, ima nekih i iz regiona Černigov, kao i iz ostalih regiona”, rekao je za Rojters ukrajinski civilno-vojni oficir za vezu Volodimir Lijamzin.

Iako ne postoji pouzdana procena o broju poginulih među ruskim vojnicima, fotografije koje je snimio Rojters, kako ocenjuje ta agencija, „ostavljaju gorak ukus cene koju plaća Vladimir Putin” otkako je Rusija napala Ukrajinu 24. februara.
„Ulazimo u novu, dugačku fazu rata. Pred nama su ekstremno teške nedelje, kada će Ukrajina biti uglavnom sama protiv razbesnelog agresora”, kazao je ukrajinski ministar odbrane Oleksij Reznikov, navodi Tanjug.

Uhapšeni vlasnici firme u Indiji u kojoj je poginulo 27 ljudi
Indijska policija uhapsila je dvojicu vlasnika kompanije koja proizvodi bezbednosne kamere, nakon što je u petak izbio veliki požar u njihovim kancelarijama u četvorospratnici u Nju Delhiju kada je život izgubilo 27 ljudi, dok je 12 povređeno, saopštile su danas lokalne vlasti, prenosi Tanjug.
Zgrada nije imala tehničku dozvolu i nije bila opremljena bezbednosnom opremom kao što su protivpožarni aparati, kazao je Atul Gart, direktor Vatrogasne službe Nju Delhija, preneo je AP.
On je rekao da je požar izbio na prvom spratu i proširio se brzo na ostale delove zgrade.

Uzrok vatre nije poznat, ali Garg je rekao da postoje oprečni izveštaji.
Neki kažu da je požar izbio nakon eksplozije u klima uređaju, drugi da je nastao posle kratkog spoja.
Najmanje 50 ljudi je spaseno iz zgrade, u kojoj ima mnogo prodavnica.
AP dodaje da su požari česti u Indiji, gde se izvođači radova i vlasnici ne poštuju zakonske i bezbednosne norme, pa je tako 2019. godine u požaru zbog kratkog spoja u Nju Delhiju poginulo 43 ljudi.

    </div>

  </body>
 </text>
</TEI>