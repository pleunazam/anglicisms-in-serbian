<TEI version="3.3.0" xmlns="http://www.tei-c.org/ns/1.0">
 <teiHeader>
  <fileDesc>
   <titleStmt>
    <title>Politika 2010-10-14</title>
   </titleStmt>
   <publicationStmt>
    <p></p>
   </publicationStmt>
   <sourceDesc>
    <p>https://www.politika.rs/sr/articles/archive/2010/10/14/page:1?url=</p>
   </sourceDesc>
  </fileDesc>
 </teiHeader>
 <text>
  <body>
    <div id="magazin">
Morganu Frimenu nagrada za životno delo
VAŠINGTON – Američkom glumcu Morganu Frimenu će juna iduće godine Američki filmski institut (AFI) dodeliti nagradu za životno delo, pa će tako on, posle Sidnija Poatjea, biti drugi tamnoputi glumac koji je dobio ovo priznanje.
Nagrada će 73-godišnjem oskarovcu biti dodeljena u Los Anđelesu 9. juna, prenose danas svetski mediji.
Predsednik Odbora AFI-ja Hauard Stringer ističe da je Morgan, tokom svoje dugogodišnje karijere, jednako ubedljiv u svim ulogama „bilo da igra robijaša, predsednika ili Boga”, pa nije čudo što je zadobio veliko poštovanje publike i kolega.
Frimen u svojoj filmskoj karijeri ima nagradu Zlatni globus za film „Vozeći gospođicu Dejzi” ( iz 1989. godine), a i nominovan je za Oskara za najbolju sporednu ulogu u filmu „Stritsmart” (Street Smart, iz 1987.) i za glavnu u filmu „Bekstvo iz Šošenka” (The Shawshank Redemption, iz 1994.).
Godine 2003. snimio je film „Devojka od milion dolara” (Million Dollar Baby) za koji je dobio Oskara za najbolju epizodnu ulogu.
Frimen je ove godine bio nominovan za Oskara za najbolju ulogu, u roli bivšeg južnoafričkog predsednika Nelsona Mandele u filmu „Nepobedivi” (Invictus) Klinta Istvuda. Frimen je rođen 1. jula 1937. godine u Memfisu, u saveznoj državi Tenesi, na istoku Sjedinjenih Američkih Država. Po završetku srednje škole, počeo je da studira vazduhoplovstvo u želji da postane pilot. Početkom 50-tih godine uputio se u Los Anđeles kako bi se oprobao u svetu umetnosti. Počeo je da uzima časove plesa i pevanja.
Početkom 60-tih odlazi u Njujork i glumi u manjim pozorištima, sve do 1966. kada dobija manje uloge u filmovima.
Morganov debi je usledio 1968. godine u mjuziklu „Helou Doli” (Hello Dolly), posle kojeg slede drugi mjuzikli, kao i uloga Otela na njujorškom festivalu Šekspirovih drama.
Prava slava dolazi 70-tih godina, kada postiže velike uspehe u pozorišnim i filmskim ostvarenjima.

Najniži čovek na svetu napunio 18 godina
POKARA (Nepal) - Nepalac Kagendra Tapa Magar, koji je upravo napunio 18 godina, danas će zvanično biti izmeren i proglašen za najnižeg čoveka na svetu, što će mu kao „rođendanski poklon” doneti upisivanje u Ginisovu knjigu rekorda.
Stručnjaci iz organizacije „Ginisovi svetski rekordi” i lekari su danas došli u nepalsko mesto Pokara, oko 200 kilometara zapadno od nepalskog glavnog grada Katmandua, gde živi mladi Magar čija se porodica bavi prodajom povrća i voća, a on igra u jednom putujućoj grupi, javila je agencija AP.
Stručnjaci i lekari će ga danas zvanično izmeriti, ali se već zna da je visok tačno 25,8 inča, što je ispod 66 centimetara, odnosno niži je od dosadašnjeg zvaničnog Ginisovog rekordera, Kolumbijca Edvarda Nina Hernandesa koji je visok 27 inča, što je 70 centimetara.
Nepalac je takođe i najlakši 18-godišnjak, jer teži svega 5,5 kilograma. Na rođenju je imao samo 600 grama.
„Ja sam veoma srećan čovek”, izjavio je Magar agenciji AP, koja dodaje da bi on od iduće godine trebalo da bude imenovan za nepalskog ambasadora dobre volje, povodom nacionalne „Nepalske godine”.
Tanjug
    </div>
    <div id="kultura">
Akvareli Miodraga B. Protića u Grafičkom kolektivu
BEOGRAD - Izložba akvarela Miodraga B. Protića, pod nazivom „Akvarel kao znak, simbol, put ka celini”, biće otvorena 18. oktobra u Galeriji Grafičkog kolektiva u Beogradu.
Izložbom u Grafičkom kolektivu, čiju je aktivnost tokom decenija pratio i podržavao, Protić (1922) prvi put predstavlja samo svoje akvarelne crteže, najavljeno je iz te galerije.
Protić deluje kao slikar, autor je značajnih studija o umetnosti i osnivač i dugogodišnji direktor Muzeja savremene umetnosti u Beogradu.
U svojim stvaralačkim istraživanjima taj slikar je najčešće polazio od skica i crteža koje su za njegovo slikarstvo bitni kao vrsta idejnog ključa; po prirodi stvari, ostali su neizlagani i u senci njegovog slikarskog dela.
Ti akvareli su, kako su istakli organizatori izložbe, značajni kao svojevrsna baza podataka jer fokusiraju „problem iznutra” markirajući put od primarne ideje do njene slikarske realizacije.
Beta

„Zoranov brk” Predragu Ejdusu
ZAJEČAR - Predrag Ejdus je dobitnik nagrade „Zoranov brk” na 19. pozorišnom festivalu u Zaječaru „Dani Zorana Radmilovića”.
Ejdus je sinoć dobio tu nagradu za glumačku bravuru u predstavi „Pokojnik”, Narodnog pozorišta iz Beograda.
Festival će večeras biti nastavljen predstavom Ateljea 212 „Čekaonica”.
Posle predstave je promocija knjige Milana Cacija Mihailovića „Uspomenar II”, a odlomke iz knjige čitaće Aljoša Vučković i Petar Mihailović.
Tanjug
    </div>
    <div id="sport">
ITF: Ne brinemo za bezbednost tokom finala u Beogradu
RIM – Međunarodna teniska federacija (ITF) proveriće bezbednosne mere pri organizaciji finalnog meča Dejvis kupa između Srbije i Francuske u Beogradu, ali ne očekuje izmene planova, uprkos divljanju srpskih huligana u Đenovi.
"Proverićemo situaciju sa Teniskim savezom Srbije, ali nemamo posebnih briga", rekao je danas predsednik ITF-a Frančesko Riči Biti italijanskoj novinskoj agenciji ANSA.
Riči Biti je naveo i da Teniski savez Francuske nije imao nikakve zahteve pred duel sa Srbijom, koji će se igrati od 3. do 5. decembra.
Bezbednosna situacija u Srbiji ispitivaće se zbog nereda koje su srpski huligani pravili pre, tokom i posle prekinute utakmice fudbalske reprezentacije sa Italijom u utorak kvalifikacijama za Evropsko prvenstvo 2012. godine.
Dva dana ranije desničarke organizacije i huliganske grupe pravile su i nerede po Beogradu gde su pokušali da napadnu učesnike Parade ponosa.
"Mogu da govorim samo iz ličnog iskustva, a ove godine sam dva puta bio u Beogradu. Prvo kada je Srbija u Fed kupu izgubila od Rusije sa 2:3, a zatim kada je u polufinalu Dejvis kupa pobedila Češku sa 3:2. U oba slučaja u Beogradu me je sačekao sportski spektakl sa 20.000 festivalski raspoloženih ljudi", naveo je Riči Biti.

"Republika": Platini neće izbaciti Srbiju
RIM - Tri dana posle nereda koje su u Đenovi napravili huligani iz Srbije, u Italiji se ne stišava bura i većina medija traži da se nacionalni tim Srbije isključi iz kvalifkacija za prvenstvo Evrope, ali ima i onih koji smatraju da će ključnu ulogu ponovo odigrati politika.
Predsednik Evropske fudbalske unuje (UEFA) Mišel Platini izjavio je da je bio zgrožen onim što je video na stadionu u Đenovi i dodao da neće biti nikakve tolarencije kada je takvo nasilje u pitanju.
Neki italijanski mediji, međutim, smatraju da će Srbija biti kažnjena samo gubitkom bodova u utakmici protiv Italije i zabranom igranja na svom terenu, zbog toga što će Platiniju biti potreban glas Srbije na predsedničkim izborima naredne godine.
"Utakmica će biti registrovana 3:0 za Italiju, a Srbija će najverovatnije naredne tri utakmice kao domaćin morati da igra u inostranstvu pred praznim tribinama. Neće biti isključena iz kvalifikacija iz političkih razloga", piše La Republika.
U tekstu se dodaje da je posle katastrofe na Hejselu Engleska izbačena iz svih takmčenja, ali samo zbog toga što je UEFA postigla takav dogovor sa vladom Margaret Tačer.
"Nešto slični bi moglo da se dogodi i sada, ali Platini to neće tražiti, jer će naredne godine biti održani izbori za predsednika UEFA, pa bi isključivanje Srbije bila preteška odluka", piše La Republika.

Uefa: Krivicu snosi i domaćin utakmice
NION – Portparol Uefe Rob Fokner je izjavio da odgovornost za incidente na stadionu ima i fudbalski savez koji organizuje utakmicu i koji treba da garantuje bezbednost na stadionu, javlja Ansa.
„Osim onih koji izazivaju incidente, pravila Uefe predviđaju da odgovornost ima i Fudbalski savez koji organizuje utakmicu i koji mora da garantuje bezbednost na stadionu i nadgleda tok meča”, rekao je Fokner povodom incidenta na stadionu Luiđi Fereris u Đenovi.
Portparol Uefe je, kako prenosi Slobodna Evropa, rekao je da još ne može da predvidi rezultat istrage koju će sprovesti disciplinska komisija, ali je podsetio da pravila te organizacije predviđaju sankcije za takve incidente ne samo za navijačke grupe, već i za fudbalski savez zemlje domaćina, koji „nije na odgovarajući način obezbedio javni red”.
„Uefa će, da bi utvrdila tačnu podelu odgovornosti, uzeti u obzir niz elemenata među kojima i eventualnu razmenu informacija između dva saveza o mogućim namerama navijačkih grupa”, rekao je Fokner.
Šef policije Antonio Manganeli je u međuvremenu podneo izveštaj o incidentima na utakmici Srbija - Italija ministru unutrašnjih poslova Robertu Maroniju, u kome ocenjuje da „italijanska policija ne snosi nikakvu odgovornost” za nerede.

Šangaj: Đoković u četvrtfinalu
Najbolji srpski teniser Novak Đoković pobedio je 31. igrača sveta Rišara Gaskea iz Francuske sa ubedljivih 2:0 (6:1, 6:1) i plasirao se u četvrtfinale turnira u Šangaju.
Naredni protivnik Đokovića biće Španac Giljermo Garsija-Lopes, 35. teniser na ATP listi, koji je u trećem kolu savladao sedmog nosioca Tomaša Berdiha iz Češke sa 2:0 (7:6, 6:3).
Nagradni fond turnira Masters serije u Šangaju iznosi 3.240.000 dolara, a titulu brani najbolji teniser sveta Rafael Nadal iz Španije.
Đoković će pokušati da osvoji treći ovogodišnji turnir, pošto je prošle nedelje odbranio titulu u Pekingu, a ranije i u Dubaiju.
    </div>
    <div id="kolumna">
Penzije će za zaradama još više zaostajati
Nastavak reforme sistema penzijskog i invalidskog osiguranja je neophodan, a na to nam ukazuju brojni činioci ekonomskog i demografskog karaktera. Verovatno najbolji pokazatelj neophodnosti nastavka reforme sistema penzijskog i invalidskog osiguranja je nepovoljan odnos između broja zaposlenih i broja penzionera. U Republici Srbiji, statistički posmatrano, na jednog penzionera dolazi svega 1,4 zaposlena.
Od ostalih problema koji postoje u sistemu penzijskog i invalidskog osiguranja ističemo, pored ostalih: izbegavanje plaćanja doprinosa, postojanje visokog udela ,,sive ekonomije”, relaksirani uslovi penzionisanja koji su postojali prethodnih godina i dr.
Neophodna je celovita reforma sistema penzijskog i invalidskog osiguranja, čija dva osnovna cilja treba da budu: 1) obezbeđivanje dugoročne samoodrživosti sistema (fiskalna održivost) i 2) zaštita životnog standarda sadašnjih i budućih penzionera (tzv. adekvatnost penzija).
U prethodnih deset godina u Republici Srbiji su registrovana tri ,,talasa” reformi sistema penzijskog i invalidskog osiguranja, i to: 2001. (izmene i dopune tadašnjeg saveznog zakona), 2003. (donošenje važećeg zakona) i 2005. godine (izmene i dopune važećeg zakona).
Osnovni nedostatak, po našem mišljenju, sadašnjeg, četvrtog ,,talasa” reformi sistema penzijskog i invalidskog osiguranja jeste u njegovoj isključivoj usredsređenosti na rashodnu stranu, odnosno na smanjenje učešća rashoda za penzijsko invalidsko osiguranje u bruto domaćem proizvodu, sa sadašnjih 13 na deset odsto u 2015. godini. Prihodna strana nije predmet razmatranja, i pored činjenice da postoji veoma visoko učešće transfera iz budžeta u strukturi ukupnih prihoda Fonda PIO (46,7 odsto u 2009. godini).
Fiskalna stabilnost penzijskog sistema ne može se ostvariti samo promenama na rashodnoj strani.
Od više grupa pitanja koja su predmet sadašnje reforme sistema penzijskog i invalidskog osiguranja, u prvi plan je proizišlo pitanje usklađivanja (indeksacije) penzija. Naime, prema Predlogu zakona o izmenama i dopunama Zakona o penzijskom i invalidskom osiguranju, od 2011. godine penzije će se usklađivati prema formuli koja uključuje indeks rasta potrošačkih cena i procenat rasta bruto domaćeg proizvoda, s tim što će se u 2011. i 2012. godini, pri usklađivanju penzija, u obzir uzimati polovina rasta BDP-a, a od 2013. godine procenat rasta BDP-a iznad četiri odsto. Koliko je nama poznato, primena stope rasta BDP-a pri usklađivanju penzija nije prisutna u međunarodnoj praksi, a kada je o Srbiji reč u vezi sa BDP-om postoje i problemi u vezi sa metodologijom obračuna, neažurnošću, odnosno kašnjenjem u objavljivanju podataka, nepostojanjem odgovarajuće povezanosti prihoda penzijskog sistema sa rastom BDP-a i dr. Iz ugla fiskalne održivosti penzijskog sistema, uključivanje procenta rasta BDP-a u formulu za usklađivanje penzija može se oceniti kao logično, međutim to nije slučaj kada je reč o adekvatnosti penzija, kao isto tako važnom cilju reforme.
Predloženi način usklađivanja penzija negativno će se odraziti kako na rast penzija sadašnjih penzionera tako i na visinu penzija budućih penzionera. Neminovno će doći do smanjenja tzv. stope zamene, koja predstavlja odnos između iznosa prve penzije i poslednje zarade.
Mišljenja smo da se, kada je u pitanju usklađivanje penzija, treba vratiti na tzv. švajcarsku formulu (usklađivanje ,,pola-pola” sa troškovima života i sa kretanjem zarada), bilo da taj povratak bude postepen (postepeno povećanje pondera zarada) bilo trenutan. Svaka formula za usklađivanje penzija, ukoliko u sebi ne uključuje određeni procenat rasta zarada, nije u interesu kako sadašnjih tako i budućih penzionera.
*Doktor nauka, zaposlen u Savezu samostalnih sindikata Srbije
    </div>
    <div id="magazin">
Seksi ples smerne hrišćanke
Sara Pejlin je neprekidno u kampanji a najviše naslova u novinama zarađuje joj dvadesetogodišnja ćerka Bristol koja je nedavnim seksi nastupom u šou-programu „Ples sa zvezdama” privukla pažnju i ozbiljnih američkih medija.
U crnom bodiju preko kog je nosila samo raskopčanu belu košulju, Bristol Pejlin je vrckala kukovima a publika je stekla utisak da se sa plesnim partnerom više mazila nego što je igrala. Na kraju mu je strgla majicu dok su njeni otac i majka frenetično aplaudirali iz publike.
„Ples sa zvezdama” pruža šansu poznatim ličnostima da se zajedno sa profesionalnim plesačima takmiče u salsi, tangu, valceru... Žiri nije bio oduševljen sposobnostima Bristol Pejlin i, kako prenosi „Hafington post”, dao joj je 32 od 60 poena.
Plesala si isuviše seksi, sasvim nepotrebno, bila je njihova ocena.
Mediji su jedva dočekali priču kojom se još jednom dokazuje da porodica Pejlin jedno govori na političkim skupovima a sasvim se drugačije ponaša u svakodnevnom životu.
Bivša guvernerka Aljaske i kandidatkinja za potpredsednicu Amerike 2008. poznata je kao krajnje konzervativna republikanka koja se žestoko zalaže za hrišćanske vrednosti. Usred trke za drugi najbolji posao u Vašingtonu njena maloletna ćerka je priznala da je u drugom stanju pa su Pejlinovi prigrlili njenog dečka i vršnjaka Levija Džonstona trudeći se da izgledaju kao velika srećna porodica.
Sara Pejlin je izgubila izbore a nešto kasnije i zeta. Par se rastao ubrzo posle rođenja deteta. Otpočeo je medijski rat. Levi je govorio za Saru Pejlin da je pokušavala da ga kontroliše i smesti iza brave. Bristol je uzvraćala da je on neodgovoran otac.
Drama se nastavljala. Samo što je Bristol tražila potpuno starateljstvo nad sinom Tripom, Levi se nag slikao za  ženski seks-magazin „Plejgerl”.
Teške reči donele su lak novac jer su za svako pojavljivanje u medijima i blaćenje druge strane Pejlinovi i Džonston dobijali novac. Džonston je zaradio 100.000 dolara i pre najvažnijeg honorara za „Plejgerl”.
Posle svih svađa par je stavio samo zapetu, pošto su se ovog leta verili najavljujući svadbu. Još se nije razgrabilo izdanje „Ju-Es viklija” na čijoj su se naslovnoj strani slikali sa malim Tripom kada je stigla nova informacija da su se opet rastali.
U međuvremenu Sara Pejlin je postala politički komentator konzervativne Foks televizije dok je Bristol plaćena da širom Amerike tinejdžerima drži predavanja o značaju apstinencije.
Iako je zagovornik uzdržavanja, Bristol je na podijumu delovala prilično slobodoumno.
 „Osećala sam se samouvereno”, kazala je za magazin „OK”.
Na početku šou-programa obećala je da će nositi smernu garderobu i stvarno je u jednoj od prvih emisija nosila dugačku lila haljinu. Kako je prelazila u naredne etape takmičenja na njoj se videlo sve manje odeće. U sledećem krugu nosila je mini crvenu haljinu bez rukava dok je u poslednjoj emisiji delovala kao da je zaboravila da se obuče.
Poznavaoci plesa kažu da njen nastup uzimaju za ozbiljno isto koliko i kandidaturu njene majke za potpredsednicu Amerike.
J. Stevanović

Nigde takvo nasilje kao u postsocijalističkim zemljama
Parade ponosa u zemljama zapadne Evrope prerasle su od borbe manjine za veća prava u prave ulične festivale sa sjajnom atmosferom, ali to ne znači da danas prolaze bez imalo protivljenja. I mada su u pitanju sasvim mirne demonstracije, u Mančesteru je nedavno pokrenuta inicijativa da se do sledeće godine zabrane ti „homofobični protesti“.
Učesnici ovogodišnjeg londonskog „prajda“ prodefilovali su pored grupe od dvadesetak hrišćanskih antigej demonstranata koji su nosili transparente sa biblijskim citatima. Jedan od demonstranata je preko megafona upozoravao učesnike da je to što rade „greh“.
Ista grupa „Hrišćanski glas“ imala je svoje predstavnike na gej paradi u Mančesteru, posle čega je gradsko veće pokrenulo inicijativu da se na sledećoj paradi zabrane homofobični protesti.
„Sastaću se sa organizatorima i policijom da se pobrinemo da sledeće godine ljudi ne moraju da slušaju ove zlobne, mržnjom ispunjene povike. Ovo je 2010, a ne 1950. i gej žene i muškarci ne bi trebalo da budu predmet ovakve mržnje“, rekao je za „Mančester ivning njuz“ Pet Karni, predstavnik gradskog veća Mančestera.
I u Belfastu su prošle godine hrišćani demonstrirali na paradi ponosa, ali su ih učesnici, njih oko 6.000, potpuno ignorisali.
Teško je, međutim, doći do informacija o tome kakve su bile prve parade ponosa u zemljama zapadne Evrope.
Linda Frajman, kopredsednica izvršnog odbora evropskog ogranka međunarodne organizacije za zaštitu gej i lezbijskih prava Ilga, koja je bila na beogradskoj gej paradi, rekla je da „nigde parade ponosa nisu počele kao festivalski događaji na koje smo sada navikli u gradovima kao što su London, Pariz, Berlin i Brisel“.
Ipak, u sedištu Ilge nisu mogli da nam obezbede podatke kakve su bile prve gej parade u pomenutim gradovima, jer se ne bave njihovim prikupljanjem, a organizacija postoji tek od 1996.
„Nažalost, nemamo te podatke. Prve gej parade u zapadnoj i severnoj Evropi nikada nisu imale karnevalsku atmosferu kao danas, ali nikada nisu bile tako nasilne i uznemiravajuće kao u bivšim socijalističkim zemljama“, odgovaraju u sedištu Ilge za Evropu.
„Uvek je bilo i još ima širom Evrope pojedinaca koji su protiv bilo kakvog poboljšanja za LGBT zajednicu. Oni se uvek pojavljuju i oglašavaju u vreme parada ponosa u gotovo svim zemljama. Nekad pribegavaju huliganstvu, ali nijedna zemlja zapadne i severne Evrope nikada nije doživela ništa slično onom što smo videli u Beogradu prošle nedelje i u drugim postsocijalističkim zemljama za poslednjih nekoliko godina“, kaže Juris Lavrikos, portparol Ilge za Evropu.
J. Kavaja
-------------------------------------------------
Madridska parada najveći gej događaj u Evropi
U Amsterdamu je prva gej parada održana 1996. i prerasla je u jedan od najuspešnijih događaja po tome kako je u društvu prihvaćena. Zabava traje čitave nedelje sa koncertima, uličnim žurkama i procesijom čamaca amsterdamskim kanalima. Pre dve godine i vlada je imala svoj čamac.
„Orguljo gej“, kako je poznata madridska parada ponosa, održava se od 1979. svake prve subote koja pada posle 28. juna. Prva gej parada je održana posle smrti generala Franka i sa dolaskom demokratije. Od tada joj podršku daju kompanije kao što su Majkrosoft, Gugl i Šveps, kao i nekoliko sindikata. Po podacima španske vlade ovaj događaj je prošle godine imao milion i po učesnika, što ga je učinilo najvećim gej događajem u Evropi.
Prva gej parada u Londonu organizovana je 1. jula 1972. i imala je oko 2.000 učesnika. Narednih godina njihov broj je rastao, a karnevalski karakter je dobila tek devedesetih.
J. J. K.
    </div>
    <div id="kolumna">
Ivan više nije heroj
Jak je pokušaj da se napravi poređenje slike sotoninog izvršioca Ivana Bogdanova (Đenova, 12. oktobra 2010, Italija–Srbija) sa slikom Željka Ražnatovića zvanog Arkan (Zagreb, 13. maja 1990, Dinamo Zagreb–Crvena Zvezda Beograd, generalna proba potonjih ratnih pohoda). Ali poređenja su nepotpuna i ovde postoji samo jedan zajednički element koji je sugestivan: dvadeset godina kasnije, fudbal je još način da se nastavi politika drukčijim sredstvima.
Arkan je bio signalna lampica koja je upozorila na ono što je ključalo duboko u utrobi vlasti u Beogradu, naoružana ruka nacionalfašističke politike gospodara Balkana iz onoga vremena Slobodana Miloševića, izvršioca jednog naširoko prihvaćenog projekta koji je predviđao stvaranje velike Srbije.
Ivan Bogdanov je nezaposlen, ponovo vraćen u otadžbinu, često boravi u zatvoru, manje ili više svesno on je krajnja tačka jedne ,,nemoguće misije”, očajničke i manjinske. Ali pazite: zbog toga ga ne treba potceniti, on je svakako nosilac nedaća.
U Srbiji je u toku finalna utakmica koja, kao i svaki niski udarac, može da nas ružno iznenadi ali ne treba da nas „izbaci iz šina” i promeni tok istorije koja izgleda kao da je već napisana. Veoma dugo su cvetale mafije čije su glavešine bile u institucijama, ili su sarađivale sa tajnim službama, ili bile u kontaktu sa vojskom u jednom vrtlogu koji je opstajao zahvaljujući ogromnim zaradama koje su rezultat pljačkanja tokom rata, ili trgovine drogom i oružjem, tako da je mafija ojačala međusobno čineći ustupke, u nerazdvojnom spoju lažnog poštovanja i prave delinkvencije.
Ratni sukobi su predstavljali zaštitničko okrilje, za slučaj opasnosti, koje je pravdano raznim izgovorima kao što je izolacija od strane međunarodne zajednice, koja je dobar izgovor da bi se odnegovala perverzna biljka ultranacionalizma.
Pad Miloševića, tačno pre deset godina, početak je tranzicije koja je komplikovanija za onoliko koliko je do vitalnih ganglija države stigao kriminal. Niko nije hteo da odustane od svojih koristoljubivih renti koje je pružala pozicija bez borbe.
U epohalnom sukobu onih koji gledaju u prošlost i onih koji zamišljaju Srbiju u budućnosti pao je od metka snajperiste i prvi ministar Zoran Đinđić (12. marta 2003), vojnici koji su bili odani novim kretanjima morali su da se susretnu sa ostacima JNA (bivša savezna vojska), nostalgičarima jedne prošlosti koja samo u njihovim glavama nije prošla. Tajne službe su živele pored takvih duplih ličnosti. Ipak, polako ali neminovno, presušilo je to ogromno jezero. Postoji još jedan veliki mafijaš, begunac za kojim je izdata poternica, čije je ime Darko Šarić, gazda kokaina, verovatno akter u lutkarskom pozorištu koji je povlačio konce „huligana” koji su poslati u Đenovu. Još postoje ostaci ultranacionalista koji sviraju „gusle” izolacije od ostatka sveta, ali oko njih više nema Srbije koja ih sledi. Ćutljiva većina, ona koja je tolerisala najveće negativnosti pozivajući se na princip da se ipak radi o „njenim sinovima”, sada okreće pogled ka Briselu i budućem ulasku u EU o kome će započeti pregovori 25. oktobra. Postoji nada da će ponovo trijumfalno ući u društvo nacija nakon što su je prethodne odluke i postupci doveli do mizerne sadašnje ekonomske situacije. Istraživanja registruju još uvek 58 odsto u korist mišljenja da treba ući u EU, što predstavlja veći procenat od onog koji su imale mnoge druge zemlje u trenutku ulaska, a koje su već u uniji. Pod predsedništvom Borisa Tadića izglasane su značajne reforme kao što je ona koja predviđa da od sledeće godine vojska, teški krst i poslastica, neće više biti obavezna već profesionalna.
Svakako nije sve rešeno. Ratko Mladić je još uvek u bekstvu dok Holanđani zahtevaju prvo da on bude uhapšen da bi dali O. K. za dolazak u Brisel. Iz njegovih dnevnika koji su predati sudu u Hagu prošlih meseci zaključujemo da postoji direktna odgovornost Srbije za pokolj u Bosni. Ekonomska kriza je imala još više odjeka u jednoj razrušenoj zemlji koja je već bila slaba. To je navelo pojedine mlade ljude kao što je Ivan Bogdanov da odu na barikade, u jednu pobunjeničku aritmiju kojoj nema opravdanja. Kada se vrati u Beograd, on i njegovi sledbenici, neće biti dočekani uz počasti, već će biti odvedeni u ćeliju jednog od zatvora.
Sve ovo zvuči pomalo besmisleno kada izgovaramo u ovom trenutku, gledajući slike iz Đenove i slike sa gej parade iz Beograda. Ali Srbija se, ako je dobro pogledate, promenila. Bilo je potrebno vreme, ali neće je zaseniti tetovaže jednog razularenog sina.
Điđi Riva
    </div>
    <div id="magazin">
Ivković: Mnogi mole Boga da odem
Ni mesec dana po okončanju Svetskog prvenstva u Turskoj još nema nagoveštaja da li će Dušan Ivković ostati selektor košarkaške reprezentacije Srbije. Iako praktično postoji opšti konsenzus da trofejni trener mora da nastavi započeti posao, osim nekih „probnih balona”, izjava da je najbolji, ali ne i jedini kandidat i da nam je potreban selektor honorarac na dva meseca u godini, niko od zvaničnika Košarkaškog saveza Srbije nije prozborio ni reč o „pitanju nad pitanjima” srpske košarke.
„Jedan sam od retkih trenera koji je odradio sve svoje ugovore, ali ovaj poslednji nisam jer imamo košarkašku organizaciju koja ne može da plati profesionalnog trenera. Želeo bih da nastavim, naravno ako su u Savezu, koji ne postoji, zadovoljni mojim radom” – govorio je Ivković o daljim reprezentativnim planovima 12. septembra kada je spuštena zavesa na Mundijal u Turskoj.
U međuvremenu, Ivkoviće je stupio na novu dužnost u Olimpijakosu, a stiče se utisak da je sve manji prostor za dogovor s KSS.
– Jedino što je izvesno je da sam trener Olimpijakosa, skoncentrisan na veliki posao koji me očekuje u klubu. Ne bih da otvaramo temu o tome da li ću i dalje voditi naš državni tim jer u ovom trenutku ne postoje dodirne tačke sa ljudima koji o tome odlučuju. U KSS nastavljaju da rade na način zbog kog sam bio primoran da ponovo odem iz Srbije iako sam bio ubeđen da ću s reprezentacijom završti trenersku karijeru. Ni sa kim nemam kontakt, a uskoro ću poslati izveštaj Izvršnom odboru o učešću na Svetskom prvenstvu u Turskoj – istakao je Ivković.
Oni koji ga bolje poznaju znaju da iza svega što je prethodilo ovakvom ishodu ne stoji novac, uprkos činjenici da mu je KSS ostao dužan devet plata, plus premije.
– Mnogi mole Boga da odem, to je jasno. U jednom su uspeli, više nisam u Savezu, a da su pokazali bar malo volje i želje ne bi mi palo napamet da idem iz zemlje. Mogli su da daju bar jednu platu i predlože bar neku dinamiku, pokažu elementarno poštovanje prema onom što sam radio. A kad smo već kod novca, nadam se da će imati toliko morala i isplate dugovanja do kraja godine, kako su i obećali – naglasio je trofejni stručnjak.
Žal za nezavršenim poslom i odnosi u našoj košarci, ono je što ga mnogo više pogodilo.
– Ima sposobnih ljudi, nekadašnjih asova koji su spremni da rade i ozbiljnih sponzora, ali ne žele to u ovakvom sistemu i s ljudima koji godinama drže pozicije, a malo toga su uradili. Dovoljno je da podsetim da nije održana Skupština, nema dogovora o Registracionom pravilniku, sistemu takmičenja, promeni Statuta... Očigledno da nekom odgovara ovakvo stanje – objasnio je Ivković.
U sredu je s Olimpijakosom imao „vatreno krštenje” u zvaničnom premijernom meču, u nacionalnom kupu. Slavio je u Lamiji protiv učesnika Evrokupa Paneliniosa (85:57), ali ni u Grčkoj nije sjajna košarkaška klima. Sutra bi trebalo da počne prvenstvo, ali mala je verovatno da će do toga doći. Sindikat igrača koji je izuzetno jak (kod nas i ne postoji), doneo je odluku na Skupštini da nema košarke dok se ne izmire dugovanja iz prošle sezone i dok se ne uplati osiguranje za igrače iz Druge lige.
– Treniramo i čekamo odluku. Iako iz ministarstva za sport i košarkaške federacije stižu uveravanja da će sve biti isplaćeno, igrački sindikat je čvrst u stavu da sezona neće početi dok pare ne legnu na račun. Ne smem ni da zamislim kakav bi problem nastao ukoliko sezona ne počne na vreme, kako u ionako zgusnutom kalendaru takmičenja koji diktiraju Fiba i Uleb pronaći dodatne termine.
Iako je na premijeri protiv Paneliniosa tim iz Pireja ostvario ubedljivu pobedu, Ivković nije zadovoljan igrom.
– Radimo dobro, ali daleko smo od forme planirane pred početak Evrolige. Tim je prilično izmenjen, potrebno je vreme da se naviknemo jedni na druge i da uvedem igrače u sistem. Ovo je četvrta nedelja od mog dolaska, a zbog situacije u grčkoj košarci mnogo vremena sam utrošio na razne sastanke. Poznato je da su minuli šampionat potresali sukobi i skandali, da finalni meč za titulu nije ni završen. U akciji su svi akteri, od predsednika klubova, sudija, trenera i igrača i tražimo model koji će da vrati košaru u prvi plan – rekao je Ivković.
Naravno, kao trenerima dva najuticajnija kluba, a uz to i dobrih prijatelja, od Dušana Ivkovića i Željka Obradovića se u najmanju ruku očekuje uloga mirotvoraca.
– Na jednom od sastanaka Željko je bio konkretan, zatražio je da se nasilje suzbije oštrim merama, da se svako bacanje flaše ili bilo kog opasnog predmeta na parket, sankcioniše prekidom utakmice. Razumem ga jer je pretrpeo strahote, često bio meta navijača, ali neće to moći u Grčkoj baš tako lako da se vrati u normalu. To je državni, pre svega sociološki, pa tek onda košarkaški problem, a uloga koju su nam namenili preveliko breme. Jedino za šta sam spreman da odgovaram je ponašanje mojih igrača i članova tima – konkretan je Ivković.
Mirko Stojaković
    </div>
    <div id="sport">
Neumoljivi Đoković
„Dobra forma mi omogućuje da i u sledećim mečevima igram ovako”, kazao je naš najbolji teniser Novak Đoković, drugoplasirani na svetskoj listi, pošto je bio neumoljiv protiv Francuza Rišara Gaskea (31. mesto) u trećem kolu na turniru iz masters serije u Šangaju. Pregazio ga je sa 6:1, 6:1. Meč s bespomoćnim protivnikom trajao je samo 58 minuta.
Nedugo zatim naš as je startovao i u igri parova s Izraelcem Jonatanom Erlihom, s kojim je na travi u Kraljičinom klubu u Londonu uoči Vimbldona osvojio svoju jedinu titulu u dublu. I opet su preslišani Francuzi. Njih dvojica, kao da igraju zajedno na svakom turniru, očitali su lekciju Žou Vilfridu Congi i Mišelu Lodri sa 6:3, 6:1. Danas su im protivnici drugi nosioci Nenad Zimonjić i Kanađanin Danijel Nestor, čija se uspešna saradnja bliži kraju. Ko pobedi, sastaće se s Poljacima Marijušom Firstenbergom i Marćinom Matkovskim.
Kako je Đoković igrao protiv Gaskea, ne piše se danas dobro ni Špancu Giljermu Garsiji Lopezu (35), iako je u životnoj formi, što je potvrdio i pobedom protiv Čeha Tomaša Berdiha (7) u osmini finala sa 7:6 (7:4), 6:3. Meč počinje oko 10 časova. Naš teniser ga je savladao u sva tri međusobna susreta. Igrali su i na šljaci i na vimbldonskoj travi i na tvrdoj podlozi, na kojoj je bio njihov poslednji duel, u prvom kolu u Dubaiju početkom ove sezone (6:4, 6:4), gde je Đoković i trijumfovao. Posle teniskog časa Gaskeu naš as je rekao i sledeće:
– Od samog početka sam nametnuo visoki ritam, s kojim moj protivnik nije mogao da se nosi. Zbog moje neprestane napadačke igre nije imao nikakve šanse da se vrati u meč. Veoma sam zadovoljan. Smatram da sam bio odličan u svim elementima igre.
Kad Đoković ovako puca od samopouzdanja, onda je četvrtfinale s Garsijom Lopezom samo usputna stanica ka duelu sa Švajcarcem Rožeom Federerom (3) u polufinalu. Bila bi to poslastica za domaću publiku, ali švajcarskog asa čeka mnogo teži posao u sledećem meču nego našeg tenisera. Protivnik mu je najbolji švedski igrač Robin Soderling (5), koga i jedina pobeda u 14 međusobnih susreta, u četvrtfinalu ovogodišnjeg „Rolan Garosa”, može da osokoli i nadahne, iako se Federer postavio kao gazda na terenu u potonjem duelu, u četvrtfinalu nedavnog Međunarodnog prvenstva SAD. Švedski teniser je u trećem kolu pobedio Španca Davida Ferera (10) sa 7:5, 6:4, dok je Švajcarac bio uspešniji od Italijana Andreasa Sepija (58) sa 6:3, 6:4.
Druga dva četvrtfinalna para su: Endi Marej (Velika Britanija, 4) – Conga (13), Jirgen Melcer (Austrija, 12) – Huan Monako (Argentina, 41). Melcer je priredio veliko iznenađenje, pošto je savladao najboljeg tenisera na svetu Španca Rafaela Nadala sa 6:1, 3:6, 6:3. Bila je to deseta pobeda vodećeg austrijskog igrača u 53 susreta s igračima koji su iz prvih deset na listi, a jednu od njih je ostvario u četvrtfinalu „Rolan Garosa” ove godine protiv Đokovića, tada trećeg „reketa” sveta, uprkos vođstvu našeg asa s 2:0 u setovima.
Kada ga je Viktor Troicki savladao prošle nedelje u drugom kolu u Tokiju, činilo se da je završni turnir za osam najboljih tenisera u sezoni, u londonskoj dvorani „O2” (21-28. novembar), nedostižan cilj, ali u smiraj godine Melcer i dalje ima šansu da se domogne finalnog takmičenja. Bio bi tako prvi teniser posle Španca Emilija Sančeza (1990) koji bi učestvovao i u singlu i u dublu. Austrijanac se s Nemcem Filipom Pečnerom automatski kvalifikovao čim su nasledili Zimonjića i Nestora na tronu Vimbldona.
G. A.
-----------------------------------------
Poraz Tipsarevića u igri parova
Janko Tipsarević i Brazilac Tomaš Beluči su izgubili u drugom kolu u igri parova u Šangaju od trećih nosilaca Austrijanca Jirgena Melcera i Indijca Leandera Paesa sa 6:3, 6:3. Njihovi protivnicu u četvrtfinalu su Indijac Rohan Bopana i Pakistanac Kureši. Uspešniji se sastaju s pobednicima meča blizanaca Boba i Majka Brajana iz SAD, najboljeg dubla na svetu, i Čeha Františeka Čermaka i Slovaka Mihala Mertinjaka, sedmih nosilaca.
Ivanovićeva danas u četvrtfinalu u Lincu
Ana Ivanović (29. na svetskoj listi) ušla je u četvrtfinale u dvorani u Lincu, pošto je u drugom kolu savladala Čehinju Barboru Zahlavovu Stricovu (58) sa 6:3, 6:2. Bio je to njihov prvi međusobni

Stojković pod zaštitom telohranitelja
Čuvar mreže naše fudbalske reprezentacije Vladimir Stojković, golman Partizana, posle nemilih događaja u Đenovi dobio je od države danonoćno obezbeđenje. „Crno-beli” su, kao što se i očekivalo, tražili zaštitu svog prvotimca, kome je pre utakmice s Italijom bio i život ugrožen. Trojica krupnih i snažnih mladića su dobili zaduženje da neprestano budu uz Stojkovića za ne daj bože. Partizanov golman, inače, deluje potpuno mirno i staloženo, pa je na jučerašnji trening došao nasmejan i veoma raspoložen, odajući utisak da su problemi koji su ga pratili ovih dana prošlost. Dobio je punu podršku saigrača. Dokle će biti pod zaštitom, ostaje da se vidi, ali u svakom slučaju biće mu zagarantovana svaka sloboda.
Partizan će zbog obaveza u Ligi šampiona večeras (18 časova) odigrati meč sa Smederevom. Biće to dobra prilika pred put u Portugaliju, na susret s Bragom, a nakon dvonedeljne pauze, da trener Stanojević isproba neke varijante. Ipak, jedno od glavnih pitanja, upućeno mladom stručnjaku, bilo je: hoće li braniti Stojković. Predsednik Đurić i trener Stanojević su obavili razgovor sa svojim golmanom. Čini se da je sve u najboljem redu.
– Razgovarao sam sa našim čuvarom mreže više puta i dobio potvrdan odgovor da je potpuno spreman da stane na gol. Stojković mi je takođe kazao da ne vidi ni jedan razlog zbog kojeg ne bi branio – kazao je Stanojević.
Rukovodstvo kluba je radi mira donelo odluku, da treninzi budu zatvreni za javnost, najverovatnije sve do odlaska ekipe u Bragu.
– Ne postoji nikakva negativna energija na našim treninzima, iako ni jednom sportisti nije sve jedno kada vidi šta se dogodilo njegovom kolegi. Stojkoviću je potrebna prećutna podrška, ne vidim kakva je druga moguća. Samo tog momka podržati pozitivnom energijom, ne rečima, nego delom – smatra trener „crno-belih”.
I pored velikih kadrovskih problema u Humskoj očekuju osvajanje novih bodova večeras protiv Smederava.
– Imamo problem sa povređenim igračima. Brazlac Kleo sigurno neće igrati kao ni Krtajić, dok se Miljković i Boja osećaju mnogo bolje, istakao je Stanojević.
Trener prvaka najavljuje da će od starta igrati Almami Moreira.
– Moreira će biti starter, naglasio je trener šampiona pred meč sa Smederevom.
Dragan Todorović

Zvezda spremna za derbi
Predsednik Crvene zvezde Vladan Lukić izjavio je da je užasnut onim što su navijači Srbije uradili u Đenovi, kada su prekinuli fudbalsku utakmicu protiv Italije i da je to najveća sramota u istoriji srpskog fudbala. Povodom tih ružnih slika i nemilih scena na Apeninskom poluostrvu, ali i prethodno velikih nereda i žestokih sukoba protivnika „Parade ponosa” s policijom u Beogradu, mnogi sada polemišu da li je bolje da se odigra ili odloži, predstojeći 139. prvenstveni „večiti derbi”, koji je na programu 23. oktobra na „Marakani”.
Upravni odbor Crvene zvezde je već odredio cene ulaznica (od 500 do 1.000 dinara), ali je veću pažnju, ipak, privuklo uklanjanje stolica s južne tribine našeg najvećeg stadiona, inače rezervisanoj za najvatrenije pristalice najljućeg rivala Partizana. Zvezdin menadžer za bezbednost Ivan Petrić, pojasnio je da je ta akcija započeta pre izvesnog vremena isključivo iz bezbednosnih razloga i da nema nikakve veze s poslednjim dešavanjima.
– Stav Crvene zvezde je da derbi mora da se odigra i mi smo potpuno spremni, iako nas prethodno prekosutra očekuje gostovanje u Lučanima protiv Slobode Point Sevojna. Neodigravanje utakmice bi značio veliki poraz za fudbalsku organizaciju i samo društvo u Srbiji – naglasio je u razgovoru za „Politiku” generalni sekretar Crvene zvezde Andrija Kleut i dodao: – Zato je bolje da sačekamo da prođe ova nedelja, da se smiri situacija i da svi zajedno učinimo sve da sa naše najveće fudbalske svetkovine pošaljemo lepu sliku u Evropu i svet. Uvereni smo da je to moguće, a da iskreno ne verujemo u to, onda bi se izgubio svaki smisao, kao i budućnost najpopularnijeg svetskog sporta u našoj zemlji.
Kleut je kazao da u Crvenoj zvezde ne spajaju ono što se dogodilo u Đenovi, s onim što je bilo u Beogradu i da to za nikoga u Srbiji ne može da bude alibi za eventualno odlaganje derbija.
– Preduzimamo sve mere kako bi organizacija derbija na našem stadionu protekla bez incidenata i u najboljem redu. Razgovaramo s predstavnicima državnih organa, policije, zajednice superligaša, a sastaćemo se i s ljudima iz Partizana. Zaista, ništa ne želimo da prepustimo slučaja i sve službe našeg kluba iz sektora bezbednosti su maksimalno aktivne – rekao je Kleut.
Međutim, uklanjanje stolica s južne tribine i smanjenje kapaciteta na tom delu stadiona, privuklo je veliku pažnju u ovdašnjoj javnosti.
– Nažalost, većina novinara tek povremeno dolazi na naš stadion, a da su stalno tu, videli bi da smo stolice počeli da uklanjamo još pre mesec dana. Podsetio bih da su stolice baš u tom delu korišćenje za sukobe navijača na nedavnoj utakmici kvalifikacija za prvenstvo Evrope: Srbija – Slovenija, a na prošlom derbiju navijači Partizana su uništili oko 5.000 stolica i pričinili materijalnu štetu od oko 50.000 evra. Stolice smo počeli da skidamo i zbog predstojeće rekonstrukcije stadiona, ali svakako i iz bezbednosnih razloga pred derbi, kako bismo sprečili da se koriste u mogućim sukobima, kao i da se pričini nova šteta – pojasnio je Andrija Kleut.
L. Delić
-------------------------------------------------
Na „Marakani” žele pune tribine
Na pitanje: Kakav je stav Crvene zvezde o najavama da bi derbi eventualno mogao da bude odložen ili odigran pred praznim tribinama, portparol „crveno-belih” Marko Nikolovski, prenoseći stav Zvezdinog rukovodstva, u ime kluba je izjavio:
– Crvena zvezda je odlučno protiv toga. Mi u klubu želimo da se igra derbi i to pred navijačima, pred punim tribinama i da sve na kraju bude praznik fudbala. Ne sme da se dogodi da huliganizam pobedi sport. Nama, kao domaćinima, narednih dana predstoje mnogi sastanci sa svim relevantnim institucijama, koje su i prethodnih nekoliko decenija učestvovale u zajedničkoj organizaciji derbija i koje sve zajedno snose odgovornost. Nadamo se da ćemo na kraju postići dogovor.
Želimo da se igra i hajde i da ovaj derbi organizujemo kao i 138 prethodnih.
    </div>
    <div id="kultura">
Mračni tunel tranzicije
„Rođeni u YU” Dina Mustafića je predstava istraživačke forme, nije izgrađena na osnovu stabilnog, unapred zadatog dramskog teksta, već je tekst nastao u procesu stvaranja predstave, na osnovu realnih, autobiografskih detalja iz života aktera. Dramaturški tim čine Milena Bogavac, Maja Pelević, Filip Vujošević, Božo Koprivica, Miloš Krečković. Njihove misli, sećanja i osećanja povodom života u Jugoslaviji, kao i o postjugoslovenskom vremenu, stvaraju živi mozaik, estetski oblikovan dokument društva koje se postepeno rasipalo, dok sasvim nije nestalo, pretvorivši se u raspršenu prašinu koja je otvorila rane i stvorila plodno tlo za rađanje beskrajne nostalgije.
Scena stilizovano predstavlja nekakav tunel, što je metaforički potentno rešenje koje se može razumeti kao znak društvene izolovanosti, zakopanosti, permanentnog boravka u stanju tranzicije, strašno mračne, gušeće (scenograf Dragutin Broz, kostimografi Maja Mirković i Biljana Tegeltija). Glumci Marko Baćović, Slobodan Beštić, Predrag Ejdus, Mirjana Karanović, Anita Mančić, Branka Petrić, Anđelika Simić, Milena Vasić i Radovan Vujović, jedan po jedan, izlaze na scenu, sedaju na stolice i govore lične ispovesti, autentična sećanja na lepe i tople, kao i na ružne i bolne, momente života u (post)Jugoslaviji. Oni ne ulaze u neke likove, već govore neposredno, glumac i lik su, u tim ispovestima, izjednačeni. U pojedinim scenama, monološke iskaze dopunjuju drugi glumci koji predstavljaju okruženje, na primer članove njegove/njene porodice, vrlo stilizovano date, infantilno, do grotesknosti, čime se uspostavlja i kritički odnos prema igri. Kombinacija realizma i automatizovane stilizovanosti glume stvara više značenja, gradi različite slojeve, komunicira i sa emocijama i sa intelektom gledaoca. Glumci se sećaju svojih prvih putovanja na more, prvih zaljubljenosti, filmova koje su voleli, časopisa na kojima su odrasli, ali i veoma bolnih trenutaka:  prodiranja otrovnih talasa nacionalizama koji su brutalno sahranili niz prijateljstava i ljubavi, doveli do nemogućnosti povratka u dom, cepanja identiteta i teške krize povodom uspostavljanja novog sistema vrednosti. Scene su kratke i efektne, brzo se smenjuju, što je sve praćeno muzikom koja bitno naglašava preplavljujuća osećanja (kompozitor Vladimir Pejković). Posebno su upečatljiva, emotivno snažna, sećanja Branke Petrić na život sa Bekimom Fehmiu, Anite Mančić na snimanje filma u Vukovaru, itd.
Predstava je, na premijernom izvođenju, izazvala izvanredne reakcije publike, nesvakidašnje dirljivo prepoznavanje, pa i katarzu. Na početku, kada ansambl peva himnu „Hej, Sloveni”, svi gledaoci su momentalno ustali sa svojih sedišta i otpevali himnu zajedno sa glumcima. To zajedništvo između izvođača i publike, povezivanje kroz igru i pesmu, neposrednost komunikacije, zaista su specifičnosti koje teatar treba da koristi. U tom smislu, izbor ove dokumentarističke forme verovatno je najadekvatniji način prilaska temi, put do direktnog suočavanja sa duhovima prošlosti, do egzorcizma, što je preduslov za nastavak života. Tu bitnu ideju, na kraju predstave, uzbudljivo izražava Mirjana Karanović, emotivno se potpuno ogoljavajući, kroz tu ekspresivnu metaforu o potrebi da se mrtvi sahrane i da se nastavi dalje. Treba se iskobeljati iz ovog tunela, iz mraka ili veštačkog svetla, iz ustajalog vazduha, iz predugačkog međuvremena, iz ništavila tranzicije i izaći na prirodno svetlo, na sunce.
    </div>
    <div id="vesti">
Savet za nacionalnu bezbednost nadzirao sprovođenje navijača
MUP Srbije je od preksinoć, kada su u Srbiju počeli da stižu autobusi sa srpskim navijačima iz Đenove, do sada priveo 19 huligana – 11 u Batrovcima, osam u Horgošu. Akciju sprovođenja navijača iz Đenove nadzirao je Savet za nacionalnu bezbednost, koji je zasedao u sredu uveče. Na sastanku, koji je sazvao predsednik Srbije Boris Tadić, razmatrana je situacija nastala posle nasilja u nedelju u Beogradu, prilikom održavanja Parade ponosa, kao i nereda u Đenovi koje su izazvali navijači iz Srbije na fudbalskoj utakmici Italija–Srbija.
Ministar policije Ivica Dačić izjavio je da je do šest ujutro ukupno 529 navijača evidentirano na graničnim prelazima, a kroz krivičnu evidenciju prolazi 169 osoba. Prvi autobusi sa navijačima stigli su na državnu granicu sa Hrvatskom u sredu. Oko 150 navijača prelazilo je državnu granicu između Srbije i Hrvatske na prelazu Batrovci više od pet sati
U Italiji su uhapšena sedmorica ekstremista, dodao je Dačić, saopštivši njihova imena: Strahinja Tojagić, Vladimir Delić, Ivan Bogdanov, Danilo Janjić, Nikola Kličković, Goran Stanić i Nenad Radović.
Ivan Bogdanov, vođa ekstremnih srpskih navijača, koji je prekjuče uhapšen u Đenovi nakon izazivanja nereda na stadionu, izvinio se juče Italiji, rekavši da ne očekuje političke probleme između dve zemlje zbog tih događaja.
„Izvinjavam se Italiji i Italijanima. Nikada nam nije bio cilj da uništavamo vašu zemlju”, preneo je novinarima reči vođe ekstremnih navijača njegov advokat Đanfranko Pagano, koji ga je posetio u zatvoru u Đenovi.
On je kazao i da mu je Bogdanov rekao da je nacionalista, ali da ne pripada Arkanovim „tigrovima”.
Prema rečima advokata, Bogdanov mu je kazao da je do sukoba na stadionu došlo u znak protesta navijača protiv Fudbalskog saveza Srbije.
Kako navodi Ansa, Bogdanov će danas biti izveden pred sudiju, gde bi, prema sporazumu o priznanju krivice, mogao da dobije kaznu od dve godine zatvora i da odmah nakon toga bude proteran iz Italije.(/slika2)
U suprotnom, ako sudija odbije taj sporazum, Bogdanovu preti od jedne do četiri godine zatvora, a kazna bi mogla da bude i uvećana zbog otežavajućih okolnosti pod kojim je krivično delo izvršeno.
Vlada Srbije ocenila je na jučerašnjoj sednici da treba nastaviti „intenzivne aktivnosti državnih organa na suzbijanju organizovanog kriminala, ekstremističkih grupa i drugih organizacija koje pokušavaju da remete javni red i mir i ugroze bezbednost građana i imovine”.
U saopštenju izdatom posle sednice navodi se da je vlada zaključila da državni organi, u najkraćem roku, treba da izvedu pred lice pravde sve izgrednike i organizatore vandalskog ponašanja.
Ocenjeno je da je ukupna bezbednosna situacija u zemlji stabilna i da je policija profesionalno i u skladu sa zakonom zaštitila javni red 10. oktobra, tokom Parade ponosa, odnosno, kako se navodi u saopštenju, prilikom „prošlonedeljne eskalacije nasilja u Beogradu”.
R. H.
---------------------------------------------(/slika3)
Ko je zadržan u pritvoru
Dva dabldeker autobusa stigla su nešto pre 19 časova na međugranični prostor.
Navijači su pretresani od glave do pete. Svaka torba je otvarana, a autobus je pregledan više puta. Privedene osobe su odmah sa granice policijskim kombijima prebačene u policijsku upravu u Sremsku Mitrovicu.
Od granice sa Slovenijom, kroz Hrvatsku do Srbije, autobusi nisu stajali nigde iz bezbednosnih razloga.
Policijski pritvor u trajanju od 48 sati do sada je određen za 11 osoba koje su zadržane na graničnom prelazu Batrovci, zbog osnovane sumnje da su izvršile krivično delo nasilničkog ponašanja na sportskim priredbama.
Zadržani su: Aleksandar J. (30), Vladislav J. (23), Zoran P. (23) i Marko Ć. (27) iz Beograda, Aleksandar Z. (28), Vukašin K. (28), Miroslav N. (28), Mladen K. (24) i Nikola R. (25) iz Novog Sada i Marko M. (28) i Marko D. (26) iz Niša.
Na graničnom prelazu Horgoš sa Mađarskom su uhapšeni:
Vladimir V. (23), Marko K. (26), Stefan V. (25), Stefan S. (20), Branimir S. (26), Dragan O. (25) i Jevto J. (27) iz Beograda, kao i Čačanin Marko M. (33).
------------------------------------------------
BIA imala procenu o mogućem napadu na stranke i NVO
Direktor Bezbednosno-informativne agencije Saša Vukadinović rekao je da je BIA imala procene da bi protivnici Parade ponose mogli da napadnu sedišta nevladinih organizacija i političkih partija koje podržavaju održavanje parade i da je to navedeno u bezbednosnoj proceni tog skupa. „U granicama naših ovlašćenja mi pomažemo policiji oko identifikacije svih lica koja su pravila izgrede tokom i posle utakmice Italija – Srbija u Đenovi, i stojimo na raspolaganju državnim organima koji će, nadam se, nastaviti da procesuiraju sve osobe koje su divljačkim postupcima naneli ogromnu štetu ugledu Srbije”, zaključio je Saša Vukadinović

Engleski decenijski rat sa huliganima
Kolevka fudbalskog nasilja je Velika Britanija, zemlja u kojoj je i izmišljen najpopularniji sport na svetu. Bujanje huliganizma na ostrvskim stadionima i oko njih počelo je sredinom šezdesetih godina prošlog veka i postepeno se proširilo i na ostale evropske zemlje u većoj ili manjoj meri.
Tragedija na briselskom stadionu „Hejsel” 1985. kada je 39 Juventusovih navijača poginulo bežeći sa tribina pred naletom Liverpulovih pristalica, predstavljala je „dan de” u Engleskoj u borbi protiv svih onih koji svojim ponašanjem i delovanjem ugrožavaju većinu ostalih gledalaca i građana.
Ekonomija i promena zakona
U širem društveno-istorijskom kontekstu engleska borba protiv huligana bila je olakšana (ne i laka jer još i danas traje) pronalaskom nafte u Severnom moru i rešenošću premijera, prvo Margaret Tačer, a onda i Džona Mejdžora, da se ovakve stvari stave pod kontrolu države. Ili, dok je ekonomska situacija siromašnije Engleze „terala” da nezadovoljstvo teškim životom izražavaju nasilnim ponašanjem, uz odsustvo sinhronizovane akcije u sprečavanju izgreda, huliganski pokret je bujao. Sa poboljšavanjem standarda splašnjavalo je i ratničko ponašanje. Naravno, ni to samo po sebi ne bi bilo dovoljno da paralelno sa boljim život nije počela i država da se hvata u koštac sa gorućim problemom.
Fudbalska Evropa je posle „Hejsela” zabranila učešće engleskim klubovima u međunarodnim takmičenjima i „ostrvskih hordi” nigde nije bilo skoro šest godina.
Za vreme trajanja kazne Englezi su počeli da menjaju sopstveno zakonodavstvo raznim aktima 1986, 1989, 1991. (sankcionisano bacanje predmeta i na teren i na tribine, učestvovanje u nemirima, rasističko navijanje, utrčavanje na teren), 1999. (prvi put je uvedena zabrana prisustva utakmicama ranije označenih učesnika nereda), 2000. (kazne su proširene i na međunarodne duele, jer su pojedinci morali da u policijskim stanicama predaju pasoše koji bi im posle određenog vremena bili vraćani)...
Uporedo sa zakonima počeo je i „rad na terenu”. Specijalno obučeni policijski službenici infiltrirali bi se u navijačke grupacije, prateći iznutra dešavanja i skupljajući dokaze za buduće sudske procese. Svaki klub u premijer ligi dobio je svog policajca za vezu zaduženog da razmenjuje sve podatke sa ostalim kolegama na istim poslovima. Kasnije se saradnja razvila i među ostalim evropskim državama uoči važnih internacionalnih susreta ili takmičenja. U okviru Nacionalne kriminalističke obaveštajne službe (NCIS) 1992. formirano je „fudbalsko odeljenje” gde su se slivali svih operativni podaci. Analizirani su za svaki meč broj i reputacija i domaćih i gostujućih navijača, ranije utakmice ta dva kluba, važnost duela, obaveštajni podaci i tako se pravila bezbednosna i procena i mreža.
Radilo se i na poboljšanju bezbednosti gledalaca na stadionima tako što su od 1993, posle pogibije 96 Liverpulovih navijača na stadionu „Hilsborou” 1989, svi premijerligaški objekti i eliminisali „navijačke ograde” i postavili sedišta, tako da je stajanje ukinuto.
Kada su Amerikanci odahnuli
Razvojem tehnologije i postavljanjem sistema zatvorene televizije (CCTV) na stadionima, policajcima je olakšano praćenje sumnjivih osoba, kao i njihovo ponašanje na tribinama. Svi stadioni su dobili „kontrolne sobe” iz kojih je signalizirano gde su moguća „žarišta” i iz kojih je koordinirana odgovarajuća akcija. Korišćeni su oko stadiona i posebni automobili („hoolivan”), neka vrsta reportažnih kola, opremljeni video-kamerama, iz kojih je javljano šta se dešava na prilazima mestu odigravanja utakmica.
U Engleskoj, u periodu najžešće borbe protiv huligana, na udaru su se našli i mediji, naročito tabloidi, jer su senzacionalističkim napisima više promovisali ono šta rade izgrednici nego što su pisali o događajima vezanim za sport. Bilo je nemalo protesta da je to ograničavanje prava o slobodi izražavanja, ali država nije odstupala od svog čvrstog kursa.
Koliko su se godinama stvari pomerale „milimetar po milimetar” vidi se i iz izjave Alena Rotenberga, predsednika Organizacionog komiteta mundijala u SAD 1994. koji je tada rekao: „Učešće tri zemlje bi nam stvorilo ozbiljne logističke probleme i dobro je što ih nema u Americi. To su Irak, Iran i Engleska...”
Ipak, mnogo je i urađeno. Danas u obezbeđivanju običnog (utakmica koja nije označena kategorijom visokog rizika) meča u Engleskoj učestvuje između 25 i 100 policajaca i to oko stadiona. O bezbednosti gledalaca na tribinama u objektu brinu privatne agencije i stjuarti (policajac ima ovlašćenje da reaguje samo ako je zakon prekršen, a oni i ako nisu poštovana klupska pravila o ponašanju, npr. ustajanje sa sedišta i sl.). Pre deset godina 38 odsto ispitanika je kao glavni razlog neodlaska na utakmice navodilo strah od huligana – danas tek sedam odsto. Na listi prioriteta u Engleskoj sada su skupe ulaznice, vreme odigravanja utakmica ili gubljenje poverenja u takmičenje koje je zbog upliva novca postalo veliki biznis.
Ratko Pavlović

Odbor za bezbednost: ustavni poredak države nije narušen
Skupštinski odbor za odbranu i bezbednost je posle skoro tročasovne rasprave, sa deset glasova za, dva uzdržana i nijednim glasom protiv, zaključio da ustavni poredak države nije narušen i da je bezbednosna situacija u Srbiji stabilna i pored divljanja huligana 10. oktobra ove godine i nasilja na neodržanoj utakmici reprezentacije u Đenovi. Povodom događaja na dan održavanja Parade ponosa, odbor je ocenio da je došlo do ozbiljnog ugrožavanja javnog reda i mira, povređivanja policije i građana, nanošenja velike materijalne štete. Događajem u Đenovi je, prema oceni odbora, naneta šteta međunarodnom ugledu naše zemlje.
Kao jedan od posebno usvojenih zaključaka, kako je to naveo predsedavajući odbora Dušan Bajatović iz Socijalističke partije Srbije, jeste taj da ovo telo daje podršku MUP-u da ubuduće, ukoliko dođe do održavanja sličnih visokorizičnih skupova, a to bude neophodno, upotrebi sva zakonska ovlašćenja i mere kako bi sprečili incidente.
– To se odnosi posebno na preduzimanje preventivnih mera i aktivnosti, međusobnu saradnju službi – naveo je Bajatović. 
Odgovarajući na pitanje nezavisnog poslanika Dragana Šormaza, da li je Bezbednosno-informativna agencija imala saznanja o napadima huligana na sedišta političkih partija i ako jeste zbog čega to nije sprečeno, Saša Vukadinović, direktor BIA, rekao je da je agencija imala tu informaciju koju je prosledila nadležnim državnim organima dva dana pre održavanja Parade ponosa.
– BIA je u informaciji o bezbednosnoj proceni, koju je 8. oktobra prosledila nadležnim državnim organima i MUP-u Srbije, imala podatak da su, osim organizatora i učesnika „Parade ponosa”, mete protivnika ovog skupa mogla biti i sedišta nevladinih organizacija i političkih partija, koje podržavaju njeno održavanje. Policija nije u potpunosti mogla u nedelju da zaštiti sve te objekte, zbog taktike koju su primenjivali huligani pokušavajući da razvuku policijske snage na više mesta u gradu – rekao je Vukadinović.  
Vukadinović je naglasio da, pored svega što se dogodilo, ustavni poredak države nije narušen, kao da ga ne mogu ugroziti ni mnogo ozbiljnije organizovani huligani. 
–I druge države imaju problem sa huliganima i ne želim da se stvori utisak da je Srbija nesposobna da reši ovaj problem – rekao je Vukadinović.
Direktor BIA je u uvodnom izlaganju na vanrednoj sednici Odbora za bezbednost rekao da su se bezbednosne procene BIA u vezi sa održavanjem Parade ponosa, nažalost ostvarile u 95 odsto slučajeva, u šta su članovi odbora mogli da se uvere uvidom u informaciju BIA koja im je prosleđena neposredno pred početak sednice.
– Nakon davanje informacija o bezbednosnoj proceni o održavanju Parade ponosa, posao BIA se nije završio. Tog dana, 10. oktobra ove godine, imali smo štab u sedištu BIA odakle smo u skladu sa ovlašćenjima i metodama koje imamo pratili ceo događaj i sve informacije prosleđivali štabu MUP-a, za koje se nadam da su bile korisne – rekao je Vukadinović.
On je izrazio poštovanje policiji koja je „podnela najveću žrtvu 10. oktobra” i naglasio da ako je oko nečega potreban konsenzus, onda je to da se pripadnici MUP-a moraju mnogo bolje tretirati u društvu. On je odao priznanje državnim organima koji su, kako je konstatovao, na organizovan i sinhronizovan način odradili kompletan posao.
– Nadam se da će brzo procesuiranje odgovornih imati karakter generalne prevencije – rekao je Vukadinović.  
Osvrnuvši se na događaje u Đenovi, kada se zbog divljanja huligana na tribinama nije održala utakmica reprezentacije, Vukadinović je rekao da BIA pomaže MUP-u u identifikaciji svih osoba koji su učestvovale u neredima. 
Ivica Dačić, ministar policije, rekao je da ekstremističke grupe postoje i u drugim zemljama, i da nema opasnosti da bi delovanje takvih grupa u Srbiji moglo da ugrozi bezbednost zemlje.
– Problem je kako se protiv njih boriti i koje mehanizme upotrebiti. Postoji nekoliko faza. Prva je kazniti sve koji krše zakon i druga, da policija i BIA moraju preventivno da identifikuju, prate i drže pod kontrolom pojedince i grupe u smislu njihovih planova, da ih hapsi i procesuira – rekao je Dačić.
Ocenjujući da se jedino sprovođenjem zakona nešto može postići, ministar policije je naveo da je vođa ekstremističke grupe, koji je uhapšen posle događaja na stadionu u Đenovi, rekao da on nema ništa protiv Italije, da se izvinjava i da samo želi promene u Fudbalskom savezu Srbije. 
Povodom nasilja na dan održavanja Parade ponosa, Dačić je naglasio da je policija reagovala isključivo kada je bila napadnuta ili kada su meta huligana bili objekti i institucije.
– Policija je delovala uzdržanije nego što joj zakon dozvoljava, želeći da spreči krvoproliće. Pratili smo grupe, koje su nameravale da organizovano napadnu učesnike Parade ponosa. Tog dan su znali da do njih ne mogu da dođu, pa su krenuli u sukob sa policijom – navodi Dačić. 
Odgovarajući na pitanja pojedinih članova odbora zbog čega je ovo godine skup koji je bio visokorizičan održan, a prošle godine zabranjen, Dačić je odgovorio da je „ove godine lokacija, koju su zatražili organizatori skupa, mogla lakše da se obezbedi”.
Dačić je ukazao da je pred održavanje Parade ponosa policija identifikovala 56 osoba, koje su preko Fejsbuka pretile učesnicima, da je 27 privedeno, sa isto toliko razgovarano, a da su za 42 osobe prosleđeni podaci drugim službama.
Dragan Todorović, šef poslaničke grupe Srpske radikalne stranke, ocenio je da su neredi na Paradi ponosa organizovani i optužio vlast u Srbiji da kontroliše vođe navijača koje su učestvovale u napadima na policiju. 
– Vi ih kontrolišete, a dokaz za to je da svi oni imaju tolike krivične prijave a niko ne odgovara – rekao je Todorović
Šef poslanika radikala je kazao da vlast konačno mora da utvrdi ko je iz tih organizacija huligan, a ko zaslužan građanin i dodao da su posle 5. oktobra 2000. godine pojedini iz navijačke grupe Crvene zvezde, poput Jovana Šurbatovića, postali i gradski funkcioneri.
Željko Tomić, poslanik Demokratske stranke Srbije (DSS) ocenio je da Parada ponosa nije smela da bude održana, jer je postojala procena BIA da će na tom skupu biti nereda. Tomić je rekao da se DSS protivi svakom nasilju, ali da je državni vrh odgovoran za događaje od 10. oktobra jer se znalo da je organizovanje Parade ponosa „prst u oko” građanima. On je ocenio da je najodgovorniji Boris Tadić, predsednik Srbije, i dodao da je održavanje Parade ponosa rezultat spoljnog pritiska na Srbiju.
Članovi odbora su odali priznanje policiji na profesionalnom ponašanju, kao i ostalim službama bezbednosti tokom nedeljnih nereda u Beogradu.
Danijela Vukosavljević
-----------------------------------------
Pored Obradovića pritvoreno još sedmoro
Pored Mladena Obradovića, u vezi sa događajima na ulicama Beograda, u nedelju 10. oktobra, istražnom sudiji Višeg suda u Beogradu privedeni su i Miloš Popović, Marko Lazarević, Dušan Ilić, Dobrica Radonjić, Igor Marinković, Nikola Vidović i Srđan Savović. Protiv svih osumnjičenih doneto je rešenje o sprovođenju istrage zbog sumnje da su izvršili krivično delo nasilničkog ponašanja na javnom skupu i krivično dela napada na službeno lice u vršenju službene dužnosti. Takođe, rešenjem istražnog sudije njima je određen pritvor zbog sumnje da bi boravkom na slobodi mogli da utiču na svedoke, ali i da bi mogli da ponove delo.
M. D.

Zarić: Situacija u Tirani mirna
Situacija u Tirani je trenutno mirna, a albanska policija je profesionalno delovala sprečivši ugrožavanje imovine i života radnika ambasade Srbije, nakon što su albanski huligani preksinoć spalili srpsku zastavu ispred ambasade Srbije u Tirani, izjavio je ambasador Miroljub Zarić, a prenosi Tanjug.
„Nezvanično su nam rekli da su uhapsili vođe demonstracija, a to su uglavnom bili mladi ljudi ispod 20 godina, koji nisu sa sobom nosili nikakvu opremu za razbijanje imovine ili ugrožavanje života. To je bila masa koja je očigledno bila zavedena nekim političkim idejama”, rekao je Zarić u izjavi za Tanjug.
Prema njegovim rečima, indikativno je da do ovog trenutka nije bilo nikakvih zvaničnih reagovanja albanskih institucija i političara, niti je osuđen akt protiv Republike Srbije, učinjen paljenjem srpske zastave.
Zarić kaže da se prvi incident dogodio pre tri dana oko 23.30 časova ispred ambasade Srbije u centru Tirane, gde se okupila grupa od 10-15 huligana koji su demonstrirali protiv Srbije izvikujući poznate parole podrške takozvanoj nezavisnosti Kosova.
„Oni su se zalagali za etničku Albaniju i spalili su ispred ambasade Republike Srbije zastavu koju su doneli sa sobom”, dodao je srpski ambasador u Tirani.
On je rekao da su huligani došli su u sukob sa policajcima koji su obezbeđivali ambasadu i da su policajci, iako malobrojni, reagovali odmah, a da je jedan od njih pucao u vazduh, nakon čega su se demonstranti razbežali.
„Međutim, prekjuče je došlo do novog pokušaja incidenta grupe od preko 200 huligana, ali je policija bila jako dobro pripremljena – specijalne jedinice su blokirale ulicu, u kojoj se pored ambasade Srbije nalazi i ambasada Ruske Federacije i rezidencija Švajcarske – i nije im dozvolila da priđu ambasadi”, naveo je Zarić.
Prema njegovim rečima, huligani su potom otišli u drugi deo grada, takođe u centru, ispred zgrade u kojoj on stanuje.
„Tu su ponovili iste parole, nosili su albanske zastave i doneli su sa sobom zastavu Republike Srbije koju su spalili”, rekao je Zarić.
On je naveo da je policija ponovo obezbedila ambasadu i na zahtev naših zvaničnika poslala obezbeđenje i ispred zgrade u kojoj stanuje, da bi ga potom prevezla do ambasade, gde su u međuvremenu stigli i ostali službenici.
„Oni su dosta profesionalno uradili taj posao, nije bilo nikakvih oštećenja na zgradi ambasade, nije zapaljena naša zastava, nije bilo ugrožavanja naše bezbednosti i situacija se posle smirila”, zaključio je Zarić.
Prema njegovim rečima, jedan deo televizijskih stanica koje su u privatnom vlasništvu pravdao je događaje time što su naši huligani koji su bili na stadionu u Đenovi i pratili utakmicu Srbija–Italija spalili zastavu Republike Albanije.
    </div>
    <div id="kolumna">
Pravosudna vrteška
U istoj sudnici, na istom predmetu, rade sudija i daktilograf. Sudija sudi, a daktilograf unosi u zapisnik. Sudija ima 100.000, a zapisničar 20.000 dinara mesečno. Razlike u njihovom obrazovanju, vrsti posla i odgovornosti jesu velike, ali oni su deo istog sistema, pravosudnog, koji mora da funkcioniše.
U isto vreme, sudija koji je izabran da radi u drugom gradu dobija više od 20.000 dinara na platu za „odvojen život”, a plaćen mu je i stan i put vikendom do porodice i nazad.
U isto vreme, oko 500 neizabranih sudija sedi kod kuće sa platom od najmanje 70.000 dinara, za koju ne radi ništa. Čekaju odluku Ustavnog suda i nikako da je dočekaju.
Teško je daktilografkinji i referentu u pisarnici da žive sa platom od 20.000 dinara mesečno, a i pravosuđu je teško da funkcioniše bez njih.
Ovakva pravosudna vrteška je rezultat kompromisa koji je napravljen mimo zakona. Visoki savet sudstva i dalje brani stanovište, utemeljeno u zakonu, da neizabrane sudije nisu imale pravo na žalbu Ustavnom sudu, ali je Evropska komisija upravo zamerila Srbiji što neizabrane sudije nisu dobile konkretna i pojedinačna obrazloženja.
I posle više od 500 pojedinačnih odluka o neizboru, koje je napisao VSS, još se ne nazire datum kada će Ustavni sud da rešava žalbe neizabranih. Za to vreme oni će i dalje primati plate, koje su, prema slovu zakona, imali pravo da primaju do kraja juna. Ministarstvo je napravilo kompromis da smiri tenzije i ne ostavi „otpale” sudije bez dinara i bez objašnjenja zašto nisu izabrani.
Koliko te plate koštaju državu? Pa najmanje 40 miliona dinara mesečno. Jer najmanja sudijska plata krajem decembra prošle godine bila je 70.000 dinara, a najmanje 500 od neizabranih 837 sudija ima pravo da i dalje prima platu u visini poslednje, decembarske. Pored toga, uplaćuje im se i penzijsko, socijalno i zdravstveno osiguranje.
Plate sudija poredimo sa platama daktilografa i referenata u pisarnicama zato što su oni zajedno deo istog sistema i što mislimo da je država koja reformiše pravosuđe morala na vreme da misli na sve delove tog sistema. Mladi sudijski saradnici, sa diplomom fakulteta i pravosudnim ispitom, masovno ove godine napuštaju pravosuđe, jer neće da rade za 35.000 dinara u sudu nego za 100.000 dinara u banci.
Samo jedna nadoknada izabranom sudiji ili tužiocu za „odvojen život” jednaka je mesečnoj plati daktilografkinje u sudu, možda i koju „hiljadarku” veća. Mesečna zakupnina garsonijere za sudiju ili tužioca koji je dobio posao u nekom manjem gradu jednaka je mesečnoj plati pripadnika sudske straže. Za 18.000 dinara mesečno sudski stražar svakodnevno brine o bezbednosti stotina, pa i hiljada ljudi, a glava mu je ponekad i u torbi. Jedan sudski izvršitelj, sa platom od 25.000 dinara, svaki dan ide na teren i ne zna da li ga iza vrata nekog dužnika čeka nož, pištolj ili bomba.
Ministarstvo pravde predložilo im je 30 odsto veće plate od 1. januara. Sudski stražari tako više ne bi imali 18.000 nego 23.000 dinara. Neizabrane sudije i dalje primaju najmanje po 70.000 dinara svaki, dok Ustavni sud ne odluči. A kad će – ne zna se.

Jesenje misli
Kako godine odmiču, sve lepši i sve čudesniji postaje mi svet. Imam na umu, recimo, savršenu strukturu ruže i tajanstveni lavirint presečenog nara. Satima bih mogao da uživam u njihovom savršenstvu. Ili u kompaktnosti orahove ljuske, u navojima glavice luka. Kako jadno, u poređenju s njima, deluju „buka i bes“ ljudske egzistencije! Da, Šekspir je bio u pravu: život jeste jedno „veličanstveno ništa“, „priča koju idiot priča“ i od koje mi čujemo samo njegove neartikulisane glasove. Zaključak se sam nameće: Čovek je uljez u svetu koji nas okružuje, on je novopridošlica, došljak koji ne namerava da se prilagođava drugima, ali koji je rad da druge prilagodi sebi. Jedno pitanje i dalje ostaje: Ko je, onda, idiot koji priča životnu priču?
Pogledajmo ovako: na sceni su, da tako kažemo, čovek kao simbol ljudskog roda, svet kao simbol nekog nejasnog ali genijalnog nadahnuća, pesnik koji savršeno pretvara stvarnost u reči (i, dakako, reči u stvarnost) i, na kraju, idiot. Da je Šekspir svoju dramu (a reč je o „Magbetu“) pisao danas, politička korektnost ne bi mu dozvolila ni da pomene idiota a kamoli da ga uvede na scenu. Istini za volju, idiot se i ne pojavljuje na sceni jer u tom trenutku nije bio potreban autoru, ali nema sumnje da bi ga on brzo uveo u radnju samo da mu je bio potreban. A lako mogu da zamislim da bi Šekspirov izbor zapravo bila idiotkinja, odnosno, neko od dečaka sedefastih obraza koji su igrali ženske uloge u pozorištu tog vremena.
Dakle, na sceni koja je zapravo gola, te tako neodoljivo podseća na opustošene scene iz Beketovih drama, sedi idiotkinja, jedri dečak koji je izazovno odigao svoju haljinu, tako da mu butina zasija svaki put kada se pomeri. Malo kasnije, na scenu stiže Život, koji toliko pilji u dečakovu butinu kao da nikada nije video nešto slično. Pesnik, koji sedi u jednoj od loža, okružen ženama, pomišlja kako bi sve to trebalo preraditi i napisati novu verziju u kojoj bi život dobio mnogo veću ulogu. On je čak spreman da krene istog trena da se baci na posao, ali dospeva samo do vrata, odakle ga vraćaju nazad dve gole ženske ruke.
Možda bi, da je bard uspeo da se iskobelja, i taj čuveni citat zvučao drugačije i ne bi smetao onim čistuncima koji navodno žele da očiste jezik od svih nepravdi, ali ja sam ipak srećan da se to nije desilo. Jer, kada se osvrnem, vidim da su naši životi doista sastavljeni od blebetanja raznih spodoba, kojekakvih navodnih lidera, političara i bankara, kraljeva i generala, koji su se prosto nadmetali u tome ko će pre da nam pojede dušu. Pri tom se pravdajući da to rade samo zato da bi sprečili druge da nam urade isto. A za to vreme život se i dalje odigravao na onoj praznoj sceni na kojoj svi i dalje čekamo Godoa, iako ne znamo šta će se tada desiti. Ali zato uvereni da se u nadi nalazi bar neki spas.
Neki Beketovi junaci kasnije nalaze utočište u kantama za đubre, ali čovek ipak ne bi smeo da dopusti da neko od njega pravi otpadak. Dovoljno lepote postoji u svetu za sve nas. Pogledajte ružu ili pomirišite tek ubranu krušku, i pomislite: Ovo je moj svet i niko mi ga ne može oduzeti. Već su nam oduzeli sve što su hteli; već su nas pretvorili u poslušnike koji trčkaraju okolo kao zbunjeni mravi; već su nas ubedili da verujemo da život bez mobilnog telefona nije moguć (kao da pre izuma te sprave nije bilo života!) i tako nam omogućili da im omogućimo da, ako to požele, znaju sve o nama; već su nas naučili da bez pogovora prihvatamo svako spuštanje granice dostojanstvenog ljudskog života.
Sve to je zamenjeno nadom, nadom u bolji život, nadom u bolje sutra, bolje juče, bolje danas. Šekspir je lepo zapisao: Bednici nemaju nikakav drugi lek osim nade. Pitanje je samo dokle može da traje ta krhka struktura nade, koliki teret može da izdrži kada nas, kao most, jednom povede u tu obećanu zemlju u kojoj će svima nama biti bolje. 
A ako ne bude? Ne sekirajte se, uvek nam ostaju kante za đubre.
    </div>
    <div id="ekonomija">
SOS marketi „putuju” u Evropsku uniju
Meri Kornelisen, poslanik Evropskog parlamenta, posetila je beogradske SOS markete. Kako u državama članicama Unije imaju problema sa poslovanjem i funkcionisanjem prodavnica za socijalno ugrožene građane, a u nekima su i zatvorene, Meri Kornelisen je došla da se upozna sa konceptom poslovanja SOS marketa i da pokuša da ih prenese u zapadne države.
– Za SOS markete čulo se i u Evropskoj uniji i ona je došla da vidi kako oni već gotovo dve godine uspešno posluju. Slične socijalne prodavnice postoje i u državama Evropske unije. Kod njih su to takozvane banke hrane, ali one imaju veliki problem sa poslovanjem. Zato je Kornelisen došla da se upozna sa načinom rada SOS marketa – rekla je Ranka Savić, predsednica Asocijacije slobodnih i nezavisnih sindikata (ASNS), organizacije koja je bila inicijator otvaranja SOS marketa u Beogradu.
Milorad Mišković, direktor SOS marketa, kaže da evropske banke hrane posluju po sistemu podele paketa sa namirnicama potrošačima.
– Njihovi građani time nisu zadovoljni i zbog toga traže bolji model. Otvaranje SOS marketa su probali i Ljubljani, gde se taj model zasnivao na donatorstvu. To nije uspelo i slovenačke radnje za socijalno ugrožene građane zatvorene su posle dva meseca. Mi smo uradili drugačije. Naše prodavnice uglavnom izgledaju kao klasične samoposluge i imaju u ponudi sve namirnice. Zato uspešno posluju već 18 meseci, a time je bila iznenađena i Meri Kornelisen – kaže Mišković.
Članica Evropskog parlamenta snimila je SOS market na Bajlonijevoj pijaci, a snimke će odneti u Evropski parlament gde će govoriti o srpskom konceptu SOS marketa.
– Objasnili smo da je ideja bila da te radnje ne budu potpuna socijala i da se potrošači ne dovode u degradirani položaj. A naš koncept već žele da preuzmu pojedine države. ASNS su kontaktirala ministarstva trgovine Makedonije, Hrvatske i Bosne i Hercegovine i dostavili smo im projekat funkcionisanja i rada SOS marketa – kaže Savićeva.
Osim izgleda i načina poslovanja Meri Kornelisen su zanimale i cene.
– Snimila je sve cene i asortiman i uverila se da su osnovne životne namirnice jeftinije 40 odsto nego kod drugih trgovaca. Hleb je kod nas 23 i 28 dinara, a kod drugih od 38 do 42 dinara. Sveže mleko košta 48, a kod drugih 60 dinara. Osim kraćeg roka plaćanja dobavljačima i manjih marži, do nižih cena smo došli i količinom prometa. Koeficijent obrta u mreži SOS marketa je tri puta mesečno, što znači da se na svakih deset dana promeni ceo asortiman u našim objektima – objasnio je Mišković.
S. Despotović
    </div>
    <div id="vesti">
Do posla po partijskom ključu
Subotica – Dok svake sedmice u stečaj odlaze privredni kolektivi gde desetine radnika ostaju bez posla, u javnim komunalnim preduzećima mimo konkursa se zapošljavaju novi ljudi čija je najbitnija kvalifikacija pripadnost strankama na vlasti. U raspodeli fotelja i radnih mesta ovoga puta na dobitku su oni koji u rukama drže članske karte Demokratske stranke Srbije (DSS) i Demokratske partije vojvođanskih Mađara (DPVM).
Nova raspodela radnih mesta u preduzećima pod gradskom ingerencijom usledila je sa novom raspodelom političkih snaga u Skupštini grada. Nakon što je Savez vojvođanskih Mađara izašao iz koalicije sa DS-om, demokrate su prigrlile glasove DSS-a i DPVM-a kako bi imali stabilnu većinu.
Ono što se dešava nakon uspostavljanja nove koalicione vlasti Jene Maglai, predsednik subotičkog odbora SVM-a, nazvao je „kupovinom odborničkih grupa“.
– Pozivanje DS-a na to da SVM guši razvoj Subotice očigledno nije tačno, jer deset meseci kako smo izašli iz vlasti u gradu nema strateških promena, vreme je izgubljeno u bavljenju sobom i podeli kolača vlasti širom otvarajući vrata suprugama, muževima, deci i kumovima koji se postavljaju na izmišljena radna mesta. Subotička Skupština postala je jeftina pijaca gde odbornici glasove birača pretvaraju u svoju materijalnu dobit – rekao je Maglai na konferenciji za novinare. Maglai je naveo da su partijski motivisana zapošljavanja u „Vodovodu i kanalizaciji“, „Stadionu”, novom preduzeću „Parku Palić” gde je, kako tvrdi, 16 ljudi dobilo posao.
U razgovoru za „Politiku” Bogdan Laban, predsednik subotičkog odbora DSS-a, potvrđuje da su članovi njegove stranke dobili posao i funkcije u komunalnim preduzećima.
– Nama je pripalo mesto pomoćnika gradonačelnika, pomoćnika direktora u „Subotičkoj toplani” i u „Čistoći i zelenilu”, a u narednih mesec dana očekujemo i izbor našeg člana za direktora „Parkinga”. Ukoliko smo deo koalicije na vlasti normalno je da preuzmemo odgovornost i u funkcionisanju te vlasti. Uostalom, SVM je poslednji koji zbog toga treba da se buni jer u 15 godina njihove vlasti u preduzećima su zapošljavali samo svoje članove – smatra Laban.
Sličan je stav i druge prozvane političke partije. Dr Čaba Šepšei, lider opštinskog odbora DPVM-a, odnedavno na mestu potpredsednika Skupštine grada, kaže da su za sada zaposlili jednog člana u „Vodovod i kanalizaciju”, a u pregovorima su i da dobiju jedno rukovodeće mesto u „Stadionu”.
– U toku je izrada planova i programa javnih komunalnih preduzeća za narednu godinu i, nema šta da krijemo, upravo nastojimo da u ovim firmama pronađemo mesto za još nekog svog člana. Šta je tu čudno? Za vreme vlasti SVM-a u „Parkingu” su zaposlili po dva člana iz svakog svog mesnog odbora. Mi bar postavljamo školovane ljude, a oni su nedavno zaposlili osmoro ljudi u „Vodovod i kanalizaciju”, i to na rukovodeće mesto čoveka sa osnovnom školom – kaže nam Šepšei.
Novi radnici javnih komunalnih preduzeća zapošljavaju se mimo konkursa, a uglavnom po rešenju direktora. Zapošljavanje u komunalnim preduzećima po „partijskom ključu” nije ništa novo, a u Subotici je to nakon poslednjih izbora i deo koalicionog dogovora DS-a i SVM-a po principu: gde je naš direktor, vaš je pomoćnik i obrnuto. Tako je svaka nova politička kombinacija dovodila do novog talasa zapošljavanja po javnim preduzećima, ne obazirući se na javno proklamovano smanjivanje administracije i zabranu zapošljavanja novih činovnika u državnim i javnim službama.
Aleksandra Isakov
    </div>
    <div id="vreme">
Nema zagađenja, verujte na reč
Pančevo – Pančevci su se pomirili sa činjenicom da žive sa aerozagađenjem, ali ih posle svake neprospavane noći zbog gušenja iznervira ponašanje zagađivača. Iz fabrika, zbog kojih je grad i zaradio epitet crne ekološke tačke, po pravilu, stižu objašnjenja da „u proizvodnji nema poremećaja“ i da one nemaju veze sa otrovima u pančevačkom nebu.
U noći između 11. i 12. oktobra građani su opet zvali nadležne službe, protestujući zbog nesnosnog smrada. Izjutra 12. oktobra i gradski monitoring i regionalni Zavod za javno zdravlje objavili su da je više zagađujućih materija bilo u crvenoj, nedozvoljenoj zoni, a prisustvo pojedinih otrova nastavilo je da raste i u prepodnevnim satima. Jelena Stanković, inspektor za zaštitu životne sredine, rekla je novinarima da su zagađenju doprineli početak remonta u Rafineriji, manipulativne aktivnosti u naftno-hemijskom kompleksu, početak grejne sezone, ali i loši meteorološki uslovi.
Iako je Pančevcima dobro znano da Rafinerija, Petrohemija i Azotara ponajviše zagađuju pri startovanju i zaustavljanju proizvodnje, a naročito u vreme remonta, inspektorka je bila pomirljiva, rukovodeći se devizom „dok ne utvrdim, ne mogu da tvrdim“. A kakvi su joj izgledi da utvrdi ko je ovoga puta bio zagađivač?
Iz NIS-a je već 12. oktobra po podne stiglo saopštenje u kojem se kaže da u problematičnoj noći nisu imali manipulativnih aktivnosti, da tokom remonta strogo paze da ne dođe do ataka na životnu sredinu i da svojim mobilnim analizatorom mere nivo aerozagađenja u krugu fabrike. Njihovi aparati pokazuju da su „sve vrednosti u granicama dozvoljenih“. To znači da aparati Rafinerije nisu izmerili nikakvo zagađenje, čak ni ono koje bi, eventualno, dolazilo iz obližnje Petrohemije ili Azotare, dok su aparati Zavoda za javno zdravlje i merne stanice u vlasništvu gradske uprave „podivljali“ od visokih vrednosti zagađujućih supstanci. Stručnjaci kažu, svašta je moguće, ali ovo teško. Rukovodeći ljudi Petrohemije i Azotare, iako se reči inspektorke odnose i na njih, mudro su oćutali.
Iz Ministarstva za zaštitu životne sredine niko nije naložio izlazak mobilne stanice za merenje aerozagađenja. Vesna Đorđević, šef odeljenja toksikologije u pančevačkom Zavodu za javno zdravlje, kaže da mobilna stanica ove godine nije nijednom dobila nalog za izlazak. Valja znati da Ministarstvo ne plaća svaki izlazak stanice na teren, već je to regulisano trajnim ugovorom i fiksnom godišnjom naknadom. Iako prema ugovoru Zavod za javno zdravlje u Pančevu stalno mora da ima dežurnu ekipu, nalog iz Ministarstva za takav izlazak te noći nije stigao.
Inspektorka Stanković kaže da je krajem septembra, odnosno početkom oktobra nadležnima u Novom Sadu i Pančevu dostavila prijave za privredni prestup protiv Rafinerije, Petrohemije i Azotare i njihovih rukovodilaca. Zakonska je obaveza da za to registrovane kuće bar dva puta godišnje u fabrikama izmere količine zagađujućih materija. U sve tri „južne zone“ Pančeva zabeležene su vrednosti iznad dozvoljenih, tokom minulog leta. Takav nalaz ozbiljno dovodi u pitanje tvrdnje rukovodstava ove tri kompanije kako je kod njih, što se zagađenja tiče, sve u najboljem redu. Začuđeni što građani Pančeva često imaju utisak da ih nešto guši.
Miodrag Šašić
    </div>
    <div id="kultura">
Proleće krajinske jeseni
Anđelko Anušić (1953), pesnik, pripovedač, romansijer, esejista, antologičar, publicista, dobitnik je nagrade „Svetozar Ćorović” za 2009. i 2010. godinu, koja se dodeljuje na Ćorovićevim susretima u Bileći, za roman „Prozor otvoren na visibabu i kukurek”, u izdanju Zavoda za udžbenike iz Istočnog Sarajeva. U obrazloženju žirija se kaže da autor u nagrađenoj knjizi „umetnički upečatljivo izražava tragiku i nesreću raseljenih krajiških Srba”. Anušić je objavio još dva romana sa sličnom tematikom: „Silazak Sina u san” (2001) i „Adresar izgubljenih duša” (2006).
Ovo je vaša treća knjiga koja govori o poslednjem ratu i stradanju Srba u Krajini. Očigledno neiscrpna tema? 
O ovoj temi govori i moja poezija, kao i knjige pripovedaka – uzdam se u one najuspelije, koje su tako ocenjene. Tema je podsticajna, književno intaktna barem iz dva razloga. Srpski životni i istorijski prostor sklon je, do dana današnjih, neprestanom krajinjenju, zakrajinjenju. Kad će prestati ovaj udesni proces, paradoks srpske istorije – ne usuđujem se ni da pomislim. I Kosovo i Metohija, nažalost, naša je nova Krajina, zar ne? Druga je stvar koliko smo spremni da to vidimo i priznamo. I ceo svet je pod krajinskim azimutom! A kob Republike Srpske Krajine oličena u genocidnom izgonu njenih starosedelaca, koji smo sadomazohistički prihvatili iz rečnika progonitelja, satrapa pod nazivom „Oluja” – vuče svoje paganske korene iz tavnih vekova. Tamni oblaci „Oluje” gomilali su se stolećima. Svoju kumulativnu tačku i gradonosnu ubojnost dosezali su više puta: tokom postojanja Vojne Krajine, ratovanja, ginjenja Krajišnika za interese hrišćanske, katoličke Evrope, i njihove grke graničarske slave pretočene u bogato i potresno, usmeno pesničko predanje; zatim 1914, i naročito tokom Drugog svetskog rata i zlopostanja Nezavisne Države Hrvatske. U mojim književnim vizijama nastojim da obuhvatim istorijski kontinuitet tragedije Krajišnika. Nažalost, mi još nemamo knjige koja bi fakcionalno i fikcionalno natkrilila i presazdala tu viševekovnu olujnu kumulaciju. Usuđujem se reći, rizikujući košavu na svoju „entitetsku” glavu i pleća, da mi još nemamo celishodnog književnog dela o „Oluji”!
Srbi su u svim prethodnim ratovima bili na strani pobednika. U ovom poslednjem ostali smo sami i sve izgubili, i Krajinu o kojoj pišete? 
Ko zna ko je stvarno pobednik, a ko poraženik! Možda je baš poraženik najveći pobednik! Ništa se još ne zna, utakmica još traje. Neka se ne raduju oni koji su odložili zemaljske trube i doboše, okačili tuđe ordenje o prsa pileća, i prihvatili se Irodovog pehara! Ništa se ne može izgubiti što je pod nebom jednom zasvagda imenovano. Ono je u duhovnim tapijama, u jezičkoj gruntovnici, katastru. Zar bi se Gospod čoveku zaludno objavio i ukrepio ga Riječju, i Knjigom nad Knjigama!
Zašto naslov „Prozor otvoren na visibabu i kukurek”? 
Zato što je srpsko, i uopšte ljudsko biološko, duhovno, kulturno i istorijsko postojanje – antropološki paradoks, figura dualizma. Takođe su i tema moga romana, i sudbine mojih junaka, produkt dualizma. Zato bi se moj roman, zbog utešne katarze koju priziva, mogao nasloviti i kao „Proleće krajiške jeseni”, a da ništa ne izgubi od svoje semantičke, tematske i stilsko-jezičke suštine. Naš život je, pesnički rečeno, „prolećno okno nakratko otvoreno na visibabu i kukurek”, jer tamo gde je proleće – tu je i jesen! Nema prvog bez drugog, i obratno.
Visibaba i kukurek su, što je paradoks, simboli jeseni, a ne proleća? 
Jeste da je visibaba blagovesnica proleća koja raste po tratinama, utrinama, ledinama, pištalinama, ali, ne zaboravite, i po grobištima, kućištima, zgarištima... Za kukurek se isto to može kazati, s tim da on u mome romanu ima, sasvim izvesnu, funkcionalnu „misiju” apokaliptične trube grkosti čovekovog života. I zar vas visibaba svojom „obnoviteljskom”, nadeždnom pojavom, svojom cvetnom znamenkom, ne podseća, ipak, na smerno priklanjanje čovekove glave udesu, kobi, tavnoj zemljici? Zar vas biblijski ne opominje na čovekovu ishodnu sliku njegove snuždenosti, posrnuća, pada, brzog prominuća i nestanka?
Junaci vaše knjige su i Vuk Karadžić i Sava Mrkalj. Zašto baš oni?    
Poznato je, iz nekih škrtih istorijskih izvora, da je Vuk boravio u Topuskom na Kordunu, u tamošnjoj banji na lečenju. Tom prilikom je bio nameran da poseti pravoslavne hrišćane u Turskoj, odnosno u Bosanskoj krajini, na Suvoj međi, i zapiše njihovo usmeno poetsko predanje koje nije beznačajno. Agarjanski graničari bili su nepopustljivi! Prema narodnom „predanju” koje je domislio moj narator, Vuk još čeka na onoj međi ne bi li se smilovali mrki, indoktrinirani čuvari! Genijalni Sava Mrkalj, njegov nesrećni život i veliko, zapostavljeno i pokradeno delo, paradigma su zlehude sudbine Krajišnika, odnosno „hrvatskih” Srba. Sava je prvi jauknuo za svojim Krajišnicima, u pesmi „Jao... trista puta”? To je prvo opelo ovome narodu!
Knjiga je puna citata. Da li je ovo postmodernistički roman o stradanju Srba? 
Citati, oni istorijski i dokumentarni, kao i apokrifni, ali i oni koje sam naprosto „izmislio” – u funkciji su obujmljivanja, umetničkom vizijom, istorijskog kontinuiteta viševekovne kalvarije Krajišnika-Graničara, Srba iz Hrvatske. Narator se trudio da se napije vode sa prvog izvora! Tamo gde su, na onom potoku, vuk i lane nekada pili zajedno.
Zoran Radisavljević

Čitav svet na dlanu
Od našeg specijalnog izveštača
Pusan – Legendarni španski reditelj Karlos Saura (1932), koji je karijeru počeo snimajući politički angažovane filmove još u vreme Frankovog režima i postao i ostao jedan od najuvaženijih svetskih filmskih majstora, stigao je na 15. Pusan festival kako bi svojim prisustvom uveličao programsku celinu „Subverzivna imaginacija: Španska remek-dela iz perioda Frankovog režima”, održao svoju master klasu i prisustvovao svečanosti kojom se obeležava 60 godina bliskih diplomatskih odnosa između Južne Koreje i Španije.
Majstor lepote forme, Saura je lično prisustvovao projekcijama svojih alegorijskih filmova u kojima je kritikovao diktaturu u Španiji: „Delinkventi” (1960), „Lov” (1966) i „Cria!” (1976), čije je pojavljivanje koincidiralo sa Frankovom smrću i u kojem je i ona nezaboravna filmska pesma „Porque Te Vas”. Pusan festival je tako, domaćoj i inostranoj publici omogućio lični susret sa autorom koji je u svojim filmovima razvijao lepotu od konvencionalne strukture španske kulture, stvarajući misteriozan ambijent u svesti gledalaca spremnih za izazove njegovih metafora i na igru stvarnosti i mašte.
U čast zvaničnog obeležavanja 20 godina diplomatskih odnosa Južne Koreje i Ruske Federacije, Pusan festival je priredio i program „Reflektor na ruski film”, sa izborom od deset savremenih ruskih filmskih dela, među kojima je i berlinski laureat „Kako sam proveo leto” Alekseja Popogrebskog (ujedno je i predsednik žirija za dodelu nagrade za najbolji debitantski film). Na velikoj svečanosti u balskoj dvorani Hotela „Grand”, koja je započela koncertom južnokorejskih operskih velikana i profesora na Dankok i Jonsei univerzitetima – Hak Su Čonga, tenor, i Hae Von Mun, sopran, pred filmskim zvanicama iz celog sveta, zdravice su razmenjivali ruski viceambasador Aleksandar A. Timonjin i predsednik Nacionalnog univerziteta In Se Kim.
I češki film u Pusanu ima svoje zapaženo mesto u posebnom programu nazvanom „Češki film: kinematografija liberalizma”, ali posebnu pažnju ipak najviše privlači program „Kurdski film: nesalomivi duh”. Tim programom pusanski festival ukazuje pažnju na stvaralaštvo autora zemlje bez teritorije i naziva Kurdistan koji nikada zvanično nije bio priznat i naroda koji živi u delovima Turske, Iraka, Irana i Sirije, ali i u rasejanju širom sveta. I baš kao što Kurdi vode dugu bitku za priznavanje sopstvene nacije, tako se i kurdsko filmsko stvaralaštvo bori za sopstveni identitet.
Jedina do sada postignuta pobeda je to što kurdski autori više ne kriju ni svoje poreklo ni svoj jezik, što su dugi niz godina bili prisiljeni da čine, snimajući na jezicima i predstavljajući se kao reditelji zemalja u kojima žive (primera radi, kurdski reditelj Jilmaz Ginej je 1982. godine kansku „Zlatnu palmu” za film „Jol” primio kao turski autor). U poslednjih deset godina kurdski jezik, priče o Kurdima sa kojima se brane bogatstvo kulture i politička prava, deo su svetske filmske scene na kojoj kurdski filmovi osvajaju uspehe. U Pusanu, pravo je zadovoljstvo videti filmove čuvenih Kurda – Jilmaza Gineja (Turska), Bahmana Gobadija (Iran–SAD), Mano Kalila (Sirija–Švajcarska), Miraza Bezara (Turska–Nemačka) i Šavkata Armina Korkija (Irak)...
U Pusanu boravi i francuska glumica Žilijet Binoš, slavljena ovde i kao velika azijska filmska zvezda, jer glumi u filmovima „Crveni balon” kineskog reditelja Hsu Šijao Šijena i „Potvrđena kopija” legendarnog iranskog autora Abasa Kiarostamija. Binoševa je zajedno sa Šijenom i Kiarostamijem održala i dve izuzetno posećene master klase, na kojima je dva puta probijen termin planiran za njihovo održavanje, jer su azijski studenti filma, novinari iz celog sveta i publika pokazali neverovatan entuzijazam u broju postavljenih pitanja. Zajedno sa svojim azijskim rediteljima, direktorom Kanskog festivala Tjerijem Fremoom, svojim pusanskim domaćinima i filmskim studentima, Žilijet Binoš je plesala do zore na prijemu posvećenom mladim filmskim autorima iz celog sveta.

Odabrana dela Vladimira Pištala
Između dva beogradska Sajma knjiga, izdavačka kuća „Agora” iz Zrenjanina objavila je četrdesetak novih naslova. Sa tri najranije Pištalove knjige, zaokružena su Odabrana dela ovog pisca u devet knjiga, projekat koji je započet prošle godine. To su prozne knjige: „Čajevi Marsa / Noći”, „Kraj veka” i „Vitraž u sećanju”. „Agora” je ove godine objavila i četvrto izdanje romana „Tesla, portret među maskama”, kao i treće izdanje romana „Milenijum u Beogradu”.
Tu su i izabrana dela Doris Lesing. Konačno je, kao deseta knjiga, izašao njen najpoznatiji roman „Zlatna beležnica”. Posle objavljivanja ovog romana, 1962. godine, kritičari proglašavaju Doris Lesing za vodećeg feminističkog pisca. Roman prati život književnice Ane Vulf, rastrzane između različitih uloga koje ima kao supruga, ljubavnica, pisac i politički aktivista. Dnevnici koje vodi u sveskama različite boje odgovaraju različitim delovima njene ličnosti. Tek kada pretrpi nervni slom i potpunu dezintegraciju biće u stanju da otkrije novu „celovitost” o kojoj piše u poslednjoj beležnici.
U biblioteci „Agora” objavljen je novi roman Džamejka Kinkejda „Autobiografija moje majke”, u prevodu Alena Bešića. Zula Klodet Ričardson, čija je majka bila Karibljanka, a otac škotsko-afričkih korena, odrasta kao siroče bez majke u porodici očeve pralje. Osuđena na samoću i uskraćena za ljubav, ona je dete koje se naslađuje putenošću, jarkim bojama, upečatljivim mirisima, svilenkastim teksturama. Obljubiće je još kao učenicu, kasnije će se upustiti u strasnu vezu sa jednim lučkim radnikom, a udaće se za engleskog doktora, čija je prva žena navodno otrovana. Ali Zulina želja da sazna sve o životu svoje majke pretvara se u opsesiju.
Alis Manro se proslavila kao pripovedač. „Agora” objavljuje njen prvi roman „Životi devojaka i žena”, u prevodu Anđelke Cvijić.
Iskrena knjiga koja pripoveda o odrastanju u ruralnom Ontariju četrdesetih godina XX veka. U susretu sa fenomenima rađanja, smrti i seksa, glavna junakinja Del Džordan spoznaje i mračne i svetlije strane svoga ženskog bivstvovanja. Ona je pronicljiv i duhoviti posmatrač života u malom gradu. Najnovija knjiga priča Alis Manro, koju je preveo Predrag Šaponja, nosi naslov „Previše sreće”.
Priče Eni Pru „Potaman: priče iz Vajominga 3”, govore o pokolenjima Amerikanaca koji se bore da opstanu na Zapadu. One predstavljaju jednu surovu, zaslepljujuću panoramu američke ludosti i usuda. To su priče o modernim kaubojima iz ruralnog dela Vajominga. Knjigu je preveo Alen Bešić. Za roman „Lučke vesti” (prevod Igor Cvijanović), Eni Pru je dobila „Pulicerovu nagradu”. Spisateljica pripoveda o Kojlu, trećerazrednom novinaru koji, u trideset šestoj godini, biva grubo istisnut iz svakodnevnog života kada njegova neverna žena nastrada u saobraćajnoj nesreći, te se on sa dve kćerke i tetkom seli na predačku zemlju – Njufaundlend.
U biblioteci „Kalendar”, objavljen je novi roman Vladana Matijevića „Vrlo malo svetlosti”. Reč je o tri priče koje prate živote i snove naoko različitih likova – američke istoričarke umetnosti Hilari, bivšeg ministra u vladi pre političkih promena u Beogradu Milutina Čabrinovića zvanog Antracit i apsolventa filozofije Đorđa Istine – do juče uspešnih, a sada poraženih ljudi. Roman Đorđa Pisareva „Na stazi suza”, završni je deo trilogije „Mapa izgubljenog sveta”, čija su prethodna dva dela – „Ponoć je u sobi uspomena” i „A ako umre pre nego što se probudi” – privukla je pažnju i kritike i čitalaca.
Biblioteka „Ogledalo” već nekoliko godina neguje ono što definitivno nestaje iz srpskog izdavaštva na početku 21. veka – recepciju i vrednovanje savremene srpske književnosti. Ove godine su izašle dve knjige: Tanje Kragujević „Izgovoriti zvezdu” (eseji) i Miloša Đorđevića „Književne utopije Danila Nikolića” (studija). U ediciji „Arijel”, koja je posvećena savremenoj svetskoj poeziji, objavljena je knjiga Hansa Magnusa Encensbergera „Poslednji pozdrav astronautima”
U biblioteci „Nova satira”, objavljena je knjiga eseja Miroslava Egerića „Domanovićevo pleme” i erotskih aforizama Radeta Jovanovića „Iz Crvene banovine”.
Z. Radisavljević
    </div>
    <div id="ekonomija">
Guverner usporava rast cena
Veća inflacija neće biti smak sveta, rekao je guverner Dejan Šoškić novinarima pre nego što je otišao u Vašington da bi, odmah po povratku sa tog službenog puta, ipak stavio nogu na monetarne kočnice, čime bi trebalo da ublaži rast cena. Izvršni odbor NBS doneo je juče odluku da referentnu kamatnu stopu sa devet poveća na 9,5 odsto. Istovremeno, Međunarodni monetarni fond povećao je projekciju inflacije za ovu godinu sa aprilskih šest (plus, minus dva odsto) na 6,8 procenata. Zbog toga Albert Jeger, šef misije MMF-a za Srbiju, smatra da će Šoškić na kraju godine najverovatnije morati vladi da pošalje pismo u kome objašnjava zašto je inflacija veća od planirane.
– Hrana je poskupela. To je najveći pritisak na inflaciju. Veoma je teško reći koliko će iznositi rast cena do kraja godine, ali ono što je očigledno jeste da će biti veći nego što smo se nadali donedavno. Takve stvari se događaju – kazao je Jeger i dodao da ga to ne brine, kao i da Srbija nije regionalni šampion kada je rast cena u pitanju.
U izveštaju NBS navodi se da je Izvršni odbor uzeo u obzir poskupljenja hrane, u manjoj meri, slabljenje dinara, ali i očekivani brži oporavak tražnje. Ocenjeno je da će međugodišnja inflacija, merena rastom potrošačkih cena, u oktobru preći gornju granicu dozvoljenog odstupanja od cilja za taj mesec (6,3 plus minus dva odsto), što je iznad naših očekivanja iznetih u avgustovskom Izveštaju o inflaciji.
– Povećanjem referentne stope NBS obezbeđuje da se inflacija u srednjem roku nađe na utvrđenom cilju. Privremeni rast domaćih cena hrane, zbog loše poljoprivredne sezone u Srbiji i svetu, bio je ključni faktor porasta inflacije u proteklih nekoliko meseci. Iako je devizno tržište stabilizovano, slabljenje domaće valute iz prethodnog perioda još će se neko vreme odražavati na povećanje cena uvoznih proizvoda – ocenjuje se u saopštenju NBS.
Ovom restriktivnom merom centralna banka ne pokušava da popravi rezultat, kada je reč o njenom osnovnom cilju, samo za ovu godinu. Povećanjem referentne kamatne stope NBS nastoji da, na srednji rok, rast cena zadrži u utvrđenim granicama (4,5 plus, minus 1,5 odsto za kraj 2011. i četiri plus, minus 1,5 odsto za 2012. godinu).
Stručnjaci za monetarnu politiku, takođe, smatraju da su inflatorni izazovi tek pred nama. Ako smo i sa zaleđenim platama i penzijama i padom životnog standarda imali ovoliku inflaciju, onda za Ivana Nikolića, saradnika Ekonomskog instituta, više nije problem ova, već sledeća godina.
– Naročito zbog toga što nas već od januara očekuju poskupljenja komunalija i što u januaru počinje odmrzavanje plata u javnom sektoru i penzija. Te pritiske NBS pokušava da ublaži. Jer ako ćemo ove godine sa zaleđenom tražnjom probiti planirane okvire, onda je sledeća godina za brigu. Kurs može da se stabilizuje prodaja „Telekoma”, ali šta posle toga – upozorava Nikolić.
On dodaje da su sada dometi monetarne politike ograničeni. Centralna banka podizanjem kamate pokušava da investitorima učini atraktivnijim blagajničke zapise koje izdaje. Veća kamata kupcima ovih dužničkih papira donosi veću zaradu, pa NBS prodajom u stvari povlači dinare iz sistema i tako nacionalnu valutu čini skupljom, odnosno vrednijom.
– Međutim, prethodnim povećanjem kamate, tražnja za blagajničkim zapisima nije povećana, pa novac nije „izvučen” iz sistema. Čak i sa povećanjem eventualne zarade izgubio bi se motiv za ulaganje u te papire. Konkurent u poslu centralnoj banci je i država koja je spremna da za tromesečne trezorske zapise plati mnogo više, pa ih nudi po kamati od 11,2 odsto.
Da su dometi monetarne politike zbog monopola, ali i uticaja države na rast cene vrlo skromni smatra i ekonomista Vladimir Vučković. Međutim, u ovoj situaciji, NBS je ipak našla dobar balans, ocenjuje.
– Njihov osnovni cilj jeste stabilnost cena, ali probijanje njihove granice nije strašno. Ranije je kad su se inflatorna očekivanja povećavala NBS pokretala „tešku artiljeriju”. Pa je osim referentne kamate povećavala i obavezne rezerve, što je poskupljivalo novac, pa su samim tim i zajmovi privredi i stanovništvu poskupljivali. Štete su tako bile veće od koristi – podseća Vučković.
Da nije Srbija regionalni šampion kada je o inflaciji reč pokazuje izveštaj MMF-a. Ako je za utehu Rumuniju tresu veća poskupljenja nego nas, a tu su i Rusija, Ukrajina, Uzbekistan i Moldavija.
A. Nikolić

Sedište za regionalni razvoj u Zaječaru
Nacionalna agencija za regionalni razvoj, po odluci Vlade Srbije o izmeštanju delova nekih državnih službi, danas se seli iz Beograda u Zaječar. U glavnom gradu će biti zadržana kancelarija, iz koje će u narednih godinu dana najmanje po deset ljudi određeno vreme raditi u tom gradu.
Direktor Agencije Ivica Eždenci kaže da državni budžet zbog selidbe u Zaječar neće imati dodatni trošak, jer su napravljene uštede na drugim stavkama budžetskog rashoda.
U Nacionalnoj agenciji za regionalni razvoj sada je zaposleno 50 ljudi.
– Do kraja godine zaposlićemo još deset ljudi iz Zaječara i okoline, a dogodine još pet – kaže direktor Eždenci. – Procedura konkursa se privodi kraju, tako da očekujemo da će novozaposleni početi da rade već od naredne sedmice.
Direktor Eždenci, njegov zamenik i šef kabineta, od petka će živeti i raditi u Zaječaru. Još sedmoro ljudi iz „centrale” u Beogradu boraviće u tom gradu najmanje po deset dana. Za njih će biti iznajmljene garsonjere u jednoj privatnoj kući, a stanarinu će plaćati Agencija.
Svečano otvaranje sedišta Nacionalne agencije za regionalni razvoj u Zaječaru zakazano je za danas – tačno u podne. Posle toga će biti održana i konstitutivna sednica Nacionalnog saveta za regionalni razvoj, sastavljena od 11 ministara, predsednika vlade Vojvodine, beogradskog gradonačelnika i gradonačelnika još sedam gradova.
Sedište NARR je u Domu vojske u centru Zaječara. Zgrada iz tridesetih godina prošlog veka je obnovljena sredstvima Agencije i za to je utrošeno 40 miliona dinara.
Direktor Eždenci je iz Kule, oženjen je, otac je dvoje dece. Porodica će mu najpre dolaziti povremeno, a zatim će se preseliti u Zaječar.
– Neće mi biti teško, jer sam živeo i u inostranstvu, a Zaječar je mnogo bliži Beogradu od Moskve i Kijeva, gde sam sedam godina radio kao ekspert za Evropsku komisiju u oblasti podizanja kapaciteta institucija i reforme državne uprave – kaže Eždenci.
Nacionalna agencija za regionalni razvoj je nastala kao pravni sledbenik Republičke agencije za mala i srednja preduzeća i preduzetništvo, koja je prestala da postoji decembra 2009, i sektora za infrastrukturu Ministarstva ekonomije. Osnovana je početkom ove godine. Njen zadatak je da radi na smanjivanju regionalnih razlika i negativnih demografskih kretanja u Srbiji, ali i razvoju konkurentnosti domaće ekonomije. Ona podstiče međuopštinsku, međuregionalnu i prekograničnu saradnju u Srbiji, u kojoj razlika između najnerazvijenijih i najrazvijenijih regiona iznosi jedan prema sedam.
– Agencija je administrativna kancelarija Nacionalnog saveta za regionalni razvoj, koji treba da donese strategiju regionalnog razvoja Srbije, osnuje pet regionalnih saveta, a svaki od njih će doneti strategiju razvoja svog regiona – objašnjava njen direktor. – Regionalne razvojne agencije će konkurisati za sredstva iz pristupnih fondova Evropske unije.
Agencija podržava i razvoj sektora malih i srednjih preduzeća. Sa oko 160 miliona dinara samo u ovoj godini, ali i stručnim savetima, pomaže povećanje njihove konkurentnosti, inovativnost, razvoj klastera i rad njihovih udruženja. Agencija povezuje ova preduzeća sa preduzećima iz 40 zemalja u Evropi, SAD, Kini i Rusiji. Preduzetnicima je na raspolaganju i nefinansijska podrška kroz obuke, seminare i savetovanja.
Agencija vodi i deo infrastrukturnih projekata Nacionalnog investicionog plana. Reč je o 81 projektu koji se sa 1,1 milijardom dinara finansiraju u 55 opština.
Al. Mikavica 
-------------------------------------------------
Seoba ili borba za novu vlast
Nacionalna agencija za regionalni razvoj (NARR) prva je služba Ministarstva ekonomije i regionalnog razvoja čije će sedište od danas umesto u Beogradu biti u Zaječaru. Po zamisli potpredsednika vlade i ministra ekonomije Mlađana Dinkića, do kraja godine ovo ministarstvo će iz Beograda preseliti još tri svoje službe u Niš, Kragujevac i Užice. Do kraja novembra iz glavnog grada će u Niš biti izmešteno sedište Fonda za razvoj, u Užice Agencija za osiguranje i finansiranje izvoza, a u Kragujevac Nacionalna služba za zapošljavanje.
U ovom ministarstvu ističu da je osnovni cilj da republičke institucije budu bliže svim građanima i preduzetnicima, ali i da se umanji nepravda koju ljudi u unutrašnjosti osećaju zato što su sve državne institucije smeštene u prestonici. Namera je, kažu, i da se stvore jednake šanse za sve građane i jednak pristup institucijama koje postoje upravo zbog naroda.
U Ministarstvu ekonomije kažu da nema nikakve veze što se pojedine službe sele u gradove iz kojih su njihovi direktori. Primera radi, direktorka Fonda za razvoj je iz Niša, gde će se nalaziti sedište navedene institucije, a Nacionalna služba za zapošljavanje seli se u Kragujevac, odakle njen direktor dolazi na posao.
Sedište Fonda za razvoj biće iz Beograda premešteno u Niš zato što je ovaj grad centar južne Srbije, objašnjavaju iz Ministarstva. U Zaječar, centar istočne Srbije, biće smeštena Nacionalna agencija za regionalni razvoj, jer želimo podjednak razvoj svih delova Srbije. Agencija za osiguranje i finansiranje izvoza biće preseljena u Užice, centar zapadne Srbije, jer 13 odsto ukupnog izvoza Srbije ide iz ovog grada. U centar Šumadije ide Nacionalna služba za zapošljavanje, jer ima simbolički značaj zbog procvata koji su ovom gradu doneli „Fijat” i ostale kompanije koje su zaposlile veliki broj radnika.
Na novinarsku opasku da bi javnost sigurno zanimalo koliko će ovo raseljavanje državnih službi dodatno koštati poreske obveznike iz Beograda, nadležni kažu da dodatnog troška neće biti. Poslovično sumnjičavi ekonomisti kažu da neće poverovati „dok ne provere”. Pogotovo ne mogu da poveruju da će razmeštanje neke službe ili agencije iz Beograda po Srbiji „podstaći ekonomski razvoj devastiranih opština i regiona”.
Istini za volju, malo ko može argumentima da brani da baš svim državnim službama, pogotovu onim čiji je posao da brinu o poljoprivredi i šumarstvu, razvoju sela i siromašnih regiona, adresa mora da bude u beogradskom „krugu dvojke”.
Takva koncentracija državnih službi koja, pored ostalog, doprinosi stvaranju jednog preskupog megalopolisa, uz pustošenje ostatka države, bila je preskupa i za bogatu Nemačku, koja je raselila državnu upravu na više adresa u zemlji.
Nema, takođe, valjanog odgovora na pitanje – koliko sve to košta. Naši sagovornici tvrde da je trošak budžetski neutralan. Odnosno, da su uštede ravne izdacima. Može se dogoditi da i neko započeto preseljenje institucija u ovom času može imati samo politički ili predizborni prizvuk, ali za pet do deset godina malo ko će se sećati odakle je prvi direktor došao, jer će se, verovatno, budući, kao i prateći činovnici, regrutovati iz lokalnih, a ne političkih struktura iz Beograda.
Neki naši sagovornici smatraju, međutim, da preseljenje pojedinih službi ne znači i decentralizaciju vlasti, čije osnovne i najjače poluge ostaju u Beogradu. Ovakav potez smatraju jeftinim politikanstvom i bacanjem prašine u oči onima koji se odlučno protive metropolizaciji i neravnomernom razvoju države.
Bilo kako bilo – svedoci smo jedne nove prakse. Možda će tek godine pred nama pokazati ko je u pravu, ali jedino merilo opravdanosti ovog poteza mora da bude – kako te institucije rade, a ne gde im je sedište i ko ih vodi. Ako budu od koristi za građane, ni trošak koji budu pravile neće biti veliki. Sve ostalo je već viđena priča.
Al. Mikavica

Vlada prodaje 51 odsto akcija Telekoma Srbije
BEOGRAD – Vlada Srbije odlučila je danas da država na međunarodnom tenderu proda 51 odsto akcija Telekoma Srbije.
Kako je agenciji Beta rečeno u Vladi Srbije, ukupna vrednost Telekoma procenjena je na 2,43 milijarde evra.
Vlada Srbije će odrediti minimalnu cenu za prodaju akcija Telekoma.
Procenu vrednosti kapitala Telekom Srbije uradio je privatizacioni savetnik za potrebe utvrđivanja tačnog procenta udela u kapitalu koji će biti prenet zaposlenima i bivšim zaposlenima.
Na današnjoj sednici Vlade doneta je odluka i o prenosu besplatnih akcija Telekoma na građane Srbije i bivše i sadašnje zaposlene u toj telekomunikacionoj kompaniji.
Zaposleni i bivši zaposleni Telekoma moći će da dobiju akcija u maksimalnom iznosu do 6,52 odsto procenjene vrednosti kompanije.
Prema odluci Vlade Srbije, građani Srbije kojim imaju pravo na besplatne akcije javnih preduzeća dobiće 15 odsto akcija Telekoma Srbije.
Kompanija Telekom Srbije imala je profit od 13,3 milijarde dinara u 2009. godini i prema toma bila kompanija sa najvećom neto dobiti na sprkom tržištu.
Prema kompanijskim podacima, Telekom je u prošloj godini ima 3,2 miliona korisnika fiksne telefonije, kao monopolista u tom segmentu poslovanja u Srbiji, dok je na tržištu mobilne telefonija zauzimao 60 odsto sa 5,9 miliona korisnika.
Telekom Srbije poseduje i telekomunikaciona kompanije Mtel u Crnoj Gori i Telekom Srpske u Bosni i Hercegovini.
Telekom Srbije grupa, koja obuhvata kompanije u Srbiji, BiH i Crnoj Gori imala je ukupno 7,7 miliona korisnika mobilne telefonije i 3,4 miliona korisnika fiksne telefonije, kao i 485.000 korisnika interneta u 2009. godini.
Na kraju prošle godine Telekom Srbije grupa imala je 14.179 zaposlenih, od čega 9.655 u Srbiji, navodi se na sajtu www.telekom.rs.
Vlada Srbije poseduje 80 odsto akcija Telekoma, a preostalih 20 odsto akcija poseduje grčki OTE, u kojem Dojče telekom ima 30 odsto udela.

Krkobabić: Isplata 5.000 penzionerima počinje u subotu
BEOGRAD – Potpredsednik Vlade Srbije Jovan Krkobabić izjavio je da će isplata jednokratne pomoći od 5.000 dinara penzionerima početi u subotu 16. oktobra.
Pomoć će dobiti penzioneri sa penzijama manjim od 30.000 dinara.
Penzioneri koji primaju penzije preko tekućeg računa pomoć će dobiti u subotu 16. oktobra, a oni koji dobijaju penzije na kućne adrese, od ponedeljka, 18. oktobra, navodi se u izjavi Krkobabića dostavljenoj agenciji beta po završetku današnje sednice Vlade.

MMF ocenio da se ekonomski oporavak Srbije nastavlja
VAŠINGTON – Međunarodni monetarni fond (MMF) objavio je izveštaj o petoj reviziji stend-baj aranžmana sa Srbijom u kojem ocenjuje da se ekonomski oporavak nastavlja i upozorava na povećanje rizika za rast inflacije.
Kako se navodi u tom dokumentu Srbija beleži solidan privredni rast u poređenju sa zemljama okruženja, međutim, rast bruto domaćeg proizvoda (BDP) ove godine neće premašiti 1,5 odsto, uz ocenu da je takav rast nedovoljan da donese povećanje zaposlenosti.
U izveštaju o petoj reviziji MMF je ocenio da je Srbija ispunila sve kriterijume utvrđene programom za kraj juna i do sada beleži umeren ekonomski rast.
Odbor direktora MMF je krajem septembra pozitivno ocenio sprovođenje dogovorenog ekonomskog programa Srbije u okviru stend-baj aranžmana, čime je uspešno okončano njegovo peto razmatranje.
Ta pozitivna ocena MMF omogućila je Srbiji da povuče 366,5 miliona evra za jačanje deviznih rezervi.
Narodna banka Srbije (NBS) je od MMF krajem septembra povukla 53,5 miliona evra ili 15 odsto pete rate. Time je ukupna suma koja je iz aranžmana sa MMF do sada iskorišćena dostigla 1,46 milijardi evra.
Kreditni aranžman Srbije i MMF u vrednosti oko tri milijarde evra ugovoren je sredinom maja 2009. i završava se u aprilu 2011.
MMF ističe u novom izveštaju da će se izmenama Zakona o budžetskom sistemu uvesti veći stepen stabilnosti u domenu fiskalne politike na srednji i duži rok.
Ta međunarodna finansijska institucija rast BDP Srbije u 2011. godini prognozira na tri odsto a povratak na stope rasta beležene pre krize očekuje na srednji rok.
U Fondu nisu optimisti u vezi zaposlenosti i na kratak rok očekuju nova otpuštanja radnika.
MMF je među veće rizike na kratak rok uvrstio mogućnost nove globalne recesije, koja bi ukočila srpski izvoz i smanjila perspektive za ulaganja, kao i novi skok cena hrane.
    </div>
    <div id="vesti">
Uskoro međusobna izručenja državljana Srbije i Crne Gore
Željko Maksimović Maka, okrivljen za ubistvo policijskog generala Boška Buhe, i Zvezdan Terzić, kome se pripisuju zloupotrebe prilikom prodaje fudbalera, biće prvi na listi osumnjičenih čija će hapšenja i izručenja Srbija zatražiti od Crne Gore, kada stupi na snagu sporazum o međusobnom izručivanju svojih državljana, saznaje „Politika”.
Državljanstvo više neće biti prepreka ni da u Crnoj Gori bude uhapšen, a zatim i izručen Darko Šarić, okrivljen za šverc dve i po tone kokaina iz Južne Amerike, kome se u Srbiji sudi u odsustvu. Prema informacijama naše policije, Šarić, koji je poreklom iz Pljevalja, krio se u Crnoj Gori nakon što je u Srbiji za njim raspisana poternica.
Vlada Srbije usvojila je juče na sednici predlog ugovora o izručenju između Srbije i Crne Gore koji omogućava izručenja sopstvenih državljana, okrivljenih za najteža krivična dela.
Prema najavama, dve države bi tokom oktobra trebalo da potpišu sporazum o ekstradiciji svojih državljana okrivljenih organizovani kriminal, a kako je ranije kazala ministarka pravde Snežana Malović, ugovor će se odnositi i na određene oblasti teških krivičnih dela i na ratne zločine.
Na spisku onih koji pod okriljem crnogorskog državljanstva žive u ovoj državi, dok ih Srbija traži za razna krivična dela, jesu i druga manje „zvučna” imena. U prvom redu to su ljudi protiv kojih je podignuta optužnica zbog članstva u klanu Darka Šarića – Goran Soković, Dejan Šekularac, Borisa Laban, Draško Vuković i Darko Tošić.
Postoje informacije da su u Crnoj Gori utočište našli i košarkaš Nikola Bulatović, osuđen u Srbiji zbog silovanja, Milinko Paović, okrivljen za saobraćajnu nesreću, kao i Dragi Ilijevski i Mario Marković, kojima se na teret stavljaju prevare.
Crna Gora od Srbije potražuje optužene u procesu za deportaciju građana BiH islamske veroispovesti na početku 1992. godine, bivšeg šefa crnogorske Državne bezbednosti Boška Bojovića, Milisava Markovića, Duška Bakrača i Milorada Ivanovića. Na spisku crnogorskih vlasti, prema navodima tamošnjih medija, upisano je i ime Predraga Strugara, optuženog u slučaju ratnog zločina protiv civilnog stanovništva u Kaluđerskom Lazu, izvršenog 1999. godine.
Prema informacijama iz Crne Gore, tamošnjoj policiji dostupan je jedino Goran Soković iz Pljevalja, za koga se sumnja da je bio najbliži saradnik Darka Šarića. On je priveden početkom februara ove godine, ali tada nije mogao da bude izručen Srbiji jer je državljanin Crne Gore, pa je pušten posle tri dana. Njegovog sugrađanina Draška Vukovića je prošlog novembra privela policija u Beranama, ali je i on pušten.
D. Čarnić

Bez pomaka u istrazi ubistva devojke
Subotica – Nedelju dana nakon ubistva šesnaestogodišnje Milice Barašanin, učenice Hemijsko-tehnološke srednje škole, u policijskoj istrazi nema značajnih pomaka koji bi mogli dovesti do mogućeg ubice. Telo nesrećne devojke, kojoj je ubica presekao vrat, pronađeno je prošlog četvrtka oko 22 časa pored somborske pruge, na uglu ulica Grabovačke i 27. marta, svega 50 metara od njene kuće.
– Obrađeno je lice mesta i trenutno se radi na veštačenju tragova koji su tamo pronađeni. Obdukcioni nalaz je stigao i na osnovu prirode povrede može se utvrditi da je devojka ubijena dugačkim i širokim sečivom, a da je počinilac po svemu sudeći osoba snažne konstitucije. Rane nanete na ruci su odbrambene rane. Za sada je čitav slučaj u fazi pretkrivičnog postupka, rekao je za „Politiku” Ivan Bogosavljev, istražni sudija Višeg suda u Subotici.
Bogosavljev je kao netačne odbacio špekulacije u javnosti da je Milica Barašanin ubijena na nekom drugom mestu, jer tragovi ukazuju da se zločin odigrao gde je telo i pronađeno. Još početkom sedmice i Viši sud i Policijska uprava oglasili su se saopštenjem u kojem se navodi da se intenzivno radi na rasvetljavanju slučaja i da je saslušan veliki broj ljudi. Međutim, od tada nema nikakvih novih informacija o ovoj istrazi, a kako stručnjaci upozoravaju protok vremena sada ide u prilog ubici.
Tokom protekle sedmice mediji su beležili izjave srodnika ubijene devojke da ju je navodno danima pratila neka osoba u crnom „mercedesu”. Usled nedostatka informacija u javnosti se pojačao strah za bezbednost dece, ali su se istovremeno pojavile i za sada nepotvrđene izjave da policija zna ko je ubica, ali da taktizira sa njegovih hapšenjem. Kako „Politika” nezvanično saznaje policiji se javlja i veći broj osoba sa raznim nagađanjima o tome ko je mogući počinilac. Za sada nijedna od tih informacija očigledno nije ukazala na pravi trag.
A. Isakov

Dačić: Policija 10.10. želela da se izbegne krvoproliće
BEOGRAD – Ministar unutrašnjih poslova Ivica Dačić izjavio je danas da je policija delovala uzdržanije prilikom nereda za vreme Parade ponosa jer je želela da izbegne krvoproliće na ulicama Beograda.
Na sednica Odbora Skupštine Srbije za odbranu i bezbednost ministar je rekao da su obaveštajne službe i MUP imali najave šta će se dogoditi 10. oktobra i ocenio da su obavile dobar posao.
Dačić je dodao da je policija uspostavila kontakte sa tužilaštvom i sudovima i izrazio očekivanje da će to rezultirati procesuiranjem odgovornih za nerede.
Ministar je ponovio da je ukupno privedeno 259 osoba zbog učešća u neredima, od čega je istražnom sudiji privedeno 114 ljudi a 16 ih je procesuirano prekršajno.
Dačić je rekao da su 10. oktobra, i pored konstantnih napada na policiju, koji su trjaali od 8.30 do 15.30, svi učesnici Parade ponosa bili zaštićeni, uključujući i prevoz policijskim vozilima nakon parade do nekoliko policijskih stanica u gradu.
Govoreći o pripremama za Paradu ponosa, Dačić je rekao da je MUP izvršio dobru procenu i identifikovao ukupno 56 ljudi koji su preko Fejsbuka pretili organizatorima Parade.
On je rekao da je 10. oktobra policija organizovala tri bezbednosna prstena u centru grada oko mesta održavanja Parade već oko četiri sata posle ponoći i zaustavila saobraćaj kako bi oko 1.000 učesnika te manifestacije uspešno prošetalo ulicama grada.
"Sama Parada protekla je bez ijednog incidenta", rekao je Dačić i ponovio da je, prema procenama policije, u naredima učestvovalo oko 6.000 protivnika parade, koje je on nazvao pripadnicima nacionalističkih i ekstremističkih grupa.
Ministar je rekao da je u naredima povređeno ukupno 173 policajca, od kojih šest teže, kao i 31 demonstrant, od čega jedan teško. U napadima je uništen i veći broj policijskih vozila i veća količina zaštitne opreme.
On je rekao da policija ne odobrava skupove već samo ima pravo da ih zabrani, ako se steknu uslovi, a da je učesnicima Parade omogućeno da se okupe 10. oktobra jer je to njihovo ustavno pravo.
"Protivljenje Paradi ponosa je jedno ali nasilje je drugo. A svako nasilje mora biti sankcionisanoâ€¦ Ne sporimo pravo nekome da se ne slaže sa nečim ali to mišljenje mora da se izražava nenasilno", rekao je on.
Dačić je rekao da je potrebno da sada država u celini učini sve da se sprovede zakon i da se sankcionišu krivci za nerede, a na političke partije apelovao da ne koriste trenutnu situaciju i da ne pokušaju da je iskoriste za dnevno političke potrebe.
On je ocenio da neredi u Đenovi nisu direktno vezani za događaje na Paradi ponosa, ali da se na nju "naslanjaju".
I šef Bezbednosno-informativne agencije Saša Vukadinović je apelovao na predstavnike političkih partija i državne organe da shvate značaj onog što je policija obavila tog dana.
On je naveo da će se uz brzo procesuiranje uhapšenih konačno postići preventivna funkcija zakona.

Vukadinović: BIA imala dobru bezbednosnu procenu
BEOGRAD – Direktor Bezbednosno-informativne agencije (BIA) Saša Vukadinović izjavio je danas da je ta agencija sačinila bezbednosnu procenu uoči 10. oktobra i tu informaciju prosledila nadležnim državnim organima, i naglasio da BIA pomaže policiji u identifikovanju osoba koje su pravile izgrede dva dana kasnije u Đenovi.
Vukadinović je na sednici skupštinskog Odbora za bezbednost rekao da je BIA još 8. oktobra sačinila i istog dana prosledila bezbednosnu procenu za 10. oktobar nadležnim državnim organima, navodeći da je procena, prema njegovim rečima, bila dosta dobra, jer se, nažalost, obistinila 95 odsto.
"Pomažemo policiji koja radi najveći deo posla u identifikovanju svih osoba koje su pravile izgrede u Đenovi", kazao je direktor BIA, i dodao da ta agencija stoji na raspolaganju i drugim državnim organima u procesuiranju svih osoba koje su divljačkim postupcima nanele štetu Srbiji.
Vukadinović je izrazio poštovanje pripadnicima MUP-a koji su, kako je rekao, podneli najveću žrtvu 10. oktobra, i podvukao da, ako je oko nečega potreban konsenzus, onda je to da se pripadnici MUP-a moraju mnogo bolje tretirati u društvu.
On je odao priznanje državnim organima koji su, kako je konstatovao, na organizovan i sinhronizovan način odradili kompletan posao, te da se nada da će brzo procesuiranje odgovornih imati karakter generalne prevencije.

Pobednik za branioca grada
„Potiskivali smo ih polako uz Krunsku gde su krenuli da pale zgradu, pa su počeli da se osipaju po poprečnim ulicama i morali smo da zađemo u svaku kako bismo proverili da nam ne obilaze iza leđa. Video sam čoveka koji se držao za glavu i sedeo na trotoaru. Nisam siguran da li je učestvovao u neredima, ali je bilo jasno da se izdvojio iz te grupe gde ih je bilo gotovo 250. Prišao sam mu i rekao da se udalji, na šta je odgovorio da je povređen i da ima bolove. U momentu mi je izašla ta rečenica, potpuno neplanirano, jer nam je svima bilo jasno da je dosta rušenja i demoliranja. Napad je u tom trenutku i dalje trajao i ja sam morao odmah da se vratim u jedinicu.”
Ovim je rečima Saša Čordić, policajac prve klase i pripadnik policijske Brigade PU Beograd, opisao trenutak u kom je bez sopstvenog znanja i želje postao prvo internet legenda, a zatim i simbol Beograda, koji na svojim ulicama više ne želi da trpi nasilje i one što za njim posežu. „Moj Beograd si došao da lomiš!”, sumirao je ovaj dvadesetšestogodišnji Beograđanin u službi Beograđana sve ono što je većina stanovnika srpske prestonice tog dana osećala, gledajući prizore huliganskog divljanja. Da njegova, sad već epska izjava zabeležena ručnom kamerom nije završila na internet sajtu „Ju tjub”, policija bi, kažu mnogi u šali, potrošila silan novac na pi-ar kampanje koje, izvesno je, ne bi dale ovako dobre rezultate. 
Ministar unutrašnjih poslova Ivica Dačić otuda je u ime građana i MUP-a Srbije zahvalio Čordiću, uručivši mu na sastanku u kafeu „Ajs bar” statuu Beogradskog pobednika i poklone za osmomesečnog sina. Njemu su se pridružili i novinari prestoničkih medija, a svakako najuzbudljiviju reakciju izazvala je poklon-majica sa amblemom brigadira koji hvataju huligana i citatom Čordićeve rečenice.
– Treba odvojiti političke stavove od toga da li neko ruši grad i napada policiju. U takvoj situaciji veoma je teško suzdržati se i ne preći granicu između dozvoljene i preterane upotrebe sile, ali je Čordić pokazao da policija nije tu samo da udara ljude već i da im se obrati. Protiv lica koje sedi i ne pruža otpor udarac bi bio prekoračenje ovlašćenja, ali u situaciji u kojoj znate da su vam ti huligani povredili drugove i kolege, i još nasrću na vas, za takvu odluku potrebna je snaga volje. Njegova reč u ovom slučaju imala je više efekta nego da je nekog udario – ocenio je Dačić.
On je prihvatio molbu medija da Čordića ne kritikuje zbog nekih drugih reči izgovorenih u afektu, ali ga je pozvao da ih više ne upotrebljava. Ministar mu je, kao i svim kolegama, poželeo da u budućnosti ima što manje posla u situacijama kao u onoj od nedelje. Zahvalivši na poklonima, policajac je rekao da oni pripadaju svim njegovim kolegama koji su bili na ulicama Beograda.
M. Luković

Bezbednosna situacija u Srbiji stabilna
BEOGRAD – Bezbednosna situacija u Srbiji je stabilna, bez obzira na incidente koji su se dogodili na beogradskim ulicama u nedelju, kada je održana Parada ponosa i potom u Đenovi na fudbalskoj utakmici između Srbije i Italije, izjavio je zamenik premijera i ministar unutrašnjih poslova Ivica Dačić.
On je izjavio da je to ocenjeno na sinoćnoj sednici Saveta za nacionalnu bezbednost, iako postoji veliko uznemirenje građana zbog količine mržnje i negativne energije na beogradskim ulicama i da je pohvaljena policija zbog obezbeđivanja parade u nedelju.
Dačić je u emisiji „Kažiprst” B92 rekao da je, prema obaveštenju italijanske policije, sedam navijača uhapšeno u Italiji - Strahinja Toljagić, Vladimir Delić, Goran Stanić, Ivan Bogdanov, Danijel Janjić, Nenad Radović i Nikola Kličković.
Do šest sati ujutro ukupno 529 navijača je evidentirano na graničnim prelazima, a kroz krivičnu evidenciju prolazi 169 osoba, precizirao je Dačić.
Od njih je zadržano 19 osoba, od kojih 11 na graničnom prelazu Batrovci i osam na graničnom prelazu Horgoš, gde se, takođe, „obrađuju još dva autobusa, rekao je Dačić.
On je ukazao da je reč o „komplotu različitih uticaja”, od ekstremističkih grupacija, preko organizovanih kriminalnih grupa, pa verovatno i odnosa unutar fudbalske organizacije.
Ta dva događaja u Đenovi i Beogradu nisu neposredno vezana, mada se nadovezuju, ali nema dovoljno informacija da isti ljudi stoje iza njih, iako „sve to dolazi iz istog miljea”, rekao je on.
Ministar je dodao da postaje ekstremističke grupacije, od kojih su neke nacionalističke, desničarske, profašističke, klerofašističke, dok su pojedine vezane za navijačke grupe.
Od 1.200 do 1.300 ljudi u Đenovi sa srpske strane, možda je stotinak ili 200 navijača pravilo incidente, rekao je Dačić, ponovivši da je bilo velikih propusta u organizaciji te utakmice, što ne daje alibi onima koji su se nedolično ponašali.
Dačić je rekao da je Vlada Srbije juče usvojila predlog koji će biti upućen parlamentu i odnosi se odnosi na krivični postupak, kojim se omogućava lakše određivanje dužeg pritvora za osumnjičene za nasilje na sportskim priredbama.
On je rekao da se ovih dana u policiji obavljaju istrage ko je kriv za smrt Ranka Panića na mitingu koji je održan u Beogradu 29. jula 2008. godine.
Dačić je rekao da je za subotu, 16. oktobar zakazao sastanak sa ministrom za rad i socijalnu politiku Rasimom Ljajićem i ministrom za državnu upravu i lokalnu samoupravu Milanom Markovićem i predstavnicima reprezentativnih policijskih sindikata radi kolektivnog pregovora i poboljšanja materijalnog položaja zaposlenih u toj oblasti.
On smatra da je potrebno razmišljati o tome da li održati fudbalsku derbi utakmicu između Crvene zvezde i Partizana 23. oktobra u Beogradu i da bi klubovi i fudbalski savez u dogovoru sa MUP-om i bezbednosnim službama trebalo da procene bezbednosnu situaciju.
    </div>
    <div id="kolumna">
Revolucija pod lupom
Nakon nereda koji su izbili povodom održavanja gej parade u Beogradu, u javnosti se otvorila debata o mogućnosti izbijanja nove revolucije koja bi dovela do nasilne promene vlasti. Da li je u prošlu nedelju održan isključivo protest protiv ,,Parade”, ili je to začetak opštenarodnog ustanka? Iako većina osuđuje ponovno lomljenje grada i pljačkanje butika, činjenica je da je ovom narodu dogorelo do noktiju, i da su mnogi, barem krišom, priželjkivali konačno uzdizanje kuke i motike. Istina je da bi jedan ovakav incident, u svakoj odgovornoj državi, već sam po sebi doveo, ako ne do suštinskih, onda barem do nekih kadrovskih promena. Ostavke ministara policije, odbrane, ključnih ljudi BIA i beogradskog MUP-a, blistale bi se na premijerovom stolu još u ponedeljak izjutra. Neko bi morao da odgovara zbog namernog izazivanja opsadnog stanja u prestonici, jer su i pijanci u parku znali da će Beograd 10. oktobra ličiti na Palestinu. Postavlja se pitanje kome je odgovarala cela ova situacija? Demonstrantima? – I pored svog napora i dobre organizacije nisu uspeli da spreče održavanje gej parade, a većina njih se nalazi u pritvoru iz kojeg se u Srbiji ne izlazi. LGBT populaciji? – Stepen homofobije je sada samo još veći nego ranije, jer ih mnogi krive što su ostali do kraja tvrdoglavi, i što se nisu uzdržali a da ne upute koju otrovnu žaoku. Ostatku naroda? – Bačene kamenice i zapaljeni kontejneri nisu uspeli da povećaju zaposlenost i napune prazne novčanike. Ostaje da je jedino od svih profitirala isključivo partijska oligarhija, koja je ovaj incident iskoristila da se još jače učvrsti na vlasti. Režimski mediji raspalili su propagandnu kanonadu, sa ciljem da u korenu saseku svaki oblik protesta u budućnosti. Voditelji iskrivljenih grimasa, političari, zabrinuti analitičari i NVO aktivisti recitovali su dobro poznate deseterce o huliganima i fašizmu koji su rak rana demokratske Srbije, koja po oceni Hilari Klinton ima potencijal da bude i lider u Evropi, a ne samo u regionu! Ako uskoro bude nekog radničkog štrajka, biće proglašen za štrajk radnika huligana sa fašističkim zahtevima da im se povećaju plate kojima bi finansirali haške begunce.
Nekako opet slučajno se potrefilo da su navijači prekinuli utakmicu u Đenovi, a minut nakon toga, u vanrednom dnevniku RTS-a, voditeljka je pročitala već spremno saopštenje o neviđenoj bruci i „ružnoj slici koju smo ponovo poslali u svet”. U senci ovih događaja ostala je poseta američke državne sekretarke, koja je svratila da nas ljubazno zamoli da se manemo Kosova i Republike Srpske, da se učlanimo u NATO i konačno završimo sa mračnim devedesetim u kojima smo izazvali sve te silne ratove. Priča o nasilju skrenula nam je misli od finansijskog kolapsa, nezaposlenosti, opšteg štrajka u „reformisanom” pravosuđu, Miškovićevih dugova dobavljačima, Luke Beograd, nestašicama mleka, bankarskih krvopija...
Već sam čitaocima „Politike” postao dosadan sa svojim traktatima o državi bez legitimiteta, koja nema nikakvu moralnu ni duhovnu dimenziju, a nije ni suverena u odlučivanju. Pošto vlast u zemlji ne uživa podršku većine građana, ona namerno generiše nasilje kako bi vladala u jednoj vrsti nezvaničnog vanrednog stanja. Vešto se manipuliše sa ogromnim besom nagomilanim u narodu, pa se po potrebi izazivaju ili organizuju incidenti o kojima se danima raspreda, a koji suštinski ne mogu ugroziti vladajuću mašineriju. Ako pogledamo unazad, u Srbiji se nije odigrala nijedna nasilna promena režima a da nije bila organizovana spolja. Učili su nas u školi parole „bolje rat nego pakt, bolje grob nego rob!” iako je zapravo bilo „bolje Čerčil nego Hitler”. Podmetali smo bubrege pod Miloševićeve pendreke dok je opozicija grickala semenke na seminaru u Budimpešti. Moramo da prestanemo da promene vezujemo za političke stranke koje su nam trenutno ponuđene, jer sve one odavno funkcionišu u istom sistemu. Da nije tako, neko bi im već presekao snabdevanje, ili bi se protiv njih pokrenuo postupak pred Specijalnim sudom. Mnogo lakše će nam biti ako prilike u Srbiji posmatramo sa geopolitičkog umesto sa dnevnopolitičkog stanovišta. Ako shvatimo da se prevrati u malim zemljama ne dešavaju spontano, voljom naroda, već u skladu sa interesima velikih igrača. Onda ćemo umeti da među sobom prepoznamo iskrene rodoljube, a da raskrinkamo ubačene provokatore. Nećemo čekati da nas neko zavede nego ćemo imati jasnu sliku kakvu zemlju želimo da stvorimo. Borićemo se za to da nam se deca školuju i zaposle, umesto što ćemo anatemisati čitave generacije. Onda ćemo možda imati i svoju pravu narodnu revoluciju, jer ćemo se boriti sa smislom umesto da u borbi tražimo smisao. Kad budemo izašli na ulice, znaćemo zašto i za koga, a onda nema suzavca ni lisica koje će moći da zaustave našu ideju.
član grupe Beogradski sindikat
    </div>
    <div id="magazin">
Dinar po dinar – nov krov
Prihvatilište je stešnjeno i nije uvek dovoljno prostrano za svu decu koja ovde stižu
Prihvatilište za decu je ustanova socijalne zaštite pod ingerencijom Beograda i zbrinjava najosetljivije kategorije. Iako je u nadležnosti grada, važno je napomenuti da Prihvatilište okuplja decu i mlade iz cele Srbije i zemalja iz okruženja. To su deca bez roditeljskog staranja ili adekvatnog roditeljskog staranja, žrtve nasilja, zanemarivanja i zlostavljanja, žrtve trgovine ljudima, ilegalni imigranti, deca sa poremećajem u društvenom ponašanju i u sudskom postupku. Pomoć se pruža devojčicama i dečacima, uzrasta od 7 do 18 godina, 24 sata dnevno.
Broj dece kojoj  je  potrebno razumevanje i smeštanje u ovu ustanovu svakodnevno raste. Postojeći kapaciteti od samo 16 kreveta nisu dovoljni da se omogući smeštaj svima kojima je pomoć potrebna.
Na inicijativu prijatelja Prihvatilišta, poznatih ličnosti, sponzora i donatora koji su upoznati sa teškoćama u radu ove jedinstvene ustanove, pokrenuta je akcija „Pobedi za decu Prihvatilišta” čiji je cilj prikupljanje novčanih sredstava za preseljenje ustanove u prostorije koje bi obezbedile mesto za sve. To je veoma važno jer ima dana, a posebno noći, kada u Prihvatnu stanicu i Prihvatilište stigne i po desetoro nove dece. Tada je zaista veoma tesno jer je dece mnogo, a prostora i ležajeva malo. Nažalost, svakodnevica pokazuje da je sve više dece i mladih koji stižu u Prihvatilište i očekuju pomoć koja im je neophodna. Ako im se ona uskrati dovodi se u pitanje njihova budućnost. Zaposleni u Prihvatilištu žele da pomognu svakom detetu kako bi se snašla u životu i postali dobri ljudi.
Naš list je medijski sponzor ove akcije. Ljudi koji žele da pomognu Prihvatilištu mogu to da učine i kupovinom omiljenih predmeta poznatih ličnosti on-lajn aukcijom na sajtu Limundo. Na ovaj način obezbeđuje se novac za proširenje kapaciteta Prihvatilišta i njegova seoba sa Voždovca, gde se sada nalaze.
Inače, u Prihvatilištu zastupljena je  multidisciplinarnost rada koja je od velikog značaja za decu. Zato se organizuju razne radionice: kreativno-stvaralačke, edukativne, zdravstvene, psihološke.
Deca koja ovde provode vreme čekajući da se negde smeste vole da idu na izlete i ekskurzije. Srećni su i kada im neko od poznatih ličnosti dođe u posetu.
Snežana Prljević
----------------------------------------------------
Deci od srca
Svaki dinar donacije prihvatilištu i prihvatnoj stanici dobro je došao.
Dinarski račun: primalac: zavod za vaspitanje dece i omladine, pobedi za decu prihvatilišta, bulevar oslobođenja 219, 11000 beograd. Svrha uplate: uplata za projekat „pobedi za decu prihvatilišta br. 08-979“.broj računa: 840-1421761-32
Devizni račun: svrha uplate: donacija za projekat „pobedi za decu prihvatilišta”
01-504100-100007693-000000-0000 - devizni račun republike srbije-rs-zavod za vaspitanje dece i omladine, beograd
Iban broj: rs 35908504100000769397
Uplatu u evrima u korist računa zavoda za vaspitanje dece i omladine, beograd, možete učiniti na broj: 01-504100-100007693-000000-0000 kod narodne banke srbije, kralja petra 12, beograd, republika srbija
    </div>
    <div id="vesti">
U srednjim školama 6.000 ponavljača
Ponavljanje u srednjoj školi češća je pojava nego u osnovnoj. Među populacijom neuspešnih đaka više je dečaka nego devojčica, krizni  period je u petom i šestom razredu, a među njima je i mnogo darovite dece. Najviše ponovaca ima u mašinskoj i struci obrade metala, a najmanje u prirodno-matematičkoj struci. Oni uglavnom dolaze iz siromašnih porodica u kojima je više od troje dece, a za neuspeh krive pre svega – sebe.
Ovo su rezultati najnovijeg istraživanja, prvog posle 30 godina među ovom populacijom učenika u našoj sredini, koje je nedavno predstavljeno kroz knjigu „Neuspeh u školskoj klupi” mr Dušice Malinić iz Instituta za pedagoška istraživanja.
– Iako podaci za period 1997–2006. godinu pokazuju da broj ponovaca u Srbiji opada, ne treba zaboraviti da je za manje od jedne decenije broj učenika u osnovnim školama smanjen za više od 120.000, tako da se može reći da broj ponavljača ipak raste. Najmanje ponovaca bilo je školske 1998/99. godine – 2.094, kao posledica preporuke Ministarstva prosvete zbog ratnih dešavanja, a već iduće godine ih je bilo četiri puta više (8.531) – kaže Dušica Malinić.
U srednjim školama, od 6.000 ponovaca u školskoj 2004/05. godini, najviše ih je bilo u mašinskoj i elektrotehničkoj struci, a najmanje u prirodno-matematičkoj (osam).
Po rečima istraživača, u školi ima više neuspešnih đaka nego što to statistika pokazuje, jer – po mišljenju naše sagovornice – nije neuspešno ono dete koje ima jedinicu, već ono koje ne iskoristi sopstveni potencijal.
Istraživanje je obuhvatilo ponovce kao i đake koji nisu nikada ponavljali razred iz 35 osnovnih škola sa područja Beograda. Utvrđeno je da ponovci imaju obrazovanije očeve nego majke (koje su uglavnom završile osnovnu, a očevi srednju školu) i da očekivanja roditelja bitno utiču na učenikova postignuća. Takođe je utvrđeno da to da li je porodica potpuna ili ne, ne utiče na uspeh u školi (u slučaju razvoda život s majkom ima pozitivnije efekte na uspeh učenika nego život s ocem), ali da zato utiče broj dece u porodici. Ponovci su u ovom istraživanju najčešće dolazili iz porodica u kojima ima troje i više dece, a zanimljivo je i da je među slabim učenicima najviše drugorođene dece (41,9 odsto).
Učenici su rekli da im najveći problem u školi predstavlja to što sporo uče (69,9 odsto), da se teško koncentrišu na učenje (63,4 odsto), da ne umeju da uče (tj. uče napamet) i da ne poseduju predznanja iz većine predmeta. A na pitanje šta bi im pomoglo da bolje uče, ponovci su odgovarali da bi želeli da im nastavnik više pomaže na času (89,2 odsto) a roditelji kod kuće (62,9 odsto) i da bi im pomoglo da imaju više poverenja u sebe (85,5 odsto). Zanimljivo je da su i jedni i drugi učenici rekli da bi im pomoglo i da imaju više vremena kod kuće da uče (oko 65 odsto).
– Ovaj poslednji nalaz je kontradiktoran sa odgovorima koliko u proseku u toku dana posvete vremena učenju i domaćim zadacima kod kuće. Većina ponovaca najviše jedan sat dnevno provede u izvršavanju školskih obaveza (46,8 odsto), a nije zanemarljiv broj ni onih koji kod kuće uopšte ne uče ili uče pola sata dnevno (14 odsto) – ukazuje sagovornica, dodajući da đaci koji nisu ponavljali najčešće uče dva sata dnevno (39,2 odsto).
Kada dobiju slabu ocenu, ponovci kažu da je to zato što nisu znali odgovor na pitanje koje je nastavnik postavio, a većina se plaši ocenjivanja i strahuje kako će nastavnik da reaguje na odgovor. Takođe, najveći broj njih smatra da na ponavljanje razreda u velikoj meri utiče to koliko je učenik disciplinovan na času, čak i više nego neznanje, a odgovornost za neuspeh pripisuju sebi, a ne drugima.
Dr Slavica Maksić iz istog Instituta ukazuje da školski uspeh jeste bitna odrednica u životu. „Setite se samo kako ste se osećali kada niste dobili prvu pčelicu ili kada ste pali ispit. Uspeh bitno utiče na veru u sebe, na to koliko ćemo biti hrabri da rizikujemo, utiče na profesionalni uspeh, na odnose koje gradimo s drugim ljudima, na čitav život”, smatra dr Maksić.
Iako je stereotip da se iza sintagme „neuspešan učenik” obično krije đak koji je lenj, nemotivisan, buntovnik, istraživanja ipak pokazuju da se ova kategorija često krije i među najkreativnijom decom i da su, na primer, svako peto dete koje je bilo u kategoriji sa najvišim sposobnostima nastavnici ocenili „problematičnim”.
– Poslednji događaji nameću pitanje koliko je na ulicama Beograda bilo onih koji su pripadali ovoj grupi dece, zanemarene u porodičnoj i školskoj sredini, a tako željne da budu prepoznati, vrednovani i prihvaćeni – pita dr Nada Polovina, inače recenzent ove knjige.
Priznajući da škola jeste krivac za neuspeh dece iako su u istraživanju učenici sebe videli kao uzrok, Katarina Pintar, pedagog u Osnovnoj školi „14. oktobar” u Bariču kaže da je najveći problem sa kojim se susreće u praksi to što nema dovoljno literature na ovu temu, pa nastavnici ne znaju kako da se ponašaju u određenim situacijama – kako prepoznati znake da nešto nije u redu, koliko dugo može da se toleriše period u kome raniji odlikaš odjednom počne da ređa loše ocene, šta preduzeti da se neuspeh prevaziđe…
A na pitanje da li će aktuelna reforma da poveća ili smanji broj neuspešnih, Dušica Malinić odgovara da je ponavljanje razreda fenomen koji je preživeo sve reforme, koji postoji u svim školskim sistemima i da je ključ u promeni načina komunikacije između učenika i nastavnika.
Sandra Gucijan
    </div>
    <div id="politika">
Holanđani protiv, ali kompromis je moguć
Od našeg stalnog dopisnika
Brisel – Holandski parlament jedinstven je u stavu da je odluka o prosleđivanju kandidature Srbije Evropskoj komisiji na zasedanju Saveta ministara EU u Luksemburgu 25. oktobra – političko, a ne tehničko pitanje. U rezoluciji koju je parlament jednoglasno usvojio traži se da rasprava o kandidaturi Srbije bude odložena za decembar i da se svako dalje napredovanje Beograda u evrointegracijama uslovi punom saradnjom sa Tribunalom u Hagu.
Izvori u Briselu upućeni u ovu temu slažu se u oceni da iako na prvi pogled tvrda i nepopustljiva holandska diplomatija ostavlja sebi dovoljno prostora za kompromis sa ostatkom EU koji se manje ili više aktivno zalaže za prosleđivanje kandidature Beograda. Belgijsko predsedništvo EU potvrdilo je da je temu stavilo na dnevni red zasedanja 25. oktobra, ali nije preciziralo da li je ona politička ili tehnička, od čega zavisi procedura odlučivanja. Za tehnička pitanja dovoljna je kvalifikovana većina, a za politička je neophodan konsenzus. To su poslanici holandskog parlamenta imali u vidu kada su doneli rezoluciju.
Brisel ne pribegava preglasavanjima i malo je onih koji žele javno da govore o tome da će Holandija verovatno popustiti, uklopiti se u konsenzus i prihvatiti prosleđivanje naše kandidature, kako je to juče predvidela Mariko Peters, poslanik zelenih.
„Verujem da će ministri u Luksemburgu postići konsenzus o prosleđivanju kandidature Srbije, ali da će u zaključcima stajati da je svaki naredni korak Beograda ka EU uslovljen punom saradnjom sa Tribunalom u Hagu”, objasnila je Peters.
Naš diplomatski izvor u Briselu takođe ne odbacuje mogućnost takvog scenarija. „Ne verujem da će biti preglasavanja, jer to nije način odlučivanja u EU. Tražiće se konsenzus, ali još je rano govoriti o tome da li će biti postignut i kako će biti formulisan. Verujem da hoće, ali konačna odluka će verovatno biti poznata tek 25. oktobra”, kazao je naš sagovornik, kojeg smo pitali da li Hilari Klinton, državni sekretar SAD, može uticati na postizanje konsenzusa u EU?
Vladimir Jokanović
------------------------------------------
Nova holandska vlada stroga kao i prethodna
Holandija je dobila novu i po mnogo čemu neobičnu vladu – prvu manjinsku vladu s premijerom Markom Ruteom, prvim iz redova liberala još od ranog 20. veka, i prvi put sa podrškom desničarskih populista – Partije slobode Gerta Vildersa. Novi zamenik premijera i ministar ekonomije je Maksim Ferhagen iz redova demohrišćana – dosadašnji šef diplomatije, kojeg je na toj funkciji nasledio Uri Rozental, liberal.
Procene naših sagovornika u Briselu su da nam nova holandska vlada neće biti ništa manje stroga u odnosu na Srbiju od prethodne, jer u parlamentu u Hagu i dalje vlada jedinstven stav prema uslovljavanju Beograda. Sada je još komplikovanije jer podrška holandskoj manjinskoj vladi zavisi od Vildersove antiislamske desnice koja se protivi bilo kakvom procesu proširenja EU.

Skupština usvojila Deklaraciju o osudi zločina nad Srbima i građanima Srbije
Narodna skupština Srbije usvojila je sinoć Deklaraciju o osudi zločina nad srpskim narodom i građanima Srbije tokom oružanih sukoba u Hrvatskoj, BiH i na KiM, kojom se najoštrije osuđuju ovi zločini i izražava žaljenje i solidarnost sa žrtvama NATO bombardovanja. Za usvajanje su glasala 133 poslanika vladajuće koalicije i LDP-a, dok ostali opozicionari nisu bili u sali.
Deklaracija, čije donošenje je najavljivano šest meseci, usvojena je posle više od deset sati rasprave u kojoj su predstavnici vlasti tvrdili da njeno donošenje treba da doprinese da se zločini ne zaborave i da počinioci ne izmaknu pravdi, a većina opozicionara da se donosi kao alibi za Deklaraciju o Srebrenici. Opozicija je, takođe, oštro kritikovala što NATO bombardovanje nije kvalifikovano kao zločin i što se ne pominju zločini u Sloveniji.
U raspravi pre glasanja predstavnici vlasti tvrdili su  da ovaj akt treba da doprinese da se zločini ne zaborave i da počinioci ne izmaknu pravdi, većina opozicionara je tvrdila da je to alibi za Deklaraciju o zločinima u Srebrenici, oštro kritikujući to što se bombardovanje NATO ne kvalifikuje kao zločin, ali i to što se ne pominju zločini u Sloveniji.
Predstavljajući tekst deklaracije Nada Kolundžija, šef poslaničke grupe ZES-a, rekla je da ovaj dokument nema za cilj da „podstakne raspravu u takmičenju u patriotizmu i u tome ko više voli Srbe”. Ipak, veći deo debate protekao je baš u atmosferi nadgornjavanja u patriotizmu. Diskutanti su se u raspravi bavili i nedavno održanom Paradom ponosa, ali i uzrocima vandalizma srpskih navijača u Đenovi i time ko je kriv. Bilo je optužbi opozicionara zbog „vrlo blagog teksta deklaracije”, uz objašnjenje da je on takav, jer je pisan „u kabinetu predsednika Tadića”.
Nada Kolundžija je sve te optužbe odbacila kao neosnovane i uvredljive, objašnjavajući da se do teksta došlo posle nekoliko sednica skupštinskog kolegijuma, „nisu ga pisale nikakve nevidljive grupe ni kabineti”. Ona je razmenila nekoliko replika sa opozicionarima, pa je na tvrdnju Tomislava Nikolića (SNS) da se deklaracija donosi da bi vlast mogla da se hvali da je doneta, odgovorila da „onaj ko tako nešto kaže, sam sve radi samo da bi se hvalio”. Na tvrdnje Slobodana Samardžića (DSS) da vlast „amnestira NATO, jer bombardovanje ne tretira kao zločin”, Kolundžija je odgovorila da „deklaracija nikoga ne amnestira, niti to može, zna se kako se amnestira”.
I dok su opozicioni poslanici maksimalno koristili svoje vreme za diskusiju, većina predstavnika vladajuće koalicije bila je vrlo kratka. Tako je Moma Čolaković (PUPS) samo najavio da će podržati deklaraciju, a Branko Ružić (SPS) kazao je da se „deklaracijom zatvara ciklus osuda zločina počinjenih devedesetih”. Balint Pastor (SVM) najavio je podršku deklaraciji, izrazivši zadovoljstvo što joj je promenjeno ime na inicijativu njegove stranke. Riza Halimi (KAPD), kao i ostali opozicionari, kritikovao je deklaraciju, ali zato „što ona ne osuđuje zločine nad Albancima počinjene u Preševu”.
M. Čekerevac
-----------------------------------------------------------
Diskusije
Kolundžija (ZES): Da se ne ponovi
Smisao deklaracije je da se zločini nad Srbima nikada ne zaborave i da se politika koja je dovela do toga nikad ne ponovi. Usvajanjem deklaracije Skupština Srbije poziva parlamente susednih zemalja da osude zločine nad Srbima, a međunarodne institucije da se počinioci zločina nad Srbima tretiraju kao i počinioci zločina nad drugim narodima.
Marković (JS): NATO da se izvini
Ovom deklaracijom treba da podsetimo da i drugi imaju velike obaveze. Tražimo da hrvatski i bosanski parlament osude zločin nad Srbima, a NATO da se izvini, kao što se izvinio Avganistanu, što je ubijao civile u našoj zemlji.
Samardžić (DSS): Akt za domaću upotrebu 
Ovo je akt za domaću upotrebu. Deklaracija pravi selekciju žrtava, ne osuđuje se zločin NATO-a i na taj način se vrši revizija istorije i amnestira NATO od onoga što je ovde učinio i sve zato što ova vlast hoće da se učlani u NATO. Nema osude ni zločina u Sloveniji, jer vlast neće da se zameri Jelku Kacinu, treba im zbog EU, dakle mi amnestiramo Sloveniju, iako su ratovi tamo počeli.(/slika2)
Nikolić (SNS): Ne ide se u EU go i bos
Niste prihvatili da se donese jedna deklaracija za sve zločine, a ovu donosite samo da bi njome mahali, da ste iskreni u nameri da zaštitite građane, obezbedili biste mleko, pohapsili kriminalce. Nema osude zločina NATO-a, niti Slovenije, jer Slovenija treba da nam završi neki posao, ali ne ide se u EU go i bos.
Ilić (NS): Ne spominje se Slovenija
Sve ovo liči na neku lakrdiju. Nema osude zločina NATO-a, pa da li je zločinac onaj ko je bacao kasetne bombe na Niš, onaj ko je na grad koji sam ja vodio bacio 243 tone bombi sa osiromašenim uranijumom, danas se umire od posledica toga? Slovenija nije ni pomenuta, povucite ovu deklaraciju, ništa se njome ne postiže.
Grubješić (G17 plus): Korak ka životu
Srpski narod je stradao tokom 20. veka. U 21. veku treba da nauči da živi, a ova deklaracija je korak u tom pravcu. Srbija ne može da utiče na to hoće li neko drugi iskazati poštovanje prema srpskim žrtvama, ako sama ne razvije poštovanje i trajno sećanje na sve žrtve.
Martinović (SRS): Pranje savesti
Ova deklaracija služi za pranje savesti onih koji su doneli Deklaraciju o osudi zločina u Srebrenici. Ovde nije ni pomenuto da je nad Srbima u Hrvatskoj i na KiM počinjen genocid, gde jeste počinjen, ali ga pominjete u Srebrenici gde nije. Niste smeli da kažete ništa o zločinima NATO-a.
Ostojić (LDP): Truli kompromisi
Pravljenjem trulih kompromisa vladajuća većina ne pokazuje dovoljno poštovanja prema srpskim žrtvama. Koristite ovu deklaraciju kao alibi za to što ste doneli deklaraciju o Srebrenici. Skupština Srbije trebalo je prvobitno da prihvati rezoluciju Saveta Evrope u kojoj su osuđeni svi zločini na prostoru bivše SFRJ, a posebno se ukazuje na genocid nad Bošnjacima u Srebrenici.
------------------------------------------------
Surova kazna, evropsko odelo i zarđale kašike
Nikolić (SNS): Vlast ovom deklaracijom nije nikoga odvratila od pokušaja da nas ponovo bombarduje, da opet krene u rat protiv nas, a trebalo je da takve uputi da bi za to bili surovo kažnjeni. Akt se donosi samo da bi se zaštitio predsednik Srbije.
Kolundžija (ZES): „Reči ’da će biti surovo kažnjen’, ne iznenađuju od onih koji su pretili zarđalim kašikama, pa obukli evropsko odelo i misle da je to dovoljno.”
Nikolić (SNS): „Sve to lepo zvuči, ali oni koji su izašli na ulicu 5. oktobra i rekli da ne daju da ih pljačkaju, opljačkali su celu Srbiju. I kad vas pobedimo na izborima, moja ideologija će biti da će onaj ko napadne Srbiju biti surovo kažnjen”.
Kolundžija(ZES): „Srpski narod je takvu ideologiju platio stotinama žrtava, dok ste se vi lepo smestili u novi stan”.
Nikolić (SNS): „Problem svakog lepo vaspitanog muškarca je što ne zna šta da odgovori bezobraznoj ženi, neću više da razgovaram sa vama”.

Đelić: Srbija će nastaviti da se bori za kandidaturu
BEOGRAD – Holandski parlament je otvorio mogućnost ali ne i sigurnost za postizanje kompromisa 25. oktobra u Luksemburgu kada kandidatura Srbije treba da bude prosleđena Evropskoj komisiji (EK), izjavio je potpredsednik Vlade Srbije Božidar Đelić.
On je novinarima na Beogradskom sajmu istakao da će naša zemlja nastaviti da lobira i da se bori da se to desi.
Nastavićemo, kao i dosad, saradnju sa Haškim tribunalom, rekao je on, dodajući da će se nastaviti i lobiranje i rad „do poslednjeg momenta, 25. oktobra”, da naša kandidatura tog dana bude prosleđene EK
On je kazao da je, mada je holandski parlament preporučio predstavnicima te zemlje da se odloži prosleđivanje kandidature Srbije EK-u do kraja godine - kada he biti dostupan novi izveštaj glavnog tužioca tribunala Serža Bramerca, Holandija ostavila otvorena vrata za dogovor 25. oktobra, ukoliko sve druge zemlje EU žele da proslede kandidaturu EK.
    </div>
    <div id="vesti">
Proboj najdužeg tunela na svetu
Specijalno za „Politiku”
Cirih, 14. oktobra – Evropa se sprema da proslavi svoj gigantski građevinski poduhvat. Odbrojavanje je počelo.
Sutra će biti probijena poslednja deonice Gotarda, najdužeg tunela na svetu. Čudo tehnike, mašina za dubinsko bušenje nazvana „sisi”, spojiće u tom trenutku dva kraka tunela koji se dužinom od 57 kilometara proteže ispod švajcarskih Alpa.
„Tunel će 15. oktobra u osnovnom delu biti završen. Nakon toga slede dodatni radovi”, kaže dr Renco Simoni, predsedavajući upravnog odbora kompanije „Alp tranzit Gotard”, koja gradi vaj tunel.
Nakon što 2017. ova železnička transverzala, koju čine dva paralelna tunela, bude puštena u rad, najkraćim putem biće povezana tri regiona sa ukupnom populacijom od blizu 30 miliona stanovnika – nemačka pokrajina Baden Virtenberg, švajcarski kanton Cirih i Lombardija u Italiji.
Između Ciriha u Švajcarskoj i Lugana u Italiji putovaće se dva sata i 40 minuta prosečnom brzinom između 200 i 250 kilometara na sat.
Novoizgrađeni tunel pripada „Železničkoj alpskoj transverzali” i poznat je pod nemačkom skraćenicom NEAT. Realizaciju projekta je sa 19,1 milijardu franaka kreditirala Švajcarska.
„Tunel je temelj švajcarske politike očuvanja životne sredine jer se promet ljudi i robe sve više sa drumskog prebacuje na železnički saobraćaj”, kaže vodeći inženjer projekta Hajnc Erbar.
Predviđeno je da se u momentu probijanja poslednjih metara Gotarda švajcarski ministar saobraćaja Moris Lojenberger video-vezom direktno uključi na sastanak svojih resornih kolega iz EU koji će zasedati u Briselu.
Na mesta događaja već je spremljen slavljenički spektakl. Muzičari, glumci, pevači, javne i političke ličnosti užurbano se pripremaju za ceremoniju koju će pratiti više od stotinu televizijskih ekipa iz celog sveta.
Dok svet slavi, eksperti upozoravaju da poslovanje ovog dela železničke transverzale neće biti rentabilno. Svet će dobiti još jedno svetsko čudo, ali privreda će beležiti gubitke u poslovanju, zbog visokih troškova održavanja i posebnih mera bezbednosti.
Deo ovdašnje javnosti podseća da se rentabilnost Gotarda ne tiče samo Švajcarske već i Evropske unije. Građani očekuju da „onaj ko koristi tunel učestvuje u podeli, ne samo profita, već i troškova održavanja”.
U protivnom, već 2070. troškovi održavanja mogli bi da dostignu neverovatnih 18 milijardi franaka (11 milijardi evra).
„Na duži rok posmatrano, tunel je ipak jevtinije i budžetski isplativije rešenje nego širenje i održavanje postojeće drumske mreže”, uzvraća kritičarima ministar Lojenberger.
Prve ideje povezivanja Ciriha i Lugana pojavile su se još davne 1837. godine, ali realizaciji megaprojekta Gotard pristupilo se tek 2002.
Kada se aktivira ovaj deo NEAT transverzale, dnevno će ovim tunelom moći da prođe čak 300 vozova, koji će moći da prevezu i do 80 tona roba.
Zoran Vitorović
----------------------------------------
Gotard u brojkama
Tunel Gotard (57,1 kilometar) duži je od Evrotunela (50,45 kilometara) koji ispod Lamanša povezuje Francusku i Veliku Britaniju, a za četiri kilometra je duži i od tunela Seikan (53,85 kilometra) u Japanu, koji je dosada nosio titulu najdužeg tunela na svetu. U izgradnji Gotarda upotrebljeno je 228 kilometara železničkih šina, 198.000 betonskih blokova, 2.800 kilometara raznih strujnih i kablova za prenos podataka.

Zvezde iz utrobe Zemlje
„Ne tretirajte nas kao zvezde”, molba je Čileanca Marija Sepulvede (40) čije ostvarenje mu neće dozvoliti ni zemljaci ni globalna javnost. On i njegove kolege, sapatnici, jednoglasno su u domovini i širom sveta obeleženi kao „zvezde” nove vrste – iz utrobe Zemlje. Kao „zvezde” opstanka, preživljavanja u nezapamćeno teškim okolnostima, „čuda” koje sebi tek priželjkuju ojađene mase i mnogi posrnuli sistemi.
Svi oni, trideset tri rudara, juče su spaseni posle rekordnog prebivanja u zatrpanom prostoru: 69 dana na dubini većoj od 600 metara, gde ih je zarobilo urušavanje u rudniku bakra i zlata San Hose, na severu Čilea. Operacija pojedinačnog izvlačenja na površinu, uz pomoć svakojake tehnologije čiji je završni izdanak bila kapsula koja se kretala kroz bušotinu, u koju je postavljena odgovarajuća cev, trajalo je 22 sata, kako se izveštava, a njene dramatične epizode je, posredstvom televizije, pratilo više stotina miliona ljudi na svim stranama planete.
Izbavljenje iz „Hadovog carstva” doživljeno je kao dragoceno nacionalno i internacionalno ohrabrenje. Kao često nedostajući dokaz da je mogućno izaći iz kandži svakojakih i razmahanih podzemlja, da je mogućno „stići i uteći i na strašnom mestu postojati”.
Svet koji, posebno u ovim kriznim trenucima, prosto čezne da bodra vest prevagne nad zlokobnim izveštajima, dobio je, reklo bi se, novu bajku o pobedi dobra nad zlom. „Bio sam i sa Bogom i sa đavolom, borili su se za mene i Bog je pobedio”, Sepulvedine su reči, čije bi obistinjenje mnogi poželeli na znatno nižem nivou: u svakodnevici, u odgonetanju zagonetki kao što su – kako sastaviti kraj s krajem, šta vreba iza ćoška...
Kad bi se, po ugledu na izbor ličnosti, proglašavala zemlja godine, među glavnim kandidatima za tu laskavu titulu svakako bi se našao Čile. Bar kao dragoceni primer pripravnosti na najgore. Pre pola godine pretrpeo je katastrofalni udar zemljotresa sa manje gubitaka nego drugi, a sada je izveo i – porođaj, prethodno gotovo sahranjenog, života iz Zemljine utrobe, kojim se nesreća ispostavlja kao rasadnik sreće.
Spasavanje duboko i dugo zatrpanih išlo je, neizbežno ali i poučno, u više faza. Potraga je nastavljana iako više od dve nedelje od njih nisu stizali znaci života. Kad su najzad dobijeni, prokopana je tanušna pa šira veza s njima. Odozgo su im slati i pošiljke u potrepštinama i saveti za preživljavanje, uz preporuke psihologa za održavanje duhovne stabilnosti i zatrpanih i zabrinutih za njihovu sudbinu.
Akcija je poprimila i međunarodni karakter. Pomogli su saveti i oprema američke Agencije za svemirska istraživanja jer su iskušenja „podzemaljaca” bila slična onima kroz koja prolaze „nadzemaljci”. Izraze ushićenja podvigom u Čileu poslao je niz šefova drugih država, među kojima i Barak Obama. Kinezi su se pohvalili da je jedna od važnih dizalica – njihove proizvodnje. Čestitanja su se čula od Španije do Australije. Ko se nije barem oglasio u tom smislu, ako takvih ima među nadležnima za spoljna saosećanja, izgubio je razloge da računa na solidarnost kad mu ona bude ustrebala.
Novi čileanski šef države Sebastijan Pinjera je vanrednim angažmanom uspeo da se, privatno milijarder, prikaže kao „narodski lider” kome nema važnije brige od pomoći bespomoćnima. Pokazao je i da nije opijen hepiendom, kako izveštava čileanski list „Tersera”: zatražio je kažnjavanje odgovornih za udes u rudniku i najavio reformu zakonodavstva za poboljšanje uslova rada rudara kao „većeg blaga od rudnika”.
Oslobađanje iz podzemnog carstva propraćeno je suzama radosnicama, pevanjem čileanske himne, puštanjem 33 (po broju spasenih rudara) balona… Svima koji se osećaju delom sveta, u Čileu i izvan njega, laknulo je, jer se potvrdilo da je mogućno izaći i iz „nemogućne situacije” – ako postoji sadejstvo nacionalne i internacionalne posvećenosti humanim ciljevima, da se pokaže da je tako mogućno spasti makar 33 života nevinih, koji su obično glavne žrtve oružanih, ratnih i na drugi način kriminalnih, akcija.
Po izlasku iz „pakla”, rudarima se obećava „raj”. Nude im se milioni dolara za ispovest o preživljenom u vidu romansiranja i filmovanja. Predlažu im se i nova zaposlenja u rasponu od reklamiranja proizvoda do drugih unosnih prekvalifikacija.
Oni su se, da „čuda” budu veća, dogovorili da nagoveštene profite od zajedničkih iskušenja – ravnopravno podele. Kako će funkcionisati to što gotovo nigde ne postoji, videće se. Prepričava se već da bi najcenjeniji bili prilozi šefa vanrednog stanja u urušenom rudniku Luisa Ursue, vođe spasilačke intervencije Manuela Gonsalesa, hroničara (koji je vodio dnevnik zatrpanih) Viktora Segovije, „televizičnog” Sepulvede, a nije za odbacivanje ni priča ostalih unutrašnjih i spoljnih aktera.
U svakom slučaju, dobili smo poučnu priču o nesreći sa, zasad, srećnim krajem. Dragocenu tim više što – porođajima, čak „zvezda”, iz utrobe Zemlje – opovrgava uobičajene smernice.
------------------------------------------
Bonusi, fudbal…
Usred rasta nezaposlenosti i smanjenja prihoda, sada izbavljeni a dugo zatrpani, čileanski rudari kao da se kreću u suprotnom pravcu. Tražiće „bonuse” za vanredna iskušenja, a više od 20 firmi, po izveštaju AP, ponudilo im je 1.000 radnih mesta. Bi-Bi-Si navodi i da su im slavni fudbalski klubovi „Real Madrid” i „Mančester junajted” ponudili počasna prisustvovanja na svojim utakmicama, sledeći primer „Barseloninog” asa Davida Vilje (sina i unuka rudara) koji im je poslao dresove sa svojim autogramom.
Ponaosob su od jedne američke firme dobili na poklon naočare za sunce (neophodne za izlazak na svetlost dana) vredne po 450 dolara. Uslediće, može se pretpostaviti, i druge vrste saosećanja koja doprinose prestižu darodavaca…
-----------------------------------------
I bivši fudbaler među rudarima 
Frenlin Lobos (53), jedan od 33 čileanska rudara, svojevremeno je bio solidan fudbaler. Karijeru je počeo (1980) i završio (1995) u Atakami, igrajući u prvoj i drugoj ligi, a igrao je čak i za reprezentaciju Čilea. Pošto ipak nije mogao da živi od fudbalske ušteđevine, posle je bio taksista i na kraju rudar. Na ovim slikama vidimo ga s fudbalskom loptom neposredno pošto je spasen (na lopti su poruke njegovih prijatelja i porodice), zarobljenog ispod zemlje i kao igrača.

Klinton i Ešton: Podudarnost gledišta o Balkanu
BRISEL – Državna sekretarka SAD Hilari Klinton i visoka predstavnica EU Ketrin Ešton su istakle podudarnost gledišta o razvoju na Balkanu, uz ocenu da je u tom regionu vidljiv napredak u reformama i evroatlantskoj integraciji, ali da još dosta treba da se učini.
To je agenciji Beta prenela portparolka visoke predstavnice, Maja Kocijančič.
Prema njenim rečima, u opsežnoj razmeni mišljenja američke državne sekretarke i visoke predstavnice EU podržan je i dijalog Prištine i Beograda o pitanju Kosova. Hilari Klinton i Ketrin Ešton su takođe izrazile rešenost SAD i EU da zajedno rade na daljem napretku BiH ka ostvarenju težnji te zemlje za uključivanje u evroatlantske strukture.
Istovremeno su evropski diplomatski izvori agenciji Beta rekli da su Hilari Klinton i Ketrin Ešton razmenile mišljenja i o nastojanjima SAD i EU da se unapredi evropska perspektiva Srbije.
Prema tim izvorima jedan od zaključaka bio je da su stavovi Vašingtona i evropske dvadesetsedmorice jasni, a to je da to treba podržati, ali je ocenjeno i da odluka Saveta ministara EU o traženju mišljenja od Evropske komisije o spremnosti Srbije za kandidaturu treba da bude donesena zajednički od svih 27 članica.
Kako su agenciji Beta preneli belgijski izvori, Belgija u svojstvu predsedavjućeg EU na visokom nivou snažno radi na tome da se za pitanje daljih koraka Srbije ka članstvu u EU nađe dobar i konstruktivan rezultat na sastanku Saveta ministara EU u Luksemburgu 25. oktobra. To je agenciji Beta preneo portparol šefa belgijske diplomatije, Bart Urvi.
Istovremeno, u diplomatskim izvorima u Briselu Beti je, međutim, rečeno da se još radi na tome da se nađe dogovor sa holandskim parlamentom i vladom za zajedničko kompromisno rešenje oko pitanja daljih koraka Srbije ka članstvu u EU.
Na pitanje da li će se na Savetu ministara EU 25. oktobra odlučivati jednoglasno, što bi značilo da se nalog Komisiji za mišljenje o srpskoj kandidaturi smatra političkim pitanjem, ili će to biti podvedeno pod tehničko pitanje o kojem se odlučuje većinom, odgovor je glasio da pravo objašnjenje izgleda stoji u samom tekstu rezolucije holandskog parlamenta.
Suštinska ocena je i da vladajuće političke snage u Hagu žele da se zajedno sa ostalih 26 zemalja dođe do za sve prihvatljivog rešenja.
U raspravi u holandskom parlamentu odlazeći ministar spoljnih poslova Maksim Ferhagen juče je rekao da bi odluka da kandidatura Srbije bude uzeta u razmatranje bila prihvatljiva za Holandiju samo ukoliko kao „politička” bude doneta uz saglasnost svih članica, te ukoliko bi zadržala saradnju s Tribunalom kao snažan uslov za svaki budući korak, predočio je Ferhagen.
U slučaju da kandidatura Srbije na zasedanju u Luksemburgu, odlukom većine, bude prosleđena Evropskoj komisiji, Holandija će insistirati da napredak Beograda u proceduri bude „maksimalno uslovljen” okončanjem saradnje sa Sudom u Hagu.
Za svaki dalji korak biće potrebna saglasnost svih zemalja EU, a Holandija će uživati pravo veta, podsetio je šef holandske diplomatije.
Beta
    </div>
  </body>
 </text>
</TEI>