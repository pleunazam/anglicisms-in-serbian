<TEI version="3.3.0" xmlns="http://www.tei-c.org/ns/1.0">
 <teiHeader>
  <fileDesc>
   <titleStmt>
    <title>Politika 2014-10-14</title>
   </titleStmt>
   <publicationStmt>
    <p></p>
   </publicationStmt>
   <sourceDesc>
    <p>https://www.politika.rs/sr/articles/archive/2014/10/14/page:1?url=</p>
   </sourceDesc>
  </fileDesc>
 </teiHeader>
 <text>
  <body>
    <div id="kultura">
Inkluzivni mjuzikl na sceni Pozorišta na Terazijama
Šestoro dece obolele od autizma i jedna devojka sa slušnim problemima izveli su mjuzikl „Čarobno putovanje” Đorđa Makarevića, rađen po adaptiranom tekstu Žila Verna „Put oko sveta za osamdeset dana”.
Makarević je rekao je tokom trogodišnjeg rada na predstavi dokazano da autistično dete može da drži pažnju više od 15 minuta. U komadu mališani igraju, pevaju i glume čak sat i po vremena.
Izvođenju „Čarobnog putovanja” koje je dobitnik priznanja grada Beograda za stvaralaštvo mladih u oblasti umetnosti, prisustvovali su gradonačelnik Siniša Mali i ministar za rad, socijalna i boračka pitanja Aleksandar Vulin.
Mali je podsetio da je grad Beograd prošle nedelje potpisao ugovor sa 44 pratioca dece ometene u razvoju i obećao da će do kraja godine biti obezbeđeno još stotinu „pomoćnika” za ove mališane.
– Tako šaljemo jasnu poruku da sva deca na teritoriji Beograda imaju jednaka prava na bezbrižno i srećno detinjstvo – istakao je Mali.
Vulin je istakao da ova predstava može gledaoce posramiti, ali i učiniti ponosnim zbog onoga šta ovi mališani mogu, a odrasli ne mogu.
– Autizam jeste bolest usamljenosti, ali ova deca pružila su nam svoje ruke i izašla iz svog zarobljenog usamljenog sveta. Oni zaslužuju pažnju, a njihovi roditelji zaslužuju pomoć – rekao je Vulin.
U izvođenju ovog mjuzikla učestvovali su i braća i sestre malih glumaca, profesionalni igrači Pozorišta na Terazijama, članovi hora i folklora AKUD „Lola” i ansambl „Tuti fruti”.
A. V.

Otkrivanje Arkadije – francuska umetnost u dvorskom kompleksu
Izložba „Otkrivanje Arkadije – francuska umetnost u dvorskom kompleksu” otvorena je u Belom dvoru. Zbirka francuske umetnosti u državnoj umetničkoj kolekciji dvorskog kompleksa predstavlja jednu od najvrednijih celina. Stvarana od tridesetih do osamdesetih godina prošlog veka, ova zbirka sadrži neka od najznačajnijih imena francuskog baroknog klasicizma, rokokoa i kasnog 18. veka. Tu su radovi  Nikole Pusena, Gaspara Digea, Sebastijena Burdona, Nikole Šaprona, Fransoa Bušea, Kloda Vernea... I pored velike tematske raznovrsnosti i dugog perioda nastanka, ideja Arkadije je suštinski odredila izložbu.
Jelena Todorović, autor izložbe, u katalogu za ovu postavku podseća da je Arkadija vidljiva još od antičke književnosti i umetnosti i oživljena u renesansnoj kulturi, pa je kao takva ostala ideal kome čovek žudi. Svoj veliki procvat ovaj koncept je doživeo u francuskoj baroknoj umetnosti. Naše poimanje Arkadije u velikoj meri oblikovala su dela francuskih umetnika. Iz tih razloga prizori vanvremenog sveta zauzimaju važno mesto i čine okosnicu francuske zbirke državne umetničke kolekcije dvorskog kompleksa.
Izložba je nastala u saradnji Fonda „Kraljevski dvor” i Francuskog kulturnog centra uz podršku Ministarstva kulture i informisanja Republike Srbije.
Postavku je u pratnji Aleksandra i Katarine Karađorđević obišla Kristin Moro, ambasadorka Francuske u Beogradu.
A. K.
    </div>
    <div id="gastronomija">
Kus-kus sa susamom i kikirikijem
Čitanje i kuvanje su zdrav „začin” u životnoj čorbi svakog čoveka. Članovi ekipe koja svojim programom „Čitam – čitaš” sugrađanima ukazuje na značaj druženja sa knjigom pokazali su da se razumeju i u spremanje slanih i slatkih jela. Marina Lutovac, Tanja Đorđević, Tijana Zebić, Kristina Grebenar i Mirjana Jemović na „Delikatesnom ponedeljku” u KC „Grad” gurmane su počastile specijalitetom kus-kus iz svoje šerpe.
Kus-kus čine granulice od pšenične krupice, a kada se one obare na pari ili proprže na ulju, dodaje im se šargarepa, kukuruz, paprika, luk... Kuvarice su u ponudi imale vegetarijansku i mesnu večeru. Dobrom ukusu doprineo je kikiriki i susam, ali i začini – čili, kari, origano, aleva paprika i još poneka „tajna” đakonija. Sladokuscima se dopao i čokoladni kolač sa cimetom. 
Pre zauzimanja mesta za trpezom, gosti su darovali knjigu iz svoje kućne „arhive” za pomoć biblioteci u Obrenovcu.
A. K.
    </div>
    <div id="sport">
Vaterpolisti Crvene zvezde poraženi u Herceg Novom
HERCEG NOVI – Vaterpolisti Crvene zvezde izgubili su večeras u Herceg Novom od ekipe domaćeg Jadrana sa 11:7 (4:1, 3:1, 1:4, 3:1), u utakmici 3. kola B grupe regionalne Triglav lige.
Crveno-beli su pretrpeli prvi poraz, dok su Novljani ostvarili drugu pobedu u dosadašnjem delu sezone.
Golove su postigli Zloković i Drašković po 4, Sarić 2 u Ukropina za Jadran, a Strahinja Rašović 3, Bijelić 2, Viktor Rašović i Obradović za Crvenu zvezdu.
U preostalim mečevima B grupe sutra igraju Medveščak - Jug i Mornar - Primorac, a slobodna je ekipa novosadske Vojvodine.

Mladi fudbaleri Srbije izborili plasman na prvenstvo Evrope
KADIZ – Mlada fudbalska reprezentacija Srbije izborila je plasman na prvenstvo Evrope pošto je večeras u Kadizu, u revanš utakmici baraža, savladala domaću selekciju Španije sa 2:1.
Strelci su bili Nigez (autogol) i Kostić u 90+3 za Srbiju, a Sorabija u 90+2 za Španiju.
Izabranici selektora Radovana Ćurčića ostvarili su podvig, a do uspeha protiv aktuelnog evropskog prvaka došli su potpuno zasluženo.
Igrali su hrabro, organizovano i veoma motivisano, pa su umeli da odole pritisku favorizovanog, veoma kvalitetnog rivala.
Španci su u završnici utakmice učinili borbu neizvesnom, ali je sve dileme otklonio izvanredni Kostić preciznim udarcem iskosa sa desne strane.
Granitna odbrana srpskog tima, na čelu sa golmanom Dmitrovićem, odradila je posao gotovo savršeno.
Prvi meč baraža prošlog petka u Jagodini završen je bez golova (0:0).
Prvenstvo Evrope za fudbalere do 21 godine biće održano 2015. u Češkoj.

Troicki u osmini finala turnira u Beču
BEČ – Srpski teniser Viktor Troicki plasirao se u osminu finala ATP turnira u Beču pošto je danas u prvom kolu pobedio Viktora Estrelju iz Dominikanske Republike sa 6:0, 6:3.
Protivnik Troickom u borbi za četvrtfinale biće pobednik duela između Čeha Lukaša Rosola i Slovaka Lukaša Lackog.
Turnir u glavnom gradu Austrije igra se za nagradni fond od 593.705 evra.

Savićević: Teško će neko sa ovih prostora osvojiti LŠ
NOVI SAD – Proslavljeni jugoslovenski fudbalski reprezentativac Dejan Savićević, koji je sa Crvenom zvezdom i Milanom osvajao trofej Kupa i Lige šampiona izjavio je danas da je teško očekivati da ponovo neki klub sa ovih i prostora istočne Evrope bude najbolji na Starom kontinentu.
Savićević je bio član generacije Crvene zvezde, koja je 1991. godine osvojila titulu šampiona Evrope u Bariju, što je prethodno kada su u pitanju klubovi sa „istoka”, pošlo za rukom samo rumunskoj Steaui.
„Biće teško da neka ekipa sa ovih prostora ponovi uspeh kakav je imala moja generacija 1991. godine, jer je tada bila veća država, igrači nisu mogli da odlaze u inostranstvo dok ne napune 26 godina. Kvalitet je bio grupisaniji, bila je jača liga, a sada su veće finansijske razlike u odnosu na istočne i zapadne ekipe”, rekao je Savićević Tanjugu.
On je napomenuo da ima par klubova iz Rusije koji ulažu velika finsijska sredstva i pokušavaju da naprave kvalitetnu ekipu, ali je naglasio, da je teško očekivati da će ti ruski klubovi uspeti da se odupru ekipama iz top pet liga Evrope.
Po Savićevićevom mišljenju favoriti za osvajanje Lige šampiona su uvek isti, a on je kao favorite ovogodišnjeg takmičenja za trofej u najprestižnijem klupskom takmičenju posebno izdvojio Barselonu, Real i minhenski Bajern, ali je dodao da se u tu borbu mogu uključiti i Mančester Siti, Čelsi i Pari Sen Žermen.
Savićević kao nekadašnja zvezda Milana pomno prati dešavanja u tom klubu i i kako sam kaže rosoneri će posle nekoliko godina stagnacije pokušati da se vrate u vrh italijanskog fudbala.
„Milan će probati da se vrati, ali mislim da će biti veom teško jer su Juventus i Roma mnogo bolje ekipe, imaju više kvalitetnih igrača, tako da će Milanu biti teško da se primakne vrhu tabele, a tu je i Napoli. Videćemo, nadam se i navijam... Milan će možda moći da bude među prvih pet ekipa, što bio bio uspeh za njih ove sezone”, rekao je nekadašnji fudbalski as koji je u Italiji dobio nadimak „genije”.
Savićević prati dešavanja i u srpskom fudbalu, posebno u Crvenoj zvezdi sa kojom je osvjio svoj prvi pehar Kupa šampiona.
„Crvena zvezda je napravila taj jedan kiks u prvenstvu, sad je derbi u subotu i tu može pobedom da se napravi veliki korak. Prvenstvo je dugo, neizvesno, ima još dosta bodova u igri i Zvezda ima dosta šansi da se vrati u ravnopravnu borbu za titulu”, kazao je Savićević.
Govoreći o nastupu reprezentacije Srbije u prvom meču kvalifikacija za Evropsko prvenstvo protiv Jermenije, Savićević je rekao da se, kada se sagleda ceo tok utakmice, može reći da je Srbija na kraju, ipak, osvojila jedan bod, a ne izgubila dva.
„Reprezentacija Srbije je u prvom poluvremenu imala tu veliku šansu kada je Ivanović, ne znam ni ja kako uspeo da iz one blizine prebaci loptu preko gola. Da je tada postignut gol verovatno bi se utakmica okrenula u drugom pravcu. Posle toga je Srbija imala sreću da golman Stojković napravi dve čudesne intervencije odbranivši penal i da na kraju Srbiji ipak donese bod”, rekao je Savićević koji nije želo da odgovara na pitanja vezana za fudbalsku reprezentaciju Crne Gore i za crnogorski fudbal.
Savićević je danas boravio u Novom Sadu gde je kao ambasador „Ture trofeja” u organizaciji UniCredit banke Srbije bio promoter pehara Lige šampiona koji će do nedelje biti u Srbiji.
Sutra će „ušati pehar” imati priliku da vide građani Niša, a nakon toga najvredniji trofej u klupskom fudbalu se seli u Beograd gde će boraviti naredna tri dana.
    </div>
    <div id="tehnologija">
Najnoviji „Ajfon” u Srbiji od 31. oktobra
Građani koji su strpljivo čekali da smartfon američke kompanije „Epl” kupe legalno u Srbiji, umesto na crno kako je do sada jedino bilo izvodljivo, moći će to da urade od 31. oktobra. „Epl” je u ponedeljak saopštio da će se najnoviji modeli njegovih pametnih telefona „ajfon 6” i „ajfon 6 plus” do kraja oktobra naći u prodaji u 36 zemalja, među kojima je i Srbija.
Iako je „Telekom” još u martu potpisao ugovor o saradnji sa „Eplom”, prva se prekjuče oglasila kompanija „Telenor”, navodeći da će od 31. oktobra uvrstiti u svoju ponudu modele pametnih telefona „ajfon 6” i „ajfon 6 plus”. U saopštenju su rekli da svi koji žele mogu odmah da se prijave na listu za te uređaje slanjem podataka na adresu [email protected]. Rezervacija počinje od 24. oktobra putem sajta za koji će link biti objavljen naknadno. Juče su nam objasnili da je svrha prijavljivanja na listu da zainteresovani budu direktno obaveštavani o svim daljim informacijama koje se tiču prodaje „ajfona”.
„Takva prijava nije obavezujuća ni za kupce ni za ’Telenor’. Na taj način kupci će biti spremniji kada dođe trenutak da mogu da rezervišu svoj model „ajfona”, što počinje od 24. oktobra, ili da ga kupe u našim prodavnicama od 31. oktobra. Što se tiče modela telefona, za sada, imamo informaciju da će se u ponudi naći ’ajfon 6’, ’ajfon 6 plus’, ’ajfon 5C’ i ’ajfon 5S’,” navode u ovoj kompaniji.
U međuvremenu se i na sajtu „Telekoma” pojavilo saopštenje da „ajfon” počinje da se prodaje od 31. oktobra u okviru MTS ponude. I kod njih je od 24. oktobra moguća rezervacija modela „ajfon 6” i „ajfon 6 plus” (na sajtu mts.rs/phone). Od juče je moguće registrovati se za ove modele slanjem podataka na adresu [email protected], mada nam nisu odgovorili šta zainteresovani kupci dobijaju ovom registracijom i da li je broj uređaja možda ograničen.
Na pitanje koja će biti okvirna cena uređaja, nismo dobili odgovor ni od „Telekoma” ni od „Telenora”. Na američkom tržištu „ajfon 6” zavisno od memorije košta 199 dolara (16 GB), 299 dolara (64 GB) i 399 dolara (128 GB). Veći model košta 299 dolara (16 GB), 399 dolara (64 GB) i 499 dolara (128 GB).
Model „ajfon 6” karakteriše ekran od 4,7 inča, dok „plus” dolazi sa ekranom od 5,5 inča i ful ha-de rezolucijom. Pokreće ih druga generacija A8 procesora i imaju po jedan gigabajt radne memorije.
Na sajtu „Vipa” nema informacija o tome kada će početi prodaja „ajfona”, iako je ova kompanija još krajem septembra predstavila dva nova telefona kompanije „Epl” i saopštila da uveliko radi testiranja na mreži i da samo čekaju odobrenje RATEL-a.
Osim Srbije, od zemalja u okruženju, novi „ajfoni” će se od 31. oktobra naći u prodaji u Albaniji, Bosni i Hercegovini, Hrvatskoj, Makedoniji, Mađarskoj, Crnoj Gori, Rumuniji i Sloveniji.
J. J. K.
    </div>
    <div id="magazin">
Reši mozgalicu da sprečiš nuklearni rat
Sjajna zabava, ukrali smo dijamante u Novom Sadu – napisao je Pol iz Mančestera na svom profilu na „Fejsbuku”. Njegovim prijateljima je sve bilo jasno kada su videli da je mesto zločina „Room Escape”. Ova novosadska igraonica za odrasle, prva u Srbiji, ali više ne i jedina, nudi zabavu koja poslednjih godina osvaja svet.
„Room Escape” nudi transformaciju u neočekivanom pravcu, jer su ovog puta video-igre prenete u realan svet. Umesto usamljenika ispred kompjuterskog ekrana, u pravoj zaključanoj tematskoj sobi je tim koji za 60 minuta treba da se oslobodi rešavajući mozgalice i zagonetke. Avanturu je kod nas doneo Novosađanin Boban Melkus.
– Supruga i ja smo se zaljubili u ovu igru u Budimpešti. Prvi zadatak nismo rešili, ali bili smo puni adrenalina i nismo mogli da spavamo dok nismo u partnerstvu sa austrijskom firmom otvorili svoje sobe – kaže Melkus, po zanimanju nastavnik engleskog jezika.
Avanturisti su mogli da biraju dva izazova: hladnoratovski bunker, u kom za jedan sat treba da spreče nuklearni rat ili da za isto vreme obiju sef banke. Bunker je u međuvremenu preseljen u Beograd, gde od ovog meseca čeka nove tajne agente. Na njegovom mestu je nikla zombi laboratorija. Zadatak timanaučnika je da smisle serum za virus koji je većinu čovečanstva pretvorio u zombije.
Reportažu o zaključanim sobama u Novom Sadu objavila je proletos agencija „Frans pres”, a preneli su je mediji i sajtovi u Australiji, Poljskoj, Keniji, Kini... Na sajtu „Trip advajzor” rangirane su kao najbolja atrakcija u ovom gradu, pa ne čudi da imaju mnogobrojne posetioce iz inostranstva. Grupe iz Temišvara dolazile su na jednodnevni izlet samo da bi probale da opljačkaju banku ili zaustave nuklearni rat. Par iz Amerike rešavao je zagonetku uz pomoć četvorogodišnje ćerkice, ali igra ipak nije za decu.
– Najmlađi igrač koji je doprineo rešavanju problema imao je osam godina, ali minimalan uzrast koji preporučujemo jeste 15 godina. Gornje granice nema. Imali smo i proslavu 65. rođendana, gde su najmlađi članovi imali više od 50 godina – kaže Melkus.
Kada uđe u zaključanu sobu, tim od najmanje dva, a najviše pet članova naići će na mnoštvo zaključanih ormara, fioka i kovčega. Treba da pronađu tragove koji vode do rešavanja zadatka, jednog po jednog do konačnog cilja. Problemi su logički, a ima i matematike i geografije. Ako nađu telefon, treba nekog da pozovu, ako nađu vodu, treba negde da je sipaju… Potrebno je osnovno znanje engleskog, jer se taj jezik nalazi u nekim porukama i natpisima. Takva su pravila igre koja je sa kompjuterskog ekrana u stvarnost najpre sišla u Aziji pre sedam godina.
Igrači mogu da zatraže pomoć pritiskom na dugme, ali ni to ne garantuje da će uspešno završiti zadatak. Bunker je najlakši i procenat uspešnosti je 60 do 70 odsto za ljude koji nisu nikad igrali ovakve igre. Zombi laboratorija je znatno teža. Za razliku od kompjuterske igre, gde je igrač usamljeni detektiv, u realnom svetu je najvažniji timski duh.
– Da biste bili uspešni, morate da radite zajedno, najbolji su timovi koji znaju da komuniciraju – uverava Melkus.
Zadovoljstvo je, naravno, veće kad se zagonetka reši nego kad organizator mora da otključa vrata. U oba slučaja izvesno je da će igrač poželeti da se okuša na novim zadacima, a kod nas ima još samo nekoliko soba u Beogradu.
Melkus priznaje da je žrtva ove zaraze, ali da ima sreće da mu je relativno blizu Budimpešta, nezvanična svetska prestonica soba za bekstvo, gde ih trenutno ima više od 200.
J. J. K.
    </div>
    <div id="kolumna">
Marijanino mesto pod suncem
Kada je polovinom devedesetih u posetu Srbiji, kao gost Srpske radikalne stranke dolazio lider ruske opozicije Vladimir Žirinovski, u događaj se uključio i tadašnji NIN i uputio dva novinara, među njima i Marijanu Milosavljević, sa zadatkom da intervjuiše istaknutog gosta iz Rusije.
Za tadašnjeg sekretara stranke i organizatora, a današnjeg premijera Aleksandra Vučića to je bio problem, jer termin za intervju je samo jedan, a već je popunjen. Odnekud se u tome času tu stvorio i Vojislav Šešelj i zagalamio da su ga čuli ne samo svi radikali, nego valjda i u obližnjem DSS-u: „Marijani Milosavljević obezbediti razgovor sa Žirinovskim. Ako treba otkazati druge razgovore. Je l’ vi znate kada sam izašao iz zatvora i da je Marijana sa mnom prva napravila intervju i objavila u „Startu”?! Zatvorio vrata za sobom, ostavivši mladoga sekretara da nesrećnom kolegi novinaru saopšti kako njegov već zakazani intervju sa Žirinovskim mora da otpadne, u korist novinarke NIN-a.
Značaj ovog događaja može da razume samo neko ko zna kakvo je formacijsko mesto u jugoslovenskom žurnalizmu imao zagrebački „Start” osamdesetih godina, i šta je veliki intervju koji je napravila 22-godišnja novinarka značio za akademskog čudaka iz Sarajeva koji je bio poznat tada samo po tome što je zbog nekakve ne baš jasne političke afere zaglavio godinu dana u Zenici.
Kasnije je Marijana, iako jedan od urednika „Indeksa 202”, propustila priliku da bude u generaciji onih koji su učestvovali u osnivanju Radija B 92, a zatim i Radio Indeksa. Učinila je to jer je rešila da se okuša u NIN-u, a svoju odluku je tada obrazložila sa: „Vreme je da odrastem.” Makar je trpela zadirkivanja zbog „starmalog” objašnjenja, danas je jasno, a bilo je jasno i tada, bila je potpuno u pravu.
Nekoliko godina je bila bez posla, pošto je iz „Politike”, gde je bila jedan od urednika, otpuštena kao žrtva onih koji su na nacionalni dnevnik gledali kao na svoj politički plen. Nije da im se Marijana nešto naročito zamerila svojim pisanjem, ali ti ljudi imaju čulo da osete one koji su imuni na pritiske i nepodložni vanprofesionalnim uticajima. Da, takvih ljudi ima, mada izgleda da ih nema, a to je zato što se za nekog od njih dozna tek kada donira bubreg.
Nekoliko godina je novinarski preživljavala, bez mnogo gunđanja, tako što su joj prijatelji, koliko su i oni mogli, pronalazili po malo prostora u ponekim novinama i na radiju. Tražeći sebi mesta pod suncem, postala je i jedan od osnivača nevladine organizacije za borbu protiv korupcije, šire poznatu kao „Portal ’Pištaljka’”.
Ima neke ironične pravde što danas radi u Agenciji za borbu protiv korupcije pošto oni koji je poznaju znaju za njenu moralnu isključivost. Reklo bi se, ne tako retka osobina, ali razliku čini to što svoj ultimativni pristup životu Marijana praktikuje počev od sebe.
   
Između dve pohvale
Zvaničnom potvrdom da predsednik RF Vladimir Putin dolazi u Srbiju povodom obeležavanja 70-godišnjice oslobođenja Beograda u Drugom svetskom ratu i da će tim povodom biti organizovana vojna parada, sa jedne, i reagovanjem Brisela, Berlina i Vašingtona, s druge strane, Srbija postade „centar sveta”.
Od prvih saznanja o poseti predsednika Putina, zapadni centri moći upućivali su Srbiji poruke po sistemu toplo-hladno, s ciljem da se „milom ili silom” onemogući ova poseta i tako Rusiji stavi do znanja da je Srbija, ali i ceo region zapadnog Balkana, interesna sfera Zapada. Ostvarenjem tog cilja, zapadni centri moći bi ubeležili značajan poen u geostrateškoj izolaciji Rusije i daljim pritiscima zbog Ukrajine. Jer ako Srbija, po zamislima i strategiji Zapada, koja još nije uvela sankcije Rusiji, s takvim tradicionalnim vekovnim prijateljskim vezama, duhovnošću, kulturnim nasleđem i velikim simpatijama srpskog naroda prema predsedniku Putinu, kaže Moskvi ono informbirovsko „ne”, to bi bio veliki adut Zapada u izolaciji ove zemlje i u drugim delovima sveta.
Počelo se berlinskom konferencijom o zapadnom Balkanu, od koje su Balkanci očekivali makar malo, a Berlin se, kada su pare i projekti u pitanju, obavezao još manje. Nemački ambasador H.Vilhelm ocenio je da je konferencija „imala pre svega politički karakter, a ne da Nemačka učestvuje u projektima”. Evropska unija nam nešto poruči i u onoj „Pro memoriji”, svojevrsnom upozorenju o saradnji s Rusijom. Zatim uslediše provokativna pitanja američkog ambasadora M. Kirbija (što pozivate samo Putina, a ne i predsednika Ukrajine). Usledila su i pitanja i sugestije o svrsishodnosti vojne parade.
Kad pritisci u vezi sa odgađanjem Putinove posete nisu uspeli prešlo se na sofisticiranije metode, što narod kaže da se „milom” postigne željeni cilj. Usledile su učestale pohvale Srbiji i srpskom rukovodstvu za hrabru politiku na „putu evropskih integracija”, unutrašnjim reformama i „prihvatanju realne situacije na Kosovu”.
Od ranijih izjava o Srbiji kao „remetilačkom faktoru” na Balkanu, odjednom se Beograd kvalifikuje kao „konstruktivan igrač u regionu zbog pregovora sa Kosovom i boljih odnosa sa Hrvatskom” (ambasador H. Vilhelm). Srbija postade jedan od „najbližih partnera EU” (odlazeći komesar EU za proširenje S. File), zatim da je „srpski premijer garant stabilnosti” (rekao ministar inostranih poslova Austrije S. Kurc pred njegovu, za kratko vreme, drugu posetu Srbiji). Oglasio se i potpredsednik SAD Dž. Bajden u direktnom telefonskom razgovoru s premijerom A. Vučićem, ne štedeći reči hvale za reformske procese i dobar rad srpskog rukovodstva.
I Evropska komisija je požurila (baš pred posetu predsednika Putina) sa svojim godišnjim izveštajem o napretku Srbije u EU integracijama, dva i po meseca pre isteka kalendarske godine, u kome nije škrtarila s pohvalama i uz ocenu da je Srbija napravila „sistemski napredak” uz neke manje zamerke („Dojče vele”).
Kako tu poplavu „pohvala” da shvatimo? Da li kao rezultat stvarnog raspoloženja naših prijatelja u Briselu, Berlinu i Vašingtonu ili možda kao svojevrsno upozorenje Beogradu da shvati gde mu je mesto u širem geopolitičkom rasporedu? Reklo bi se da Zapad poručuje: Za sada još tolerišemo vaš odnos sa Moskvom, ali i tu postoje granice. Sada je prilika da napravite izbor. Naše oči i uši su otvorene.
Odavno Srbija nije bila u ovako delikatnoj pa i riskantnoj političkoj situaciji. Možda poput one iz 1948. godine. Srpski državni vrh, bez obzira na nebrojeno puta izražen stav da je EU naše strateško opredeljenje, ali da su to i dobri odnosi s Rusijom, upravo narednih dana polaže svoj najteži ispit. Ako rukovodstvo raspolaže s kredibilnim diplomatskim i obaveštajnim informacijama (u šta sumnjam), blagovremeno prikupljenim iz više inostranih izvora, ukoliko ih sistematizuje i sačini sintezu, na jednoj, uz solidno fundirane nacionalne i državne interese na bazi „kolektivne pameti”, na drugoj strani, „isplivaće” i ovog puta.
Ambasador u penziji
    </div>
    <div id="sport">
Superkup uvertira Superlige
Devetu godinu za redom najelitnija odbojkaška takmičenja u Srbiji u muškoj i ženskoj konkurenciji zove se Viner štediše superliga. To je ozvaničeno juče potpisivanjem ugovora između Kompanije „Viner štediše osiguranje”, koju je predstavljala član Izvršnog odbora Svetlana Smiljanić, Odbojkaškog saveza Srbije kojeg je zastupao predsednik Aleksandar Boričić i Udruženja odbojkaških klubova prvih liga, čiji je potpisnik bio predsednik Goran Ćato.
Novi, stari saradnici izrazili su zadovoljstvo što nastavljaju saradnju koja je u minulih osam godina dobila najvišu ocenu na međunarodnoj sceni, a kojoj su mladi odbojkaši i odbojkašice koji su nosioci igre u timovima superliga osvajali medalje na evropskim i svetskim prvenstvima u svim uzrastima…
Takve ocene podupiru i mnoge brojke. Od 2006. odigrano je 1.700 utakmica u Viner štediše superligama, od 2008. proglašavaju se i nagrađuju najbolji igrači meseca i dosad je ta priznanja primilo 84 odbojkaša i odbojkašica, od 2009. u saradnji sa „Sportskim žurnalom” proglašavaju se najbolji mladi odbojkaš i odbojkašica u sezoni, od 2011. „Viner štediše” je sponzor i Superkupa za odbojkaše, od prošle godine i Superkupa za odbojkašice, a na kraju prošle sezone proglašeni su najbolji odbojkaš i odbojkašica (MVP) prvenstva…
– Drago mi je što je ovde i Tijana Bošković, prošle sezone dva puta najbolja odbojkašica prvenstva i MVP superlige, koja je istu titulu osvojila i na Evropskom juniorskom prvenstvu na kojem je Srbija osvojila zlatne medalje i koja je na Svetskom prvenstvu bila najbolji poenter naše seniorske reprezentacije – rekla je Svetlana Smiljanić, poželevši svim učesnicima superliga puno uspeha u neizvesnim i dinamičnim susretima.
Aleksandar Boričić je podsetio da se u Superligi insistira na kvalitetu organizacije utakmica i da se prati razvoj tehnologije, a da će tako biti i ove sezone:
– Savez će pokušati da obezbedi novu tehnologiju tako da ćemo u završnici imati i „čelendž”, koji je primenjen na svetskim prvenstvima, sve u želji da poštujemo fer plej i svaku uspešnu akciju naših odbojkaša i odbojkašica.
Goran Ćato je istakao da superlige uspešno vrše svoju misiju popularizacije i omasovljenja odbojke:
– Trudićemo se da najmlađim igračima omogućimo da gledaju one starije i iskusnije, da bi što lakše mogli da se jednog dana uklope u superligašku konkurenciju i da jedno dana postanu nove Tijane, Ane, Nikole…
I ove godine uvod u novu sezonu Viner štediše superlige biće Superkup, a OSS je u stalnom nastojanju da odbojku proširi na celu Srbiju izmestio susrete za Superkup iz Beograda – odbojkaši će igrati u Kraljevu, a odbojkašice sutra u Lajkovcu.
Finalista Kupa kraljevačka Ribnica ugostiće danas u 18 č šampiona i pobednika Kupa Crvenu zvezdu.
– Prvi put igramo u Superkupu i nadam se da ćemo imati više uspeha nego u finalu Kupa sa istim protivnikom. Očekujem pune tribine, i uz podršku navijača pokušaćemo da se revanširamo Crvenoj zvezdi – rekao je Branislav Radović, kapiten Ribnice.
Maksim Buculjević, kapiten „crveno-belih” najavio je da trostruki pobednik Superkupa želi i četvrtu titulu:
– Igramo protiv kluba koji ima dugu tradiciju i koji će imati navijače uz sebe. Mogu da obećam da ćemo dati sve od sebe, a nadamo se da će to biti dovoljno za pobedu.
Odbojkašice Vizure i Crvene zvezde će sutra u 18 č „otvoriti” borbom za Superkup novu dvoranu u Lajkovcu.
– Prvi Superkup smo osvojile kao partizan Vizura, a pošto smo se dobro pripremile za sezonu verujemo da ćemo ga osvojiti i ove godine pod imenom Vizura. Biće to dobra uvertira za novu Superligu – smatra Bjanka Buša, kapiten vizure.
I „crveno-bele” imaju slične planove.
– Drugi put igramo u Superkupu i to nam je jako važno. Spremne smo za novu sezonu i jedva čekamo utakmicu u Lajkovcu sa željom da igramo na pobedu i da prvi put trijumfujemo u Superkupu.
Ž. B.

Viljnus prva prepreka
Protivnik Partizanovih košarkaša na startu Evrokupa Lijetuvos ritas drugi je favorit takmičenja, prema procenama vodećih evropskih kladionica. Od litvanskog tima koji danas u Viljnusu dočekuje srpskog šampiona (18.30 č, TV Arena sport 1), veće šanse dobio je samo ruski Himki. Na ovim listama, „crno-beli” se kreću od 11. do 13. pozicije, kao treći po kvalitetu u E grupi: ispred je još turski Banvit, koji se kotira kao četvrti ili peti.
Imajući u vidu izgled Partizana na početku sezone, u porazima od Krke u punom „Pioniru” i Cedevite sa 20 poena razlike, možda je korisnija informacija o rejtingu ostalih članova grupe. Dok je Hapoel iz Jerusalima tik iza našeg predstavnika, Crveni oktobar iz Rusije i Asesoft iz Rumunije su među četiri najslabije pozicionirana sastava u konkurenciji njih 36. I ovo govori da barem četvrto mesto, poslednje koje vodi u drugi krug (tamo se priključuje osam aktuelnih evroligaša), ne bi trebalo da bude nedostižno za „crno-bele” koji iščekuju priključivanje kapitena Milosavljevića i debi Andrije Milutinovića (danas u ekipi).
- Partizan u Jadranskoj ligi ima teškoća u napadu, sa prosekom ispod 60 poena, ali to ne znači da nije u stanju da bude efikasan. Reč je o mladoj i agresivnoj ekipi. Problemi koje ima ne smeju da umanje našu opreznost – rekao je trener Lijetuvosa Virginijus Šeškus. - Naša grupa je veoma jaka, a rekao bih da je favorit Hapoel, na osnovu onog što je pokazao u kvalifikacijama za Evroligu. Mi imamo sastav sa osam novih igrača koji je na okupu tek 25 dana, a ja sam novi trener. Četvorica prvotimaca su prethodnih dana bila prehlađena, ali spremni su za prvu utakmicu.
Lijetuvos ima četvoricu stranaca, od kojih su trojica Amerikanci rođeni 1990. godine: „plejmejker” Lesli, bek Beron i krilni centar Mozer. Ukrajinski centar Kiril Natjažko nije sasvim spreman posle povrede. Domaće igrače predvodi 26-godišnji šuter Martinas Gecevičijus, 2012. i 2013. evroligaški šampion u dresu Olimpijakosa. Jedini litvanski reprezentativac je 25-godišnji „plejmejker” Adas Juškevičijus, koji je na nedavnom Svetskom kupu, na kojem je Litvanija zauzela četvrto mesto, prosečno igrao 19 minuta uz osam poena.
- Deo prošle sezone sam proveo u Lijetuvosu i mogu da kažem da je to dobro organizovan klub sa ambicijama. Evrokup mu je ove sezone značajniji pošto ne igra VTB ligu. Karakteristično za litvansku košarku, ima dosta igra koji šutiraju za tri poena. Čeka nas teška utakmica – rekao je kapiten Partizana Milenko Tepić.
G. K.

Došli smo da igramo fudbal a ne da ratujemo
Sinoćnja fudbalska utakmica na stadionu Partizana između Srbije i Albanije, pobila je sve rekorde gledanosti u dve države. Ne računajući duel Jugoslavije i Albanije pre gotovo pola veka, kao i nedavni susret mladih selekcija igrača do 16 godina, ovo je bio prvi međusobni susret dve reprezentacije. Bilo je to više od igre, uzimajući u obzir kompletne pripreme za susret u Beogradu, kao i tenzije sa obe strane koje su pratile sportski događaj. Želja dva saveza, koji svakako u budućnosti treba da razvijaju dobre odnose, kao i Srbija i Albanija, bila je da utakmica u Beogradu prođe bez incidenata.
Domaćin je sa svoje strane učinio sve da se gosti osećaju sigurno. Ipak, predsednik FS Albanije Armand Duka(52) u ekskluzivnom razgovoru za „Politiku” priznaje da mu je zasmetalo „preterano gostoprimstvo” i da se nije baš najlagodnije osećao u Beogradu. Ovog diplomiranog ekonomistu neki nazivaju Enverom Hodžom albanskog fudbala, a poređenje sa nekadašnjim šefom države otuda što je na čelu fudbalske organizacije svoje zemlje već punih 12 godina.
Zašto imate takav utisak kada je sve učinjeno da se vaši igrači osećaju sigurno u Beogradu, kao i na svakom drugom gostovanju?
Najpre pohvalio bih sve napore naših domaćina. Srbija je i ovog puta pokazala veliku ljubaznost prema svom gostu. Ipak, dok smo dolazili na trening, od hotela pa sve do stadiona Partizana, primetili smo velike mere obezbeđenja, policajce gotovo na svakom koraku. Praktično od dolaska u Srbiju, jedino što smo mogli da vidimo to su uniformisana lica. Došli smo u Beograd da igramo fudbal, a ne da ratujemo.
Često se govorilo da nikako niste uspevali da nađate zajednički jezik sa kolegama iz FS Srbije, da ste izbegavali razgovore. Da li je to tačno?
Najpre moram da naglasim da smo bili u stalnom kontaktu sa ljudima iz Beograda, pre svih sa generalnim sekretarom FSS Zoranom Lakovićem. Dosta smo razgovarali o ključnim pitanjima. Naravno, bilo je razgovora i o dolasku naših navijača na utakmicu. Tu smo zaista imali potpuno različite stavove. Odluka koju je donela Uefa, da se utakmice u Beogradu i Tirani igraju bez gostujućih navijača, moramo poštovati. Mada, iskreno, smatram da bi bilo bolje za fudbal da su u Beograd došli albanski navijači i obrnuto.
Da li ste prvi put u Beogradu?
Ne. Bio sam ovde i pre nekoliko godina kada su na stadionu Partizana igrale naše mlađe selekcije. Takođe moram da naglasim da smo imali odličnu komunikaciju sa ljudima iz Fubalskog saveza Srbije.
Kakav je danas fudbal u Albaniji?
Opšta je kontatcija da napredujemo svake godine sve više. Od skora naša liga je potpuno profesionalizovana. Danas je situacija dosta drugačija. Od 1997. do 2001. za fudbal se u Albaniji nije mnogo marilo, međutim, danas su se neke stvari promenile. Priliv privatnog kapitala u sport u dobroj je meri uticao i na porast kvaliteta fudbala i takmičenja. Problema naravno ima, kao i svuda u svetu, ali, slobodno mogu da kažem da imamo lepu budućnost.
Svedoci smo da sve više naših igrača igra u albanskoj ligi. Zbog čega je to tako?
Najpre moram da kažem da se srpski fudbaleri u Albaniji poštuju. Tačno je da ih je svake godine sve više. Zaista se radi o dobrim fudbalerima, koji su pokazali zavidan kvalitet i znanje. Opšti je utisak da su se srpski fudbaleri pokazali u odličnom svetlu u Albaniji.
Kažete da su u javnosti, u obe države, stvorene velike tenzije bez potrebe?
Moja privatna firma svakodnevno sarađuje i radi sa firmama iz Srbije. Dnevno preko deset kamiona moje kompanije stigne u Srbiju, tako da uopšte ne vidim potrebu za tenzijama koje svakodnevno rastu. Ukoliko možemo da sarađujemo normalno na poslovnom planu, ne vidim razlog zašto ne bismo mogli i da igramo fudbal. Ne mogu da razumem čemu ovolika tenzija.
Često ste potencirali na činjenici da na utakmicama prisustvuju gostujući navijači, kada situacija još uvek nije najbolja.
Želeli smo da dolaskom navijača pokažemo da dve zemlje imaju normalne odnose i da se tako još više ojača most prijateljstva između dve države. Ovako smo po mom mišljenju samo izgubili, a najviše je izgubio fudbal.
Zašto glavne utakmice reprezentacije ne igrate u Tirani, već negde na periferiji prestonice?
Taj stadion ne zadovoljava Uefine standarde, ali biće gotov za dve tri godine.
Dragan Todorović

Albanija pogurala Jugoslaviju do srebrne medalje
Reprezentacije Srbije i Albanije sinoć su na stadionu Partizana otvorili novu stranicu fudbalske istorije. Odigrali su svoj prvi međusobni meč od osamostaljenja naše zemlje. Međutim, pošto su „orlovi” pravni naslednici nekadašnjih „plavih”, prema evidenciji koju priznaju i Evropska i Svetska kuća fudbala (Uefa i Fifa), ovo im je ipak bila šesta utakmica.
U prethodnih pet duela naša selekcija, tada pod imenom i znamenjima Jugoslavije, imala je neuporedivo više uspeha. Dobila je oba susreta u takmičenju za Evropsko prvenstvo 1968. godine, kao i dva meča za Balkanski kup. Albanci su samo jedanput ostali neporaženi u Balkanskom kupu, a ukupna gol-razlika je 13:4 u korist „plavih”.
 
Selektor s kojim smo naneli najteži poraz Albaniji: Rajko Mitić  Fotodokumentacija „Politike” 
Prvi put Jugoslavija i Albanija su odmerili fudbalske snage u Balkanskom kupu 7. oktobra 1946. godine. Susret je odigran pred 30.000 gledalaca na stadionu „Kemal Stafa” u Tirani. Zanimljivo je da u našoj reprezentaciji nije bilo igrača Crvene zvezde. Partizan je dao šestoricu igrača, zagrebački Dinamo četvoricu, a splitski Hajduk jednog. Selektorski tandem, koji su činili Milorad Arsenijević i Aleksandar Tirnanić, dao je šansu sledećem sastavu: Monsider, Brozović, Lojen, Z. Čajkovski, I. Horvat, Atanacković, P. Mihajlović, F. Matošić, Rupnik, Bobek, Simonovski. Nakon samo devet minuta domaćin je vodio s 2:0. Begea je već u četvrtom matirao Monsidera, a pet minuta kasnije isto je učinio i Teliti. „Plavi” su zaigrali tek u drugom delu. Za samo 12 minuta napravili su preokret i slavili s 3:2. Matošić je savladao Tahirija u 49. minutu, Bobek u 52, a prvu pobedu doneo Čajkovski u 57.
I druga utakmica odigrana je na istom igralištu, ponovo pred 30.000 svedoka i u okviru istog takmičenja. Bilo je to 14. septembra 1947. godine. Isti selektorski dvojac pružio je priliku po četvorici fudbalera Crvene zvezde i Partizana, dvojici iz Dinama i po jednom iz Hajduka i zagrebačke Lokomotive. Igrali su: Monsider, Stanković, Broketa, Z. Čajkovski, Jovanović, Drenovac (od 32. Firm), Cimermančić, Mitić, Jezerkić, Bobek i Krnić. Ovog puta sve je rešeno u prvom poluvremenu. Albanci su poveli golom Borićija u 12. minutu, a zatim su mrežu Pozelija „izrešetali” Bobek (21), Krnić (27), Mitić (30) i Cimermančić (42). Poraz domaćina ublažio je Parapani, koji je u 64. minutu postavio konačnih 2:4.
 
Dva puta igrao protiv albanske reprezentacije: Dragan DžajićFotodokumentacija „Politike” 
Treći susret odigran u istom takmičenju, bio je i prvi u našoj prestonici. Pred 25.000 gledalaca na stadionu Crvene zvezde, tog 21. juna 1948. nije bilo golova. Arsenijević i Tirnanić su dali šansu sedmorici igrača Partizana, po dvojici iz Zvezde i Hajduka i jednom iz Dinama. Za Jugoslaviju su nastupili: Šoštarić, Brozović, Broketa, Z. Čajkovski (od 34. M. Petrović), Jovanović, Atanacković, P. Mihajlović, Mitić, Golob, Bobek i Vukas.
Treće gostovanje „plavih” na stadionu „Kemal Stafa” u Tirani bilo je 14. maja 1967. godine, u nadmetanju za kontinentalni tron, koje se tada zvalo Kup nacija. Pred 25.000 navijača zabeležena je i treća pobeda, prva bez primljenog gola. Selektor Rajko Mitić je pružio priliku fudbalerima iz šest klubova. Igrali su trojica iz Dinama, po dvojica iz Crvene zvezde, Partizana, Radničkog iz Niša i po jedan iz Sarajeva i Hajduka. Na terenu su bili: Knežević, Fazlagić, Brnčić, Bečejac, Rašović, Holcer, Melić, Nadoveza, Zambata, Lamza i Džajić. Jugoslavija je pobedila s 2:0, a oba pogotka postigao je Zambata. Golmana Jankua prvi put je savladao u 22. minutu, a drugi u 53. Ujedno, ovo je bio i 300. meč naše reprezentacije.
U „revanšu” i do sinoć poslednjem duelu ovih rivala, „plavi” su zabeležili i najubedljiviju pobedu. Bilo je to 12. novembra 1967. Utakmica je odigrana pred 30.000 gledalaca na stadionu u Humskoj. Trojicu reprezentativaca dao je Partizan, po dvojicu Crvena zvezda, Željezničar i Hajduka, a po jednog Dinamo i Sarajevo. Legendarni Rajko Mitić izveo je sledeći sastav: Vukčević, Fazlagić, Damjanović, B. Đorđević, Paunović, Holcer, Džajić, Osim, Lazarević, Sprečo, Rora. Odolevao je golman Albanije Rama do 45. minuta, kada ga je savladao Sprečo, a u drugom delu je kapitulirao još tri puta. Osim je postigao golove u 48. i 81. minutu, a Lazarević u 56, za konačnih 4:0.
Nešto više od mesec dana nakon tog meča Albanci su priredili čudo u Tirani. Odigrali su nerešeno s viceprvakom sveta Nemačkom 0:0 i tako direktno pomogli Jugoslaviji da nastavi takmičenje kao pobednik Četvrte kvalifikacione grupe i kasnije dođe do nezaboravnih finalnih duela sa Italijom i srebrne medalje.
Đorđe Smiljanić

Janjić: Od Kfora traženo da se Dečani osiguraju žicom
DEČANI,– Iguman manastira Visoki Dečani, otac Sava Janjić izjavio je danas da je od Kfora traženo da se manastir, nakon ispisivanja pretećih grafita, osigura bodljikavom žicom iz, kako je kazao, bezbednosnih razloga.
„Ja sam juče imao sastanak sa komandantom Kfora i preneo mu taj stav vladike Teodosija i našeg bratstva da se ne osećamo sigurno i da tražimo da budemo ograđeni bodljikavom žicom zbog bezbednosnih razloga, kako razna nepoznata lica ne bi ulazila na naše imanje. Mislim da imamo legitimno pravo da tražimo takvu vrstu zaštite i pomoći s obzirom da se nalazimo u krajnje ugroženoj situaciji”, rekao je otac Sava za Tanjug.
U slučaju da Kfor odbije njihov zahtev, Janjić je rekao da će pokušati da nađu donatora koji bi im pomogao da onda sami stave žicu.
„To je naše privatno imanje, mi možemo da radimo na našem prostoru radi naše zaštite ono što je potrebno kako bi se osećali i mi i posetioci manastira bezbednije”, naglasio je iguman manastira Visoki Dečani.
On je dodao da ostaju pri nameri ograđivanja manastira kao dodatnom vidu zaštite.
„Mi čvrsto ostajemo pri toj nameri, dok se ne napravi potpuno zid oko celog manastirskog imanja, što bi u velikoj meri poboljšalo zaštitu manastira. Zid nije napravljen zato što smo bili izloženi pretnjama jedne organizacije koja se zove 'Veterani UČK' i koji su nam pretili nasiljem ako nastavimo gradnju zida”, kazao je otac Sava.
On je odbacio tvrdnje da je za ispisivanje pretećih grafita na manastiru odgovorno nekoliko maloletnika, ocenivši da takve izjave predstavljaju spinovanje javnosti kako bi se umanjile razmere incidenta.
„Pre svega, ne zna se ko je pisao (grafite) ali tvrdnja da je reč o maloletnicima je spinovanje javnosti kako bi se umanjio značaj svega ovoga što se ovde dešava”, kazao je Janjić.
„Trojica mladića su bili uhapšeni pre tri dana uhapšeni zato što su uzvikivali UČK ispred manastira a ne zato što su pisali parole. Oni su pušteni kućama i to nema veze s ovim slučajem”, objasnio je otac Sava.
Kosovski ministar policije Bajram Redžepi osudio je uvredljive grafite i rekao da su ih ispisali maloletnici sa čijim će se „roditeljima razgovarati, kako bi se osiguralo da se takve gluposti ne ponove”.

Juče su se na kapiji manastira Visoki Dečani pojavili grafiti ISIS - „Islamska država Iraka i Sirije” i AKSH „Albanska nacionalna armija” nakon što su u nedelju na pomoćnim objektima u manastirskom imanju ispisani grafiti „ISIS - Islamska država Iraka i Sirije”, Kalifat dolazi, Oslobodilačka vojska Kosova (UČK), Albanska nacionalna armija (AKSH).
-----------------------------------------
Drecun: Redžepi pokušava da omalovaži ono što se desilo
Predsednik skupštinskog Odbora za Kosovo i Metohiju Milovan Drecun ocenio je danas da kosovski ministar unutrašnjih poslova Bajram Redžepij koji je izjavio da su grafite na manastirskoj imovini pisali trojica albanskih mladića, koji su uhapšeni, želi da omalovaži i umanji težinu tog događaja, a da je priča zapravo suviše ozbiljna.
„Poslednjih dvadesetak godina na ovim prostorima se stvara jedna snažna baza islamskog džihada koja ima pun potencijal za regrutoivanje džihadista što se sada pokazalo na primeru Sirije i Iraka”, rekao je Drecun novinarima u parlamentu.
Prema njegovim rečima, iako je ta baza porpimila regionalni karakter, nema odgovarajućeg odgovora.
„Još uvek nema snažne zajedničke regionalne akcije i akcija celokupne međunarodne zajednice da se to suzbije, ta baza je posebno jaka na KIM gde se u više stotina džamija propoveda radikalni islam, džihadistička ideologija koja u prvi plan stavlja da su hrišćani prirodni neprijatelji muslimanima. Sa tom radikalnom ideologijom odrastaju mnoga deca na KIM i postaju plen džihadista”, rekao je Drecun.
Kako je istakao, ovo što se sada desilo sa ispisvanjem poruka u Dečanima nije nimalo bezazleno, te da pokazuje prisustvo mreže radikalnog islama koji je izuzetno jaka na području Dečana, Peći i da se ne može nikako prihvatiti objašnjenje da su to uradili maloletnici i da to nema nikakvu težinu.
„Još je opasnije ako su deca ispisvala takve poruke jer to znači da su u okruženju u kome se propoveda radikalni islam i da mogu lako da budu plen radikalnih islamista. Mislim da su to snažne poruke tim pre što je u poslednje vreme primećeno da postoje dva kanala preko kojih se radikalni islamisti regrutuju za odlazak u Siriju i Irak”, dodao je Drecun.
On je podsetio je da je na sednici odbora za KIM bilo reči o stepenu ugroženosti Srba na KiM od radikalnog islama.
„I dalje je neophodno prisustvo međunarodnih snaga na KiM, jer KPS iz raznih razloga nema potreban kapacitet da bude ona snaga koja će zaštiti Srbe i koja će sprečiti delovanje radikalnog islama. Poslednja hapšenja koja su bila rezultat su pritiska zapada i pokušaj Prištine da pokaže kako nešto radi”, reksao je Drecun.

----------------------------
Poslanici osudili ispisivanje grafita na Dečanima
Poslanici Skupštine Srbije osudili su danas ispisivanje grafita na kapiji manastira Visoki Dečani uz ocenu da to pokazuje nestabilnost na Kosovu i Metohiji.
Đorđe Milićević (SPS) kaže da od međunarodne zajednice očekuje da zaštiti srpske svetinje i da oni koji su odgovorni budu privedeni pravdi.
„Naravno da SPS najoštrije osuđuje ispisivanje grafita na zidovima manastira Visoki Dečani i smatramo da ovo ne doprinosi izgradnji poverenja i normalizaciji odnosa. S druge strane, mi očekujemo reakciju međunarodne zajednice”, rekao je Milićević novinarima u Skupštini Srbije.
Ispisivanje grafita osudila je i Demokratska stranka.
„Najoštrije osuđujemo još jedan izliv mržnje i napad na manastir Dečani na Kosovu i Metohiji koji je potvrdio da u suštini terorizam i ekstremizam nisu nikada otišli sa KIM i potvrđuju da međunarodna zajednica mora da ostane i razvije svoja ovlašćenja, a ne da ih smanjuje”, rekao je novinarima šef poslaničke grupe DS Borislav Stefanović.
Prema njegovim rečima, KFOR bi trebalo da pojača zaštitu, a kosovska policija da hitno pronađe počinioce.
Ispsivanje grafita je zabrinjavajuće i za svaku osudu i to pokazuje da stanje na KIM još uvek nije stabilno, smatra Janko Veselinović iz Nove demokratske stranke i pokazuje da su problemi na toj teritoriji i dalje prisutni.
„Svakako da je bitno zadržavanje međunarodnih snaga na KiM kako bi se predupredili ovi događaji i pokazuje da situacija može da krene silaznom putanjom”, istakao je on.
Đorđe Kosanić (JS) osudio je vandalski čin podsetivši da to nije prvi put da se ovako nešto dešava.
    </div>
    <div id="kolumna">
Referendum u Srpskoj
Ko bi rek’o čuda da se dese, da Bošnjaci počnu da navijaju za partiju Radovana Karadžića. Hercegovina i Bosna je izgleda mesto gde se ipak dešavaju razna čudesa. U nedelju su tamo bili zakazani izbori, u Federaciji BiH pobedili su oni koji pobeđuju već četvrt veka a u Republici Srpskoj umesto izbora održan je referendum: za i protiv Milorada Dodika.
Srbi s leve obale Drine podelili su se u dva tabora ali je Mile uspeo da sačuva vlast. Njegovi protivnici kažu jedva, za desetak hiljada glasova, što je po njima malo ako se zna da su ga podržali i Putin, i patrijarh i Kusturica. Njegov kandidat za predstavnika Srba u Sarajevu, izgubio je izgleda u foto-finišu, glasovima iz džakova.
Dodikovci, s druge strane, misle da je izvojevana velika pobeda s obzirom na količinu dolara uloženih u Miletovo obaranje sa vlasti. Protiv njega je stvoren zajednički front onih koju su otvoreno ili pritajeno lobirali protiv najpoznatijeg političara iz Laktaša: od bijeljinske televizije, ujedinjene opozicije, sarajevskih zvaničnika, takozvanog međunarodnog faktora, sve do tamošnjih američkih službenika.
Opozicija se ujedinila u Savez za promene (kako to poznato zvuči) sa jedinim ciljem da sruše aktuelnu vlast. Svi su podržali Ognjena Tadića, SDS-ovog kandidata za predsednika Srpske. Njihov nastup i kampanja neodoljivo su podsećali na neke bitke koje je svojevremeno vojevala opozicija u Srbiji.
Neko će reći lako je iz Beograda, sa strane, deliti lekcije i kritikovati. Valja živeti u Bileći, Šipovu ili Čajniču pa suditi kakva je tamošnja vlast. Ipak, pola Srpske želi da mu vidi leđa. Tu polovinu treba razumeti jer bi za tolike godine vladavine i najbolji lideri dozlogrdili narodu. A Dodik svakako nije najbolji. Posebno ako se na svakom koraku sreću sa nepravdama, nesposobnim stranačkim junošama, korupcijom i siromaštvom. Zato pravo da smenjuju i postavljaju imaju samo oni, niko drugi. To bi morali da shvate i oni koji vladaju u Sarajevu, bošnjački lideri i njihovi strani supervizori, ma koliko im se nesviđalo da Dodik nikad ne navija za BiH. Osim kad igraju protiv Turaka.
Izbori su imali karakter plebiscita a izborna atmosfera u RS odavno nije bila tako naelektrisana. Varnice su sevale na sve strane. Na svu sreću „drva su bila sirova” i vatre nije bilo.
„Kao da je četrdesetprva, četnici i partizani, samo još da nam oružje daju”. Ovu rečenicu sam čuo prošle nedelje u Hercegovini. Narod je duboko podeljen. Na svakom mestu, u kafani, na ulici umesto dobar dan pitaju te da li si za Dodika ili Tadića. Kao da oba kandidata više nerviraju protivnike nego sokole sledbenike.
I oni iz RS ali i oni iz Federacije BiH moraće da se pomire da će Dodika gledati još najmanje četiri leta, ma koliko ih on nervirao. Mile će nastaviti da vlada ali za promenu mogao bi malo da spusti gard, da čuje i onu drugu polovinu građana koja se iz petnih žila trudila da mu vidi leđa.
    </div>
    <div id="vesti">
Mali pozvao građane da uživaju u paradi
Gradonačelnik Beograda Siniša Mali pozvao je sve Beograđane i goste da prisustvuju vojnoj paradi povodom oslobođenja srpske prestonice u Drugom svetskom ratu i da uživaju u spektaklu.
Mali je u izjavi novinarima istovremeno apelovao na građane da, s obzirom da parada počinje u 15.30 sati dođu na predviđena mesta za građane do 14 sati.
„Uputio bih apel svim građanima Beograda i gostima da na vreme dođu na paradu i da ih pozovem da u što većem broju stignu do 14 sati kako bi se izbegle velike gužve”, rekao je on.
Izmene u režimu saobraćaja
Siniša Mali je, povodom očekivanih saobraćajnih gužvi apelovao na građane da imaju strpljenje jer se radi o obeležavanju značajnog događaja za Beograd i celu Srbiju. Tkom održavanja javnog skupa „Vojna parada – Beograd 2014“ za saobraćaj će do četvrtka, 16. oktobra, u 20 časova biti zatvoreni Bulevar Nikole Tesle i Ulica Ušće, saopšteno je iz Sekretarijata za saobraćaj.

Južni Banat deo Koridora 11
Novi autoput koji će povezivati Beograd i Temišvar ići će preko Vršca i južnog Banata, rešeno je na sastanku predstavnika resornog ministarstva, ambasadora Rumunije, načelnika Južnobanatskog upravnog okruga i predsednika opštine Vršac. Ovaj krak Koridora 11 u dužini od stotinu kilometara biće najkraća veza Srbije sa susednom Rumunijom, a reč je o drumskoj i železničkoj infrastrukturi koja će ići trasom Beograd, Pančevo, Vršac preko državnog prelaza Vatin do Temišvara. Preduslov za početak realizacije je najavljeno potpisivanje međudržavnog protokola između resornih ministarstava dveju država, nakon čega će biti formiran projektni tim koji će raditi na realizaciji ovog, po rečima državnog sekretara Ministarstva građevine, saobraćaja i infrastrukture Miodraga Poledice, najznačajnijeg projekta regiona u poslednje četiri decenije.
U prvoj fazi realizacije projekta, na raspolaganju će biti 12–15 miliona evra sredstava Evropske unije za izradu projektno-tehničke i studije izvodljivosti, a još nekoliko miliona moraće da izdvoje lokalne samouprave i država za eksproprijaciju zemljišta i rešavanje imovinskopravnih odnosa. Po rečima načelnika Južnobanatskog upravnog okruga mr Zorana Tasića, izrada studije opravdanosti izgradnje kraka je u poodmakloj fazi. Pančevo je svojim urbanističkim planovima već predvidelo trasu, dok ostale južnobanatske opštine taj posao tek treba da obave. Ipak, najave su da će sve biti spremno do proleća, kada počinju pozivi za pristupne fondove.
Takođe, „Železnice Srbije” planiraju još jedan kolosek na pruzi Pančevo–Vršac i elektrifikaciju pravca, kao i izvođenje intermodalnog terminala na graničnom prelazu za izvoz robe.
– Šansu traže i nemačke i italijanske firme da iskoriste ovaj period dok ne uđemo u EU i presele svoje pogone, čime bi izbegli plaćanje dodatnih nameta. Preko Republičke privredne komore i konzulata u Temišvaru već postoji saradnja sa preduzećima iz južnog Banata. Ovo je strateški projekat, ne samo za opštine koje se naslanjaju na autoput, već za čitav region, koji je jedan od najnerazvijenijih u Vojvodini. Projekat će obezbediti, pre svega, ozbiljniji privredni razvoj, što će se odraziti i na povećanje zaposlenosti i uopšte na kvalitet života građana. Pretpristupni fondovi su dostupni ne samo opštinama koje se graniče s Rumunijom, već i svim ostalim, a Evropa je spremna da finansira strateške razvojne projekte, a ovaj to jeste – kaže mr Zoran Tasić.
Do 2020. godine Rumunija je Srbiji namenila 70 miliona evra od čega će oko 40 odsto biti potrošeno za ovakve regionalne strateške projekte. Takođe, interes imaju i nemačke i italijanske firme koje imaju fabrike u Rumuniji, jer planiraju da deo svojih proizvodnih pogona presele na teritoriju Republike Srbije. Sve ovo, uz infrastrukturno povezivanje pomoći će kako privredni, tako i kulturni, turistički i obrazovni razvoj banatskog regiona ali i čitave Srbije.
O. Janković

Ko je u Leskovcu najveći trošadžija
Leskovac – Gradonačelnik Leskovca Goran Cvetanović upravo se vratio iz Amerike gde se susreo sa Dejanom Radulovićem, predstavnikom generalnog konzulata Srbije u Čikagu i Majklom Slobodanom Pavlovićem, biznismenom srpskog porekla koji je zainteresovan za kupovinu Poljoprivrednog kombinata „Porečje” iz Vučja. Cvetanović, koji je često u inostranstvu, i ovoga puta je obavestio javnost da njegov put neće koštati poreske obveznike ni dinara, jer troškove plaćaju privrednici.
Prvi čovek Leskovca je stalno na putu. Do sada je obišao skoro celi svet. Prošle godine proveo je mesec dana u Kini, bio je u Turskoj, Alžiru, Bugarskoj, Francuskoj, Italiji, Švajcarskoj, Češkoj, Nemačkoj, San Marinu, Hrvatskoj, Austriji, Italiji, Brazilu. Samo što se prošle nedelje vratio iz Švedske, čekala ga je avionska karta za Čikago. Zbog toga je, kao što smo javili, svečana sednica Skupštine grada pomerena dva dana – umesto 11. oktobra, slavlje je bilo 9. oktobra.
Sve ovo bilo je povod Saši Stojanoviću, povereniku Gradskog odbora Demokratske stranke u Leskovcu, da održi konferenciju za štampu na kojoj je upitao – ko sebi daje za pravo da između dva istorijska datuma, 7. oktobra, dana oslobođenja Leskovca u Prvom svetskom ratu i 11. oktobra, kada je Leskovac oslobođen u Drugom svetskom ratu, ove događaje obeležava 9. oktobra, objasnivši da je to zlatna sredina između ova dva istorijska datuma.
Stojanović pita da li je moguće da jedno poluprivatno putovanje gradonačelnika u Ameriku može da bude razlog za falsifikovanje istorije i da li objašnjenje da je to „zlatna sredina” znači da ćemo, po gradonačelnikovoj računici, Božić i Uskrs od sada proslavljati kao jedan datum, a Novu godinu i Prvi maj – 1. marta.
On je od Gorana Cvetanovića (SNS) zatražio da javnosti pruži jasne i precizne odgovore na pitanja ko plaća dnevnice i službeni put u inostranstvo, ko je sve i koliko od gradskih funkcionera i rukovodilaca javnih preduzeća potrošio na službena putovanja i zašto je Leskovac grad sa najviše neizvršenih rešenja poverenika za informacije od javnog značaja, posebno onih koja se odnose na službena putovanja gradonačelnika i njegove svite. Dodao je da je po saznanjima Demokratske stranke, u poslednje dve godine na službena putovanja gradskih čelnika potrošeno najmanje 124.000 evra.
Iz kabineta gradonačelnika odmah je stiglo saopštenje da je Saša Stojanović izneo neistine kojima se urušava ličnost gradonačelnika Gorana Cvetanovića, i to od ljudi i stranke koja je tokom vršenja vlasti 2009, 2010, 2011. i 2012. godine načinila ogromne greške i propuste čije posledice i danas trpimo. Ukazuju i „na neke druge, takođe, vrlo važne detalje, koji nisu poznati javnosti, a koji mogu u velikoj meri doprineti da se formira realna slika o dešavanjima u gradu i izvršenjima gradskog budžeta”. Tako je firmi, čiji je vlasnik sadašnji poverenik DS-a Saša Stojanović, tokom tri godine, dok je na vlasti bila Demokratska stranka, uplaćeno 1,82 miliona dinara iz gradske kase, od čega čak milion dinara 2012. godine. Poslednja tranša od 250.000 dinara izvršena je 6. novembra 2012. godine, na dan promene vlasti u Leskovcu.
Iz kabineta prvog čoveka Leskovca osporavaju i Stojanovićevu tvrdnju o dugovanjima političkim strankama, pa prema tome i Demokratskoj stranci.
– Stojanović je rekao da lokalno rukovodstvo duguje veliki novac iz budžeta demokratama, a lako se može proveriti da za finansiranje ove, ali i svih drugih stranaka, iz gradske kase nije uplaćen nijedan dinar u godinama kada je na vlasti u Leskovcu bila Demokratska stranka, znači do 2012. godine, iako je to bila zakonska obaveza.
S obzirom na to da ovo lokalno rukovodstvo radi po zakonu, 2013. godine je iz budžeta grada prebačeno 978.874 dinara za funkcionisanje DS-a, otpisuju iz gradonačelnikovog kabineta.
Milan Momčilović
----------------------------------------------
Utuk na utuk
Po­vo­dom od­go­vo­ra iz ka­bi­ne­ta gra­do­na­čel­ni­ka Go­ra­na Cve­ta­no­vi­ća, po­ve­re­nik DS-a Sa­ša Sto­ja­no­vić od­mah je odr­žao van­red­nu kon­fe­ren­ci­ju za no­vi­na­re na ko­joj je re­kao da je za­di­vlju­ju­ća br­zi­na ko­jom je ka­bi­net gra­do­na­čel­ni­ka usta­no­vio ko­li­ko nov­ca je upla­će­no nje­go­voj fir­mi, „ali mi će­mo po­sta­vlja­ti pi­ta­nja vr­ši­o­ci­ma lo­kal­ne vla­sti sve dok ne do­bi­je­mo od­go­vorko­li­ko gra­đa­ne Le­skov­ca ko­šta­ju pu­to­va­nja gra­do­na­čel­ni­ka i nje­go­ve svi­te u ino­stran­stvo”.
Sto­ja­no­vić je re­kao da je tač­no da je za tri go­di­ne upla­će­no 1,82 mi­li­o­na di­na­ra na ime or­ga­ni­za­ci­je tri fe­sti­va­la, iz­da­va­nja ne­ko­li­ko ča­so­pi­sa i de­vet knji­ga. Broj vr­hun­skih knji­žev­nih ma­ni­fe­sta­ci­ja to­kom tra­ja­nja sa­mo jed­nog fe­sti­va­la, i to baš 2012. go­di­ne, a bi­lo ih je 34, ve­ći je od svih knji­žev­nih ma­ni­fe­sta­ci­ja u gra­du za sve tri go­di­ne ko­je spo­mi­nju. Ali, sra­mo­ta je da šef ka­bi­ne­ta ne zna da po­sto­ji kon­kurs za su­fi­nan­si­ra­nje pro­je­ka­ta u kul­tu­ri, re­kao je Sto­ja­no­vić, ina­če, po­zna­ti knji­žev­nik i di­rek­tor Fe­sti­va­la „Think Tank Town”.

Odata pošta streljanima u Kraljevu 1941. godine
KRALjEVO– U Spomen parku u Kraljevu danas je odata pošta sugrađanima koje su nemački vojnici u znak odmazde streljali u oktobru 1941. godine.
Nad njihovim humkama u Spomen-parku služen je parastos i položeni su venci.
Na današnji dan, pre 73 godine, vojnici nacisticke Nemačke streljali su 2.190 stanovnika Kraljeva.
Pomen kraj masovne grobnice u Spomen-parku kod železničke stanice počeo je počasnim plotunima Vojske Srbije, nakon čega je, pred više hiljada građana, sveštenstvo eparhije Žičke služilo opelo.
Na humke stradalima vence su položili predstavnici grada, delegacije Maribora, Udruženja logoraša Jasenovca i žrtava Drugog svetskog rata, kao i rodbina žrtava fašizma.
U amfitetaru Spomen-parka izveden je i scenski oratorijum „Poruke i oporuke” po dokumentarnim svedočenjima o streljanju civila u tom gradu, oktobru 1941. godine.
Tomislav Ilić, gradonačelnik Kraljeva, obraćajući se prisutnima na Groblju streljanih rekao je da je naša obaveza da ovaj datum i ovo mesto ne prepustimo zaboravu, jer važnijeg i značajnijeg nemamo.

„Ovo nas mesto podseća na dane stradanja početkom Drugog svetskog rata, kada su nacisti ovde iskopali raku za ceo jedan grad. Rafali njihovih mitraljeza i jauci ranjenih odjekuju i danas. Oni su živa rana i opomena i potomcima žrtava i potomcima dželata”, rekao je Tomislav Ilić, gradonačelnik Kraljeva.
Pre pomena u Spomen-parku, komemorativnom sednicom u Skupštini grada odata je pošta žrtvama fašizma.
    </div>
    <div id="kultura">
Potresna svedočanstva o Velikom ratu
„Mi ratni dobrovoljci davali smo sve od sebe, žrtvujući i svoje živote na bojištima. No, i posle nas će biti ratova, ali vi, mladi, školarci, đaci, kada budete stasali za rat i borili se za slobodu i drukčije ideje vodilje nego što su danas naše, ponesite u svojim srcima samopregor dobrovoljaca i nemojte nas zaboraviti”, napisao je u svom ratnom dnevniku, na jednom papiriću u kovitlacu Solunskog fronta Milan Vakanjac, srpski oficir i dobrovoljac u Prvom svetskom ratu. Poslednjih nekoliko reči ovog emotivnog teksta – nemojte nas zaboraviti – poslužile su kao naziv za izložbu koja se večeras u 19 sati otvara u Galeriji SANU. Na njoj će se povodom obeležavanja jubileja Velikog rata naći radovi dvojice umetnika, fotografa Riste Marjanovića i slikara Vase Eškićevića.
Sastanci Vrhovne komande naše vojske, stradanja vojnika i civila, pobede i porazi, pustoš koja ostaje nakon njih, nepregledne kolone izbeglica, izmučeni ljudi i životinje, tela koja konačište nalaze u plavoj grobnici i na grčkim ostrvima – sve to prikazano je okom dvojice ljudi čiji je pogled bio sličan, a opet različit. Kada se nađe bilo pred fotografijom bilo pred slikom, posmatrača u većini slučajeva podiđu žmarci. Na zidovima galerije nalazi se 60 Marjanovićevih fotografija i 25 Eškićevićevih slika i 81 skica.
Za dvojicu umetnika rat je počeo iz različitih razloga i u različitim okolnostima.
Marjanovića (Šabac, 1885) iz Pariza je, gde je od 1908. bio prvo član, a potom i urednik ilustracije za Evropu za „Njujork herald”, povukla srpska vlada i on postaje zvanični foto-reporter naše Vrhovne komande. Svi negativi i fotografije, kojih ima preko šest hiljada, proglašeni su kulturnim dobrom i zajedno sa podacima kad su snimljeni čine pravu ilustrovanu istoriju Prvog svetskog rata.
– Neke od fotografija na postavci već su viđene, bile su objavljivane jer su autentične i upečatljive. Marjanović je pohađao školu Riste i Bete Vukanović, a podučavao ga je i Milan Jovanović, rođeni brat Paje Jovanovića, da bi se na kraju ipak opredelio za fotografiju. Nakon rata nastavio je vredno da radi. Poznat je i njegov serijal nastao tokom protesta 27. marta u Beogradu – ispričao je Branislav Stanković iz Narodnog muzeja u Šapcu.
Eškićevića (Irig, 1867), našeg pomalo zaboravljenog školovanog slikara, koji je u Petrogradu završio umetničku akademiju kneginje Teniševe u klasi čuvenog slikara Rjepina, u Srbiju su dovele emocije – borbama se priključio kao dobrovoljac. Ubrzo su ga rasporedili na mesto zvaničnog slikara Prve srpske armije, sa kojom prolazi sve golgote, preživljava ih, skicira, a potom i slika. Danas ne može sa sigurnošću da se kaže koliko njegov opus broji slika. U manjem broju njegova dela nalaze se rasuta po muzejskim zbirkama i privatnim kolekcijama. Kuriozitet je da je posle Drugog svetskog rata fotografija, na kojoj se crtež predaje prestolonasledniku Aleksandru na Solunskom frontu, na zahtev vlasti morala da bude uništena.
– U rukopisnom odeljenju Matice srpske uspeli smo da dobijemo sve njegove skice koje je radio u velikoj brzini na samom frontu, a mnogo nam je pomogla i Srpska čitaonica u Irigu, koja baštini veći fond njegovih radova. Odabrali smo ga ne samo zbog toga što je slikao ratna dešavanja, već i zbog ideje koja ga je dovela u rodnu zemlju, a to je patriotizam – dodala je Gordana Bulović, istoričarka iz Muzeja grada Novog Sada, mesta u kojem je Eškićević živeo do smrti, noseći dugo godina posle rata svoju vojnu uniformu.
Projekat je nastao kao plod saradnje Galerije SANU sa Muzejom grada Novog Sada, Narodnim muzejom u Šapcu i Vojnim muzejom u Beogradu i mnogobrojnim partnerskim institucijama. Izložbu, koja traje do 25. novembra, otvara akademik Dušan Kovačević.
M. Dimitrijević

Kič između sveta i palanke
Može li kič da bude plemenit? Potvrdan odgovor na ovo pitanje daje umetnost Predraga – Peđe Neškovića (1938), koji svoju fasciniranost trivijalnošću više od pet decenija pretvara u umetnički izraz. O stvaralaštvu i razvojnom putu Peđe Neškovića, koji je 2008. dobio i „Politikinu” nagradu „Vladislav Ribnikar” za najbolju izložbu, objavljena je u izdanju kolekcije „Vujičić” luksuzna studiozna monografija na više od 380 strana, iz pera istoričara umetnosti Branislava Dimitrijevića.
Naslovljena je „Ovo nikad nije bilo”, a predstavljena preksinoć u galeriji „Ozon” u okruženju više od 500 najrazličitijih zidnih časovnika koje je Nešković godinama skupljao. Deo ove kolekcije videli smo i na jubilarnom 50. Oktobarskom salonu 2009.
Ima tu raznih primeraka – sat sa neizbežnom Mona Lizom, sat računaljka, časovnici sa religioznom pozadinom, mnogobrojni reklamni satovi socijalističkih firmi kao primer lošeg dizajna.
Sakuplja ih od devedesetih godina 20. veka, ali, kako nam je rekao, i među njima pravi selekciju kad ih izlaže. Šta god da je njen sadržaj, ova kolekcija zavređuje da se nađe u zbirci nekog muzeja.
„Pojava Peđe Neškovića na umetničkoj sceni pre više od 50 godina stavlja se u kontekst sveukupnog civilizacijskog preokreta, to jest zalaska posleratnog modernizma i procvata medijske, potrošačke kulture”, kaže Ješa Denegri, recenzent monografije.
U tom kontekstu nastao je američki i i britanski pop-art.
„U odnosu na američki, Neškoviću je čini se, bliži bio evropski, odnosno britanski pop-art koji se pojavljuje sa umetnicima okupljenim oko ’Independent Group’ još sredinom pedesetih, a potom i sa nizom slikara koji deluju od kraja pedesetih godina, kao što su Piter Blejk, Ričard Hamilton, Dejvid Hokni, Piter Filips...”, piše Branislav Dimitrijević.
A Peđa Nešković nam je jednom ispričao da je upoznao slavnog Dejvida Hoknija u njegovom ateljeu:
„Zajedno smo izlagali u galeriji ’Grabovski’ na londonskom Lester skveru. Dejvid Hokni je sin nekog rudara i tada je nosio zlatnu čačkalicu obešenu oko vrata. Jedna čarapa mu je crvena, druga zelena, a stan uređen kao što bi bio uređen stan moje bake!”
Vaspitavao je Nešković svoju umetničku ličnost i na američkom ekspresionizmu i uzore nalazio u delima Rotka, Klajna, Gastona, Poloka… Iz čitaonice ambasade SAD kaže nije izlazio jer su imali svakojake knjige i časopise, a otkrio nam je da je odatle ukrao monografiju Roberta Raušenberga!
Pored toga što je bio pod uticajem svetskih trendova, Peđa Nešković je, kaže Branislav Dimitrijević, uspeo da uspostavi neku vrstu dijalektičke ravnoteže između tih trendova i naše, lokalne priče. Njegova umetnost je pokušaj da se izađe na kraj sa tom nemogućom dijalektikom,  odnosom između onoga što je Radomir Konstantinović nazvao palanka i onoga što je svet. „To je komplikovan odnos jer koliko ima palanke u svetu toliko ima sveta u palanci”, kaže Branislav Dimitrijević.
Nešković je 1969, baš kada je i objavljena prva verzija „Filozofije palanke”, naslikao portret svog prijatelja Konstantinovića kao vrstu „psihodeličnog kaligrama u kom sličice (umesto reči) postaju elementi figure”.
Branislav Dimitrijević podseća da je Radomir Konstantinović posvetio jedan svoj tekst Neškovićevom radu, u kome je otvorio pitanje da li je njegova igra sa kičom i šundom tek jednostavno samo oblik ironičnog revolta prema institucionalizovanoj umetnosti...
Kritičari kažu da je sredinom šezdesetih godina slikarstvo Peđe Neškovića u trenutku zbunilo publiku svojim specifičnim govorom.
Zbunjuje širi auditorijum verovatno i danas, između ostalog i zato jer je uspeo da kreira umetnost od onih stvari, koje je bar na prvi pogled ne čine.
M. Đorđević

Penzioneri su spasili bioskope
Hajfa – Trenutno je u ovdašnjim bioskopima apsolutni filmski hit izraelski film „Motivacija nula”, pobednik Tribeka festivala. Ovu crnu komediju o devojci koja svoju vojničku karijeru provodi u pustinjskoj bazi prikovana za papire i spajalice, za nešto više od mesec dana videlo je više od pola miliona gledalaca. Reč je o debitantskom filmu koji kao reditelj potpisuje mlada žena – Tajla Lavi. U poslednje dve godine jedna od četrnaest rediteljki čije filmove je podržao Izraelski filmski fond.
 U nacionalnoj takmičarskoj selekciji 30. Hajfa filmskog festivala, od devet novih izraelskih filmova koji baš ovde imaju svetsku premijeru dva potpisuju žene, a čak tri filmski debitanti. Ovo su samo neki od primera kako dobro funkcionisanje sistema, koji je uspostavio Izraelski filmski fond, daje dobre rezultate, o čemu za „Politiku” govori njegov direktor Katrijel Šori.
– Generalni budžet za film u Izraelu uvećan je za 13 procenata u 2014. u odnosu na prethodne godine, ali je najvažnije to što će to važiti i za narednih pet godina. Ovakav, uvećani, budžet omogućava nam da investiramo svake godine u 12 do 14 filmova na različitim nivoima. Zajedno sa još jednim fondom koji postoji u Izraelu proizvedemo godišnje 18 do 20 filmova finansiranih javnim novcem i još osam do devet filmova koji nastaju privatnim novcem ili novcem porodice autora. Ovako trenutno izgleda izraelski filmski pejzaž.
 
Scena iz filma Motivacija nula
Kako je uopšte došlo do toga da se poveća budžet za film kada to nijedna vlada baš ne voli da čini dobrovoljno?
Lobiranjem! Ali, ne u ministarstvu kulture već u ministarstvu finansija, jer oni su ti koji drže budžetski novac. Otišli smo u ministarstvo finansija i rekli: Pogledajte rezultate, 10 godina ništa niste uvećavali, cene proizvodnje filma su u međuvremenu skočile, vreme je za povećanje filmskog budžeta. Nije išlo lako, ali bili smo uporni i strpljivi i na kraju je usledilo povećanje.
Imali ste ministru šta i da pokažete, izraelski film je u poslednje vreme doživeo pravi bum.
Izraelski film ostvaruje veliki uspeh na bioskopskim blagajnama i verujem da će do kraja godine biti prodato više od milion i po karata za domaće filmove, što za zemlju koja ima potencijalno oko šest do šest i po miliona filmskih gledalaca uopšte nije loše. Naravno, uradili smo puno toga na planu promocije brenda zvani izraelski film. Taj brend je sada dosta snažan i voljen od strane gledalaca u zemlji. Izraelska publika se vratila izraelskom filmu, koji i dalje privlači i veliku pažnju stranih fondova.
Dakle, možete da kažete da ste zadovoljni?
Zadovoljni smo jer vidimo da dolaze talenti. Trećinu fonda, oko 35 procenata, investiramo u reditelje debitante, jer verujemo da javni novac i služi tome da rizikujemo i dajemo šansu. Mi ne možemo da razmišljamo kao američki studio i zato na ovaj način preduzimamo velike rizike i dajemo šansu mladim rediteljima, a na primeru debitantskog filma „Motivacija nula” koji je pri tom režirala žena, pokazalo se da se rizik i te kako isplati i da su rezultati impresivni.
Deo novca od prodatih ulaznica vraća se direktno nazad u Izraelski filmski fond?
Naravno. Forma naše participacije u filmu je investiranje. Kao svaki investitor, mi očekujemo da zaradimo, da povratimo uloženo u određenom procentu ukoliko je film zaradio. I zaradili smo od filmova „Ispuniti prazninu”, „Vitlejem”, i od „Motivacije nula”.
Koliki je to procenat u pitanju?
Mi smo odustali od politike povraćaja 50 posto od uloženog novca. Na primer, ako treba da uložimo pola miliona evra, ja ću vam dati pola miliona, ali ću povraćaj novca kalkulisati kao da sam vam dao 250.000. Znači umesto jednog evra, vi ćete mi vratiti pedeset centi. Tako smo odlučili jer mi nismo mašina za pravljenje para već fond. Taj procenat zarade kojeg se mi odričemo ide producentu kako bi snimio i naredni film, pa ćemo svi zajedno imati velike koristi. Mogu da kažem da godišnje ostvarujemo 15 do 18 procenata povraćaja novca na ono što smo uložili i to je veoma dobro.
 
Ko kontroliše koliko je zaista prodato ulaznica, kako se sprečavaju pokušaji „zaobilaženja istine” kada su rezultati na blagajnama u pitanju?
Nema „zaobilaženja istine” na izraelskim bioskopskim blagajnama. Sve je kompjuterizovano i povezano u nekoj vrsti centralnog registra. Tačno se zna koliko je koji film zaradio na blagajnama i koliko će se od tog novca vratiti Filmskom fondu.
Kako ste uspeli da vratite gledaoce u bioskope?
Pet godina smo u izraelskom parlamentu lobirali za specijalni zakon o popustu na bioskopske ulaznice za starije stanovnike. I uspeli smo. Sada svaki stariji stanovnik Izraela može sa svojom ličnom kartom da ostvari 50 posto popusta na bioskopsku ulaznicu, bilo kada, koliko god puta, kog god dana u nedelji. Stariji građani dobijaju popust, ali vlasnici bioskopa i vlasnici filmova nisu na šteti, jer im ostalih 50 posto od cene ulaznice kompenzuje vlada Izraela.
Penzioneri i stariji građani su spasli bioskope?
Na osnovu ulaznica za starije građane koje na sebi imaju specijalni kodirani broj, možemo zaključiti da Izrael ima oko milion starih ljudi. Ima ih i više, ali se milion njih vratilo u bioskope. Zahvaljujući ovom zakonu koji postoji svega dve godine, mi smo samo prošle godine taj broj povećali za još 150.000 starijih gledalaca u bioskopima. Ti stariji građani, a nekadašnji „bebi-bumeri”, rođeni odmah posle rata, sada su ponovo u bioskopima.
    </div>
    <div id="ekonomija">
Srbija nemilice rasipa energiju
Uoči početka svake grejne sezone potrošači izvode računicu o najjeftinijem grejanju. To je i logično, ako se zna da ovi računi postaju sve veći teret za otanjene budžete pretežnog broja domaćinstava. Osim cene energenata, na niže račune za grejanje utiče, pored ostalog, i vreme uključivanja grejnih tela, kakva je izolacija kuća i prozora, pa i od toga da li redovno brišu prašinu s lustera ili ne. Jer, nečistoće na lusterima i lampama mogu apsorbovati i do 50 odsto svetlosti, tvrde u Agenciji za energetiku Srbije.
Podaci pokazuju da prosečna godišnja potrošnja za grejanje u Srbiji iznosi oko 150 kilovat-časova struje po kvadratu, što je za oko petinu više nego u Evropskoj uniji. Pri tom treba imati u vidu da je kvalitet grejanja u Srbiji znatno lošiji, jer se često greje manja površina stana uz nižu temperaturu.
Razlog je, tvrde stručnjaci, slaba ili sasvim oskudna izolacija naših kuća i stanova u odnosu na EU tako da Srbija, po mnogim, ocenama – nemilice rasipa energiju s kojom sve više oskudeva.
Dok se u EU najviše troši gas, u Srbiji su to ugalj i biomasa koja pokriva oko 40 odsto energije.
Srbija bi od Nove godine trebalo da otvori tržište struje za domaćinstvo, tako da će potrošači prvi put imati priliku da biraju od koga će kupovati struju, a da to nije samo EPS. Cena struje biće ono što će opredeliti kupce da izaberu snabdevača, pošto se najveći deo, oko trećina energije u domaćinstvima troši krajnje neracionalno – na grejanje.
Za dobro izolovane kuće i stanove troši se i do šest puta manje energije nego kada stambeni prostor nije zaštićen od gubitka toplote. Za grejanje stana od 60 kvadrata može da se potrošiti i više od 12.000 kilovat-časova u sezoni, ali i svega 3.000 kilovat-sati električne energije ili odgovarajuće količine gasa, drva, uglja...
U Agenciji za energetiku, kao primer za povećanje energetske efikasnosti, ističu ugradnju termostatskih ventila na radijatore ili sobnog termostata čime se potrošnja energije za grejanje može smanjiti i do 20 odsto.
Ako se temperatura u stanu smanji za samo jedan stepen, uštedeće se, tvrde, šest do osam odsto od ukupne energije.
Oni koji nemaju drugih mogućnosti nego da za grejanje troše struju, agencija podseća da im se najviše isplati grejanje na TA peć, koja se puni noću, kada je struja četiri puta jeftinija.
Ako je moguće, savetuju u agenciji, staviti na kuće ili zgrade solarne ploče za zagrevanje tople vode, smanjiće se troškovi grejanja na struju i do 50 odsto. Štedljive sijalice snage 20 vati daju istu svetlost kao i klasične od 100 vati, istovremeno kvalitetne štedljive sijalice rade od 5.000 do 15.000 sati.
Oni upozoravaju da ne treba prečesto otvarati rernu da bi se proverilo stanje jela, jer pri svakom, makar i kratkom otvaranju, temperatura padne za oko 15 stepeni.
Zanimljivo je, navode u agenciji, da čak i nečistoća na lusterima može da apsorbuje i do 50 odsto svetlosti, zbog čega se savetuje njihovo češće brisanje i čišćenje.
Savet je, takođe, da se televizori, DVD i drugi električni uređaji isključuju pritiskom na dugme preko noći ili dana, kada se ne koriste, a ne da rade po principu stendbaja, da se gase daljinskim upravljačem, jer se tako troši i do 20 odsto više energije.
U Austriji se tako potroši milijarda kilovat-sati ili 1,5 odsto ukupne potrošnje struje.

Stari recept kada nemamo bolji
Ako su Letonija, Litvanija i Estonija na početku krize 2008. bile proglašene za prve evropske ekonomske bolesnike, sedam godina kasnije Srbija je među poslednjim ekonomskim pacijentima Evrope. Za takvu dijagnozu pobrinule su se sledeće činjenice: privreda u recesiji, minus u kasi veći od osam odsto BDP, javni dug od oko 70 procenata nacionalnog kolača i nezaposlenost od oko 21 odsto.
Pre svetske krize naše javne finansije izgledale su mnogo bolje: manjak u budžetu bio je oko tri odsto, zaduženost manja od 30 odsto BDP, nezaposlenost oko 14 procenata, a privredna aktivnost je rasla po prosečnim stopama od pet do 5,5 odsto. U međuvremenu, dok su zemlje Evrope smanjivale svoje rashode, Srbija ih je povećavala. Sada, pod pritiskom stranih kreditora, prazne kase i rastućeg javnog duga, koji preti da zemlju odvede u bankrot, naše fiskalne vlasti spremaju predlog mera za uravnoteženje budžeta. S obzirom na to da su mnoge zemlje pre nas to uradile, za Srbiju su od koristi njihova iskustva. Zato se i mere koje se najavljuju na prvi pogled čine kao prepisane iz plana štednje Litvanije, Letonije, Estonije, Portugala, Irske, Grčke, Italije ili Španije. I ove zemlje su posegnule za gorkim lekom kao što su smanjenje palata, otpuštanje viška zaposlenih u javnom sektoru, povećanje PDV-a, akciza. Letonija je, na primer, plate državnim službenicima smanjila za trećinu, Litvanija takođe, u Rumuniji su ta rezanja iznosila 25 odsto. Paket mera obično je podrazumevao i znatno povećanje PDV-a, u Rumuniji je, na primer, opšta stopa sa 19 otišla na čak 25 odsto. Ipak, izuzev Grčke, malo koja zemlja je bila prinuđena da smanjuje penzije. Obično se išlo na zamrzavanje ili ograničen rast penzija.
„Politika” je istraživala u kakvom su stanju ove ekonomije danas kako bismo mogli da izvučemo zaključak šta nas čeka ako krenemo tim putem. Koristeći bazu podataka Međunarodnog monetarnog fonda (MMF), analizirali smo nacionalne račune osam zemalja u kojima je sprovedena fiskalna konsolidacija. Kako pokazuje naša analiza, kao rezultat politike stezanja kaiša, minusi u kasi su znatno smanjeni. Najdrastičniji primer je Irska, koja je deficit budžeta sa 30 odsto, koliko je iznosio 2010. godine, svela na 4,2 odsto BDP. Italija se sve ove godine, na primer, vrti oko tri do pet procenta, sa neznatnim pomeranjima.
Međutim, ono što je bio osnovni cilj svih ovih mera, a to je smanjenje javnog duga, uprkos svim bolnim merama – još nije postignuto. U većini analiziranih zemalja javni dug je povećan. Tako je Grčka, na primer, 2008. godine bila dužna oko 107 odsto bruto domaćeg proizvoda (BDP), to jest svega što tamošnja privreda stvori za godinu dana. Do 2011. godine javni dug je narastao do 170 odsto BDP-a. Nakon reprograma pao je na 157, da bi kraj prošle godine Grčka dočekala sa dugovanjima koja dostižu 175,1 odsto BDP-a. Za sve analizirane zemlje, MMF dogodine prognozira blagi pad ukupnog nivoa zaduženosti. Da li će se to i ostvariti videće se dogodine jer je tokom krize postala praksa da MMF svoje prognoze obično koriguje posle šest meseci. Nažalost, u lošijem smeru.
Ono što za Srbiju može da bude dobra vest jeste da je privredna aktivnost u ovim zemljama (izuzev Italije koja je ušla u treću recesiju) u plusu. To znači da, ako se i kod nas ponovi takav scenario, oporavak možemo da očekujemo posle nekoliko godina. Od analiziranih zemalja najveći rast očekuje Irska (3,6), a ne stoje loše ni baltičke zemlje, gde se stope rasta kreću od 1,5 do tri odsto. Grčka, čiju ekonomiju muči stagnacija, dogodine očekuje porast BDP-a za oko tri procentna poena.
Međutim, ono što prilično zabrinjava jeste zaposlenost, jer ovolike stope rasta nisu, po svemu sudeći, dovoljne da značajnije podstaknu zapošljavanje. U gotovo svim zemljama tek ove godine, što je od tri do pet godina nakon primena mera štednje, došlo je do blažeg smanjenja stope nezaposlenosti.
Baš kao što i u svetu postoje sporenja oko toga da li politika stezanja kaiša daje rezultate, tako i kod nas ima ekonomista koji smatraju da ona podrazumeva preveliku žrtvu. Da je politika fiskalne konsolidacije za države u recesiji pogrešna, a da njeni stvarni rezultati suprotni proklamovanom cilju, smatra na primer, Nebojša Katić, finansijski konsultant iz Londona.
Njegovi oponenti, ekonomisti koji uglavnom u stavovima podržavaju Fiskalni savet, ističu da je odustajanje od smanjenja rashoda pogrešno. Jer, ako Srbija značajno ne smanji potrošnju, uslediće bankrot zemlje koji će za posledicu može da ima i smanjenje ličnih dohodaka građana i penzionera i do 50 odsto, ali i pad privredne aktivnosti i do 10 procenata.
    </div>
    <div id="vesti">
Kriminalci u obruču države
Kriminal u Srbiji je u odnosu na period od pre 22 godine smanjen za oko 40 odsto, pokazuju podaci MUP-a Srbije od 1992. do kraja 2013. godine. Najveći pad stope kriminala zabeležen je u glavnom gradu, u kojem se dogodi između 50 i 60 odsto ukupnog kriminaliteta u Srbiji. U Beogradu je tokom prošle godine za više od 50 odsto smanjen kriminal u odnosu na 1992. godinu, kada je zabeleženo 70.768 krivičnih dela. U tom smislu, i ova godina će za beogradsku policiju biti najpohvalnija, jer se procenjuje da će kriminal u prestonici biti na nivou iz 1978. godine.
„Tada je u glavnom gradu zabeleženo oko 26.000 krivičnih dela. Od početka godine u Beogradu je evidentirano oko 21.000 krivičnih dela, što znači da bi do kraja godine, ako se nastavi ovakav trend, ukupan broj trebalo da bude oko 27.000”, navode u policiji.
Kriminolog Zlatko Nikolić kaže za „Politiku” da su ovi podaci pokazatelj da ekonomska kriza nije uvek u direktnoj vezi sa kriminalom, bar kada je reč o prestonici.
„Siromaštvo samo po sebi ne utiče na povećanje kriminala, jer smo sada siromašniji nego pre. Ovo je očekivani pad, jer se takva tendencija videla i u maloletničkom kriminalu od 2008. i 2009. godine”, smatra Nikolić.
Sa druge strane, advokat Božo Prelević, bivši koministar policije kaže za „Politiku” da nema osećaj da je kriminal u padu, odnosno da je bezbednost u glavnom gradu na nivou sedamdesetih godina prošlog veka. On smatra da policijska statistika nije pravi pokazatelj stanja kriminala, jer je veliki broj neotkrivenih krivičnih dela.
„Sećam se sedamdesetih, to su bile najbezbednije godine. Ne bih mogao da kažem da je danas bezbednost na tom nivou. Da je stvarnost danas skroz drugačija pokazuje, između ostalog i dnevna štampa, koja je prepuna naslova iz „crnih hronika”. Ono što se sada dešava u toku jedne nedelje, sedamdesetih je bilo na godišnjem nivou”, tvrdi Prelević.
Sa druge strane, smatra Prelević, budući da najveći broj krivičnih dela u ukupnoj statistici uvek čine imovinski delikti, to jest krađe, to može da znači da ovde više i nema šta da se ukrade.
Prema statistici srpske policije, najveći broj krivičnih dela zabeležen je 1992. godine. Od tada, stopa kriminala bila je najniža 1999. godine i 2003. godine, kada je zabeleženo za oko 50 odsto manje krivičnih dela. Podsetimo, 1999. godine Srbiju je bombardovao NATO, a 2003. ubijen je premijer Zoran Đinđić, posle čega je usledila policijska akcija „Sablja”, odnosno obračun države sa organizovanim kriminalom.
Međutim, 2013. godine u odnosu na 2012. dogodilo se 16.581 krivično delo više. U MUP-u ovaj nagli skok kriminala objašnjavaju povećanim brojem krađa, koji je uslovljen promenom krivičnog zakona i činjenicom da se umesto iznosa od najmanje 15.000 dinara, u krađe evidentiraju slučajevi čija šteta iznosi 5.000 dinara.
Za razliku od većine zapadnoevropskih zemalja u kojima je stopa kriminala u padu u poslednjih 20 godina, za Srbiju je karakteristično da ukupan broj krivičnih dela, kao i pojedini oblici kriminala variraju.
Ubistva i silovanja su se devedesetih događala skoro svakodnevno. Tokom 1993. godine zabeležen je ubedljivo najveći broj ovih krivičnih dela – 377 ubistava i 250 silovanja. U narednih nekoliko godina njihov broj se postepeno smanjuje, ali je i dalje vrlo visok. Među ubijenima najviše je bilo kriminalaca, zatim policajaca i političkih funkcionera.
Od 2004. godine broj ubistava u Srbiji skoro je tri puta manji nego deset godina ranije. Drugačija su i motivi ubistava. U najvećem broju reč je o okršaju kriminalnih grupa u vezi sa trgovinom narkotika. Prema podacima beogradske policije od 2006. do 2008. godine u 90 odsto likvidacija u glavnom gradu motiv je bila droga.
Od 2011. sve je manje ubistava koja su posledica obračuna narko-grupa, a prošle godine su takozvana kriminalna ubistva u Beogradu mogla da se nabroje na prste jedne ruke. Istovremeno u porastu su porodična ubistva, ubistva među prijateljima, supružnicima, ljubavnicima, poslovnim partnerima.
Prošle godine u odnosu na 2012. zabeleženo je 26 ubistava više. Među njima je i masovno ubistvo 13 osoba u Velikoj Ivanči, nadomak Beograda.
----------------------------------
Smanjen kriminal ove godine
Prema podacima policije, početkom ove godine kriminal u Srbiji je smanjen za oko 22 odsto. Otkriveno je pet organizovanih kriminalnih grupa sa ukupno 48 članova i to tri grupe, koje su se bavile finansijskim kriminalom i dve narko-grupe.
Broj izvršenih teških krivičnih dela je u znatnom padu u odnosu na 2013. godinu.

Branko Krga ključni svedok za ubistvo gardista?
BEOGRAD – Zastupnica porodica stradalih gardista na Topčideru Olgica Batić izjavila je danas Tanjugu da je Višem javnom tužilaštvu juče podnet predlog za saslušanje nekadašnjeg načelnika Generlaštaba Branka Krge, a na osnovu izjave Ratka Mladića da on može imati informacije o ubistvu koje se dogodilo pre deset godina.
„Ne možemo ništa da prejuduciramo i da tvrdimo da je on (Branko Krga) ključni svedok za ubistvo gardista. Ta informacija proizilazi iz zapisnika o saslušanju Ratka Mladića. Na pitanje da li on ima nekakva saznanja i da li zna ko bi mogao imati saznanja o tome, rekao je da u tom periodu uopšte nije bio u Karašu na Topčideru, ali je uputio i porodicu i nas kao punomoćnike i javost da je Branko Krga taj koji ima informacije, između ostalog, i infromacije o ubistvu gardista”, rekla je Batić.
Sledeći koraci su već preduzeti, rekla je ona, pojasnivši da je Višem javnom tužilaštvu juče formalno predat predlog za preuzimanje određenih dokaznih radnji.
„U javnosti se vršila neka zamena teza da mi krijemo identitet tog ključnog svedoka, mi smo samo rekli, nećemo izlaziti u javnost dok i formalno ne predamo predlog tužilaštvu za preuzimanje određenih dokaznih radnji u ovom istražnom postupku. Taj predlog smo juče predali Višem javnom tužilaštvu i sada očekujemo da tužilaštvo deluje i preuzme neophodne korake”, objasnila je ona.
To konkretno znači, kako je navela, i saslušanje Branka Krge, a na okolnosti koje je Ratko Mladić izneo prlikom saslušanja, kao i saslušanja lekara koji su vršili uviđaj, svih onih koji su tada bili zaposleni u vojnom objektu Karaš.
„Sasvim je sigurno da ukoliko je neko i pomislio da ćemo nakon proteka deset godina apsolutne tišine gde se niko nije bavio ovim predmetom ćutati - ne, za istinu ćemo se zalagati pre svega porodice Milovanović i Jakovljević od toga neće odstupiti ni mi kao punomoćnici”, rekla je Batić.
Ona je izrazila zahvalnost ministru pravde Nikoli Selakoviću koji je jutros primio porodice Jakovljević i Milovanović i dodala da su dobijene informacije iz tog ministarstva da je država konačno spremna da se pozabavi i da se nađu izvršioci ovog monstruoznog dvostrukog ubistva.
Penzionisani general Branko Krga rekao je danas za B92 da nema veze sa slučajem ubistva gardista na Topčideru i da tog dana nije ni bio u zemlji.
    </div>
    <div id="kolumna">
Hemijska kastracija
Uvek kada se desi neko teško krivično delo, a naročito kada se radi o zločinu učinjenom prema detetu, javnost se veoma razgnevi i tada se često razmišlja o mogućnostima da se zakonskim rešenjima spreče novi takvi i slični zločini. Nedavni slučaj silovanja i ubistva devojčice od strane notornog povratnika, koji je kao maloletan već osuđivan za silovanje i ubistvo, rasplamsao je kako polemiku o „blagosti” naše kaznene politike, tako i ideju o uvođenju tzv. hemijske kastracije u naše krivično zakonodavstvo. Prema propisanim sankcijama, a poslednjih godina i prema kaznama koje se u zakonskim rasponima izriču za teška krivična dela, krivično zakonodavstvo Srbije je među najstrožima u Evropi. Konkretnom učiniocu krivičnog dela koje je sada povod za razmišljanje o uvođenju hemijske kastracije preti kazna od trideset do četrdeset godina zatvora. Moguće je uvođenje kazne doživotnog zatvora, ali bi i primena takve krivične sankcije bila moguća samo u budućnosti, a ne na aktuelne učinioce krivičnih dela.
I kada bi se momentalno uvela hemijska kastracija, ona bi se takođe mogla primenjivati samo u odnosu na krivična dela učinjena nakon takve izmene Krivičnog zakonika. Da li je takva mera adekvatna za naš pravni sistem i da li bi ona zaista efikasno sprečavala silovanja, a naročito zločine prema deci? Savremena nauka na ova pitanja odgovara sa puno skepse. Hemijska kastracija se svodi na davanje, najčešće u obliku injekcija, određenih medikamenata koji suzbijaju polni nagon. U SAD je ta mera prvo uvedena u Kaliforniji, a potom i u nekim drugim državama, a u Evropi je u Velikoj Britaniji i Nemačkoj bilo sporadično takvih intervencija, ali ne u obliku formalne krivične sankcije, već kao vid lečenja učinilaca seksualnih delikata, koji su pristali na to. Nedavno su takvu sankciju uvele Poljska, Moldavija i Estonija. Od republika nekadašnje SFRJ, takvu meru poznaje jedino Makedonija.
U državama koje imaju više iskustva s takvom merom, nije primećeno da je ona doprinela smanjenju stope seksualnih delikata, što je i logično, jer savremeno krivično pravo omogućava primenu sankcije samo u periodu za koji je izrečena. Učinilac krivičnog dela koji je izdržao kaznu ne može biti na neograničeno vreme podvrgnut bilo kojoj prinudnoj meri, osim ako je na uslovnom otpustu, a on traje samo određeno vreme. Kod nas se zaboravlja na postojanje i drugih preventivnih mogućnosti. Sama dužina kazne sprečava vršenje novih krivičnih dela, a za teške zločine učinjene prema deci propisane su dugotrajne kazne zatvora. Ako je učinilac krivično delo učinio u stanju neuračunljivosti i ako se radi o osobi s poremećenim seksualnim nagonom, njemu se može izreći mera bezbednosti obaveznog psihijatrijskog lečenja i čuvanja, koja može trajati i neograničeno, sve dok je takvo lice opasno po okolinu.
U Srbiji se tradicionalno svako razume u fudbal i u politiku, a poslednjih godina i u krivično pravo. Zato imamo sve više loših zakona, donesenih pretežno iz marketinških razloga, a čiji su povod konkretni slučajevi koji se uglavnom ne mogu rešavati na takav način. Time se samo zamajava javnost, te stvara utisak da će sve biti idealno samo ako promenimo neke zakone. Tako stoje stvari i sa zaštitom dece. U Srbiji je, nažalost, sve manje dece, ali je zato sve više „brige o deci”. Dušebrižnicima koji misle da se deca najbolje štite krivičnim pravom i koji sada hemijsku kastraciju označavaju kao „čarobni štapić” za sprečavanje silovanja dece ne pada na pamet da se zapitaju kako stvari stoje sa socijalnom zaštitom i brigom o siromašnoj, zapuštenoj i napuštenoj deci. Pa nesrećna devojčica koja je žrtva brutalnog zločina pre toga je godinama živela u izrazito teškim uslovima. Danima je sama lutala ulicama i bilo je, nažalost, samo pitanje vremena kada će postati žrtva. Bolje je energiju usmeriti u poboljšanje brige i staranja o deci koja žive u bedi i bez adekvatnog roditeljskog staranja nego se isticati inovacijama Krivičnog zakonika.
Dostojevski je pisao da ni najveća sreća čovečanstva nije vredna jedne suze nevinog deteta, ali mi, nažalost, ne živimo u savršenom svetu i deca nekada postaju i žrtve užasnih zločina. Krivično zakonodavstvo samo u ograničenoj meri može biti sredstvo zaštite dece i veoma je loše kada se iz marketinških razloga, ishitrenim, a često i nestručnim izmenama te važne oblasti pravnog sistema, demonstrira, a nekada i samo simulira velika briga za decu.

Voja, Sanda i DSS
Protekli dani su uneli nešto živosti u zamrli srpski politički život. Pri čemu je epicentar tog dešavanja, pomalo neočekivano, bio u jednoj maloj vanparlamentarnoj stranci koja je birala naslednika Vojislava Koštunice, kao i u srpskom entitetu BiH, u kojem je, po svemu sudeći, Milorad Dodik u poslednjem trenutku uspeo da izbegne svilen izborni gajtan koji mu je već bio pripremljen.
E sad, pošteno govoreći, DSS nije baš obična „mala vanparlamentarna stranka”, već partija čiji je lider bio poslednji predsednik poslednje Jugoslavije, dva puta premijer Srbije i čovek koji je pobedio Slobodana Miloševića. Ali i nezavisno od toga, DSS je godinama bio stecište nacionalne, demokratsko-konzervativne inteligencije (baš kao što su se njihove nešto više građanski orijentisane kolege okupljale oko Demokratske stranke) i zato urušavanje ove stranke, koje je na ovaj ili onaj način okončano nedeljnom izbornom skupštinom u „Sava centru”, zavređuje širu pažnju od one koja bi sledovala na osnovu njihovog trenutnog, više nego skromnog rejtinga.
Iako je sa čela stranke formalno otišao odmah nakon martovskih parlamentarnih izbora, tek su ova skupština i ubedljiv trijumf Sande Rašković Ivić označili i definitivni odlazak Vojislava Koštunice iz DSS-a i srpskog političkog života.
Za razliku od uspona, koji je bio strelovit i eksplozivan, kulminirajući u to varljivo leto, odnosno jesen dvehiljadite, pad DSS-a je dugo trajao i odvijao se u više etapa. Prva greška dogodila se već u zimu iste godine, kada je, nakon kraćeg premišljanja, Koštunica odlučio da na republičke izbore ipak ne ide samostalno, i da tako – nakon više nego izvesne pobede – preuzme punu odgovornost za upravljanje zemljom, već i dalje unutar DOS-a, bez obzira na to što je već tada bilo jasno da se sa ostatkom ove heterogene koalicije razilazi i politički i personalno.
Koštunica je tada pošao linijom manjeg otpora i sva potonja lamentiranja kako tobože nikada nije mogao da sprovodi sopstvenu politiku jer nikada nije imao većinu u vladi padaju u vodu pred činjenicom da je, u času kada je svakako mogao da ima apsolutnu većinu i potpunu odgovornost, svesno propustio to da uradi. Ovu osobinu, to jest sklonost da ga prečesto i olako „prevode žednog preko vode”, pri čemu nikada nije do kraja jasno da li on to svesno dopušta ili samo ne ume i ne može da spreči, Koštunica je zadržao do samog kraja svoje političke karijere.
Nadmudrili su ga, razvlastili i u političku penziju oterali Đinđić i Đukanović sa ukidanjem SRJ. Potom ga je prevario Solana, nagovorivši na referendum koji je rezultirao odvajanjem Crne Gore. Obmanuli su ga Labus i Dinkić sa konceptom pogubne neoliberalne politike i sveopšte privatizacije. Pobedio ga je Tadić u političkom nadmudrivanju pre i nakon proglašenja kosovske nezavisnosti. Prevarili ga Nikolić i Vučić kada im je dao važnu podršku i neku vrstu patriotske legitimacije i prilikom stvaranja SNS-a i preuzimanja vlasti od DS-a.
Tako ispada da je bio jedino uspešan protiv Miloševića, a gubitnik u skoro svim ostalim situacijama – što nameće dilemu nije li i taj uspeh, zapravo, bio rezultat projekta koji su osmislili i kojim su rukovodili drugi, a on bio samo puki izvršilac. Drugim rečima, ispada da je bio uspešan samo onda kada je delovao na liniji interesa onog istog stranog faktora koji je posle toga veoma često i uglavnom sa razlogom optuživao za srpske i stranačke nevolje.
Pri tome, nema skoro nikakve sumnje da su Koštuničine namere bile dobre i patriotske i da je iskreno verovao da je Miloševićev režim poguban za srpske nacionalne interese. Za pohvalu je bila i ideja o spajanju demokratskog i nacionalnog i principijelan stav protiv nezavisnosti Kosova i Metohije. Ali se brzo i olako predavao i uvek nekako ostajao nedorečen i na pola puta. Tako su, na primer, njegovim petooktobarskim učinkom danas gotovo svi nezadovoljni: prebacuju mu i oni koji žale što je do 5. oktobra uopšte došlo, i oni koji su nezadovoljni što procesi nakon 5. oktobra nisu išli drugačijim i beskompromisnijim tokom. I pri tome su i jedni i drugi donekle u pravu.
Ipak, najveća i najnesumnjivija Koštuničina zasluga jeste to što je tokom svoje vladavine, svojim činjenjem i nečinjenjem, značajno doprineo demokratizaciji, relaksaciji i normalizaciji političke i medijske scene. To je doprinos koji se možda nedovoljno ceni, ali se sve bolje vidi kako se od te demokratizacije i normalizacije sve više udaljavamo i odmičemo.
Baš kao što je njegovo nepojavljivanje na nedeljnoj skupštini i propuštanje prilike da javno čestita svojoj naslednici i poželi joj sreću u skoro nemogućoj misiji – i usput se ogradi od ružnih napada i uvreda kojima su je izložili njegovi najbliži saradnici – simptom one mračnije i autističnije crte, zbog koje, između ostalog, verovatno ni Srbiji ni svojoj stranci nije pomogao onoliko koliko je mogao i koliko je bilo potrebno.
    </div>
    <div id="vesti">
Protest studenata FPN nema veze s politikom
Predsednik Saveza studenata Fakulteta političkih nauka Dušan Radanović izjavio je danas da štrajk studenata tog fakulteta nema nikakve veze s politikom i političkim strankama.
Radanović je u saopštenju naveo da niko od političkih stranaka ili političara ne utice na studente koji protestuju protiv Uprave fakulteta, na čelu sa dekanom Ilijom Vujačićem.
„Uprava FPN-a godinama radi na štetu studenata fakulteta. Brojne afere poslednjih godina koje se vezuju za Upravu fakulteta i dekana Vujačića potpuno su urušile naš fakultet”, naveo je Radanović.
Radmanović: Studenti FPN nemaju nikakvu perspektivu
Dušan Radanović ocenio je da se Bolonja primenjuje katastrofalno, da je prolaznost na ispitima ispod svakog nivoa, a predavanja i komunikacija između profesora i studenata „očajna”.
Navodeći da je FPN od nekada ugledne institucije postao fakultet koji služi za ismevanje, Radanović je ocenio da studenti tog fakulteta više nemaju nikakvu perspektivu.
Deo studenata beogradskog Fakulteta političkih nauka blokirao je od sinoć nastavu, nezadovoljni uslovima studiranja i nemogućnošću da sa upravom postignu dogovor o zahtevima za sufinansiranje.
    </div>
    <div id="zdravlje">
Infektivna klinika spremna za ebolu
Odeljenje za izolaciju Infektivne klinike u Beogradu, koje se nalazi u neposrednoj blizini Karađorđevog parka i Veterinarskog fakulteta, potpuno je spremno da prihvati osobu za koju bi se posumnjalo da ima ebolu i onoga ko bi sa ovom smrtonosnom groznicom stigao u Srbiju. Odeljenje koje se prostire na dva sprata, sa belim pločicama na zidovima i podovima i novim krevetima, otvoreno je 2006. godine. Postoji posebni ulaz na koji bi ušao eventualno zaraženi, kojim se ne stiže direktno u odeljenja nego se prolazi kroz sanitarni propusnik, pa se potom bolesnik smešta u odgovarajuću sobu.
– Teoretski i u Srbiji može da se pojavi ebola i, naravno, da smo spremni da u slučaju njene pojave postupamo po procedurama koje je odredila Svetska zdravstvena organizacija – kaže za „Politiku” direktor Infektivne klinike, ali i predsednik Republičke komisije za zarazne bolesti profesor dr Mijomir Pelemiš, koji je ekipi „Politike” juče pokazao kako izgleda odeljenje izolacije.
Odeljenje raspolaže sa 20 postelja, ali po potrebi, taj se broj može i povećati. Sobe imaju zasebno kupatilo i tuš kabinu. Tu su paketi sa posteljinom za jednokratnu upotrebu, ali i zaštitni skafanderi.
– Skafandera imamo više nego dovoljno. Prvo se oblači platneni skafander od kepera, sa duplim rajsferšlusom, a preko njega se navlači mantil za jednokratnu upotrebu, a zatim gumena kecelja. Zatim se stavlja klasična, zelena maska, a preko nje posebna maska, koja filtrira udahnuti vazduh. Na oči se stavljaju naočare, koje prianjaju skroz na lice. Na glavu ide još i kapuljača od skafandera, pa preko nje klasična, zelena kapa za glavu i tek preko toga, plastični, zeleni vizir. Naravno, tu su i posebne rukavice – pokazuje dr Pelemiš, dodajući da će već u toku ove nedelje stići dodatna zaštitna oprema uključujući i specijalne maske sa filterom koje se na bacaju, već se samo menja uložak.
Kako se kroz toliko slojeva uopšte vidi bolesnik?
– Glava se savije pod određenim uglom i gleda se kroz vizir. Najnormalnije se radi, a pri tome ste zaštićeni od eventualnog prskanja krvi – navodi naš sagovornik
„Generalnu probu” Odeljenje za izolaciju zbog ebole je imalo pre mesec dana: ovde je 9. septembra medicinska sestra koja je radila u jednoj bolnici u kojoj je bilo obolelih od ebole, hospitalizovana i deset dana je boravila u ovom odeljenju, dok iz referentne laboratorije u Hamburgu nije stigla potvrda da nema ebolu. Sa njom su sve vreme, do stizanja ove potvrde, u izolaciji bili i jedan lekar i medicinska sestra. Procedura je detaljno određena.
– Prilikom ulaska u Srbiju, putnik koji je stigao iz zemlje u kojoj je epidemija ebole, već na aerodromu razgovara sa sanitarnim inspektorom koji ako posumnja na mogućnost da je osoba inficirana, uzima podatke i poziva epidemiologa koji nastavlja proveru. Za svaki region određeno je iz koje zdravstvene ustanove se šalje vozilo Hitne pomoći, posebno opremljeno i sa ekipom u odgovarajućim zaštitnim odelima. Osoba za koju se sumnja da je obolela direktno ulazi u kola Hitne pomoći i prevozi se u najbližu infektivnu kliniku u Beogradu, Nišu i Novom Sadu, koje su za to određene. Epidemiolog to prethodno najavljuje i pacijent ne ide u ambulantnu, nego direktno na poseban ulaz Odeljenja za izolaciju – objašnjava dr Pelemiš.
Tog trenutka pacijenta preuzima dežurna ekipa.
– Specijalista koji ga primi ostaje sa njim u izolaciji dok se ne dokaže ima li bolesti ili ne. Svi infektolozi ovde su obučeni da leče i hemoragijske groznice. Dolazi nam pacijent sumnjiv na ebolu i procedura je poznata, kao i lečenje. Uzeće mu se krv za osnovne laboratorijske analize. Ovde se nalazi i mobilni rentgen i ultrazvuk i takav pacijent neće dolaziti u dodir ni sa kim – kaže dr Pelemiš.
On objašnjava da iako ebolu nikada nismo imali u Srbiji, veći broj lekara je imao iskustva sa nekom od hemoragijskih groznica: sa kongo-krimskom 2001. godine, sa denga groznicom pre mesec i po dana, a sa žutom groznicom pre desetak godina, mišjom groznicom – hemoragijskom groznicom sa bubrežnim sindromom, nebrojano puta.
Zašto se laboratorijski materijal sumnjivih osoba mora slati u Hamburg?
– Zato što bi za nas bilo veoma skupo da se prave laboratorije za dokazivanje tako retkih infekcija koje se kod nas ne javljaju, a možda ih neće ni biti – odgovara naš sagovornik.
----------------------------------
Simptomi
Putnik koji stigne iz zemlje u kojoj ima ebole, ako nema nikakve simptome, stavlja se pod sanitarni nadzor, nalazi se kod svoje kuće i ukoliko primeti neke simptome javlja se telefonom nadležnom epidemiologu, kaže dr Pelemiš.
– Prvi simptomi su pojava temperature, malaksalost, bolovi u trbuhu, povraćanje ili proliv. Osoba se javlja telefonom epidemiologu, a on poziva Hitnu pomoć, nadležnu za region u kojem se ova osoba nalazi i obaveštava odgovarajuću infektivnu kliniku. U karantin stavljamo ljude koji su došli iz zemlje u kojoj ima ebole i bili su u kontaktu sa obolelima, ali nemaju nikakve simptome bolesti. To su zdravi ljudi, kaže dr Pelemiš, dodajući da će javnost veoma brzo biti obavešteni o objektu koji će biti određen za ovu namenu.
– Ebola se prenosi putem krvi, telesnim tečnostima i intimnim kontaktom. Kapljičnim putem može da se prenese samo u bliskom kontaktu, znači može da se zarazi osoba koja neguje obolelog ukoliko se propisno ne zaštiti – kaže dr Pelemiš.
    </div>
    <div id="magazin">
Ko prebija a ko protestuje na Filozofskom fakultetu
Nova akademska godina na fakultetima počela je burno: protestima, blokadama i prebijanjima studenata, što je slika koja je, nažalost, postala uobičajena na početku zimskog semestra. Iako su prosvetne vlasti objavile da je sklopljen dogovor sa studentima, zbog čega se odustalo od velikog protesta ispred vlade, deo nezadovoljnih studentskih organizacija ljut zbog, kako kažu izdaje, ali i prebijanja studenata tokom vikenda, ipak će sutra izvesti kolege na ulicu.
Protest je zakazan za 14 časova, dok će istovremeno u zgradi Rektorata biti sednica Senata BU, čiji su članovi profesori kojima nije jasno zašto se uopšte protest održava i koja organizacija ga organizuje.
Jer, ono što se zna jeste da je SKONUS (Studentska organizacija konferencije univerziteta Srbije) postigao dogovor sa ministrom prosvete i obustavio protest. Istovremeno, nastavljena je blokada Filozofskog fakulteta koju organizuje Samoorganizovani studentski pokret 2014. Međutim, saopštenja i kontakte s medijima održavaju i pripadnici Studentskog fronta i Saveza studenata Beograda, koji su, dok su trajali pregovori SKONUS-a i ministarstva, sklopili sporazum o zajedničkoj borbi.
Da bi situacija bila još čudnija, Studentski front je za prebijanje jednog od svojih članova optužio Srbsku akciju koja je to juče demantovala, a potom se samoorganizovani sa Filozofskog ogradili od incidenta na Platou i rekli da blokada sa tim nema nikakve veze nego lični sukobi.
– Ovaj incident nema veze sa blokadom nastave koja se trenutno odvija na ovom fakultetu. Prema našim informacijama, incident je rezultat ličnog konflikta sukobljenih strana. Napominjemo da se remećenje reda i mira odigralo na javnoj površini na kojoj u svakom trenutku može da se nađe bilo ko, i koju studenti, učesnici protesta, nisu u mogućnosti niti u nadležnosti da obezbeđuju – navode studenti sa Filozofskog za naš list.
Oni kažu da ih je u protestu oko 200, a da fakultet blokiraju u smenama od po pedesetak studenata zbog čega nema nastave.
– Niko nam se iz uprave još nije obratio. Da bi svima bio jasniji razlog za naš protest evo primera: svaki budžetski student, iako dakle ima besplatno školovanje, mora da plati od 20.000 do 40.000 dinara ako prenese neki predmet– objašnjavaju nam studenti u blokadi.
Na pitanje da li će oni učestvovati na sutrašnjem protestu Studentskog fronta, oni odgovaraju da neće braniti svojim kolegama da odu na protest ukoliko to žele, ali da je ovo pre svega blokada zbog velikog nameta na studentske džepove od strane uprave Filozofskog.
A prema verziji Studentskog fronta, u večernjim časovima 12. oktobra, dvojica pripadnika Srbske akcije ponovo su napali sekretara SF Aleksandra Đenića, odličnog studenta, apsolventa Filozofskog fakulteta, dok je sedeo sa svojom devojkom na Platou ispred Filozofskog fakulteta.
„Ti isti nasilnici su nam odranije poznati, jer su jednom prilikom već napali kolegu Đenića na Zelenom vencu. U samoodbrani kolega Đenić se brojčano jačim napadačima suprotstavio flašom koja se našla na Platou u njegovoj blizini. Tom prilikom naneo je posekotine na ruci jednom od napadača”, kažu u SF i navode da je policija privela Đenića i pokrenula protiv njega krivični postupak. 
Studentski front će zahtevati da se odustane od krivičnog gonjenja i u tome traži podršku šire javnosti na sutrašnjem protestu. I dok SF naziva Srbsku akciju fašistima, oni uzvraćaju optužbom da su organizatori protesta „besposličari, večiti studenti i pseudolevičarske organizacije koje godinama koriste opravdano studentsko nezadovoljstvo kako bi pod maskom borbe za besplatno obrazovanje ostvarivali svoje ciljeve”.
Šta se zapravo dešava među studentima nije jasno ni njihovim profesorima koji se nadaju da će država moći da ispuni ono što je obećala studentima, jer fakulteti para – nemaju.
– Ne odobravam blokadu fakulteta, to nije način da studenti iskažu nezadovoljstvo, ali sa druge strane nije u redu ni da fakultetske uprave naplaćuju sve i svašta i to po visokim cenama. Međutim, ukoliko se student 10 puta vraća na ispit i to se mora sankcionisati na neki način. Mora se pronaći neko zajedničko rešenje – kaže profesor dr Nada Kovačević, prorektorka BU.
Podsećanja radi, osim zahteva koje je MP već ispunilo, akademci traže da ostane šest ispitnih rokova i da se obustavi smanjenje budžetskih kvota za master.

Kineska nagrada našoj profesorki
Neki su bili radoznali, neki začuđeni, možda je bilo i sumnjičavih, tek kada je profesorka dr Branka Vučetić, međunarodni stručnjak za telekomunikacione sisteme i mreže, prvi put došla u Kinu primetila je da je prati prava mala reka ljudi. Pojava stranca u milionskom Šijažuangu nadomak Pekinga bila je prava retkost i atrakcija za lokalno stanovništvo te 1991. godine. Profesorka Vučetić priča da niko nije govorio engleski jezik, a da je predavanje na fakultetu držala uz simultano prevođenje.
– Sada u Pekingu studenti tečno govore engleski jezik, čak imaju pravi američki ili engleski akcenat – kaže Branka Vučetić.
Mnogo toga se promenilo i za našu profesorku od te 1991. godine. Od iznenađenih pogleda na ulici stigla je do najvišeg priznanja koje kineska vlada dodeljuje stranim stručnjacima u svojoj zemlji – Nagrade prijateljstva. Povod je bio 65. godišnjica Narodne Republike Kine, a visoko priznanje krajem septembra je iz ruku potpredsednika kineske vlade Kai Ma, dobilo 100 stručnjaka iz 25 zemalja sveta. Među njima je bila i profesorka Vučetić, koja je od 1985. godine svoju naučnu karijeru gradila u Australiji, ali i na univerzitetima širom sveta. Nagradu uz koju ide i povelja na kojoj piše „za svesrdnu podršku u razvoju Kine i prijateljsku saradnju” profesorka je posvetila svom petomesečnom unuku, kako kaže, sa željom da nastavi tradiciju konstruktivne saradnje i prijateljstva koju ova nagrada simboliše.
Naučni put profesorke Branke Vučetić počeo je u Beogradu, na Elektrotehničkom fakultetu gde je diplomirala, magistrirala i doktorirala. Kako objašnjava, njen naučni i obrazovni rad vezan je za razvoj novih telekomunikacionih sistema i mreža, sa posebnim naglaskom na principe kodovanja i kontrolu kvaliteta prenosa informacija u radio mrežama. 
Objavila je četiri knjige i više od 400 stručnih radova, a njena istraživanja, knjige i publikacije citirane su u više od 8.500 radova drugih istraživača. 
– Dobijala sam pozive za naučne posete, nastavu i saradnju na naučnim projektima u Kini posle objavljivanja knjiga i članaka u međunarodnim naučnim časopisima. Moja prva knjiga je bila posvećena satelitskim mobilnim telekomunikacijama i dokumentovala je iskustva u istraživanju i implementaciji prvog satelitskog mobilnog telekomunikacionog sistema u Australiji. Ova iskustva su bila značajna za saradnju na projektima sa Institutom za tehnologiju u Harbinu, gradu na severu Kine, koji je specijalizovan za istraživanja u satelitskim i svemirskim telekomunikacijama. U poslednjih pet godina moj fokus u istraživanju je na razvoju radio-telekomunikacionih mreža za implementaciju „pametnih” infrastruktura, kao što su energetske, vodovodne, saobraćajne i zdravstvene mreže i njihovo povezivanje na internet – kaže profesorka Vučetić.
Impresivan je i spisak naučnih ustanova sa kojima je sarađivala kao profesor, gostujući profesor i gostujući istraživač: Sidnejski univerzitet u Sidneju, Kraljevski univerzitet u Londonu, Kineska akademija nauka u Pekingu, Tehnološki institut u Harbinu, Tehnološki institut Fuđijan i kod nas često pominjani šangajski Điao Tong univerzitet. Često pominjani zbog Šangajske liste koju ovaj univerzitet sastavlja, a na kojoj su rangirani najbolji univerziteti sveta. Sa profesorkom Vučetić razgovaramo i o dovođenju „stranog kapitala” u Kinu, ali pod pojmom kapital ne mislimo na onaj novčani, o kojem se kod nas najčešće govori, već na onaj mnogo vredniji – intelektualni. 
– Kineska privreda i ekonomija su doživele značajan napredak u poslednjih 20 godina i kineska vlada pripisuje velike zasluge stranim stručnjacima za ova dostignuća. Trenutno, više od 600.000 stranih stručnjaka radi u Kini. Oni dobijaju povoljne uslove za rad i život, i mogućnosti za ostvarivanje naučnih rezultata u praksi. U tom smislu, vlada podržava naučni razvoj, inovacije i preduzetništvo, kroz finansiranje naučnih projekata, stvaranje povoljnih uslova za inkubacione tehnološke parkove i osnivanje novih kompanija – naglašava profesorka Vučetić.
Dovođenje stranih stručnjaka u Kinu dostiglo je te razmere da je profesorka Vučetić sa svojim kolegama sa ETF-a, profesorima Branislavom Selićem i Radenkom Stojakovićem, pravila mini-sastanke u Pekingu, gde su svo troje bili angažovani. Iako putuje s kraja na kraj sveta, profesorka Branka Vučetić kaže da najradije boravi u Srbiji.
    </div>
    <div id="politika">
Ne želim da budem bleda kopija Koštunice
„Ja sam kolegama na Izbornoj skupštini rekla da ne želim da budem bleda kopija Vojislava Koštunice. Kada bih i htela ne bih to mogla jer se mi razlikujemo. On je doktor pravnih nauka, ja sam doktor medicinskih nauka, imam svoje ime i prezime, svoje zvanje i znanje, a svakako se moj način shvatanja komunikacije sa ljudima malo razlikuje od njegovog načina. Ne želim pri tome ništa da kritikujem, svako od nas nosi sa sobom određene osobenosti koje su deo njegove ličnosti, kaže u razgovoru za „Politiku“, Sanda Rašković Ivić, nova predsednica Demokratske stranke Srbije.
Da li sebe vidite kao lidera partije ili samo kao prvog među jednakima?
Ne želim da budem jak lider, ali ne želim da budem ni ničija marioneta. Hoću da oko mene stasavaju mladi ljudi pa i drugi koji nisu tako mladi, a kojima bih želela da se okružim, koji su profesionalno i politički jači i bolji od mene. Kad budemo pravili reformu stranke, odnosno izmenu Statuta ja ću se svom silom angažovati da svaka izborna funkcija može da se obavlja najviše dva mandata. Ako nema promenljivosti onda imamo kraljevinu.
Na čemu temeljite uverenje da ćete biti uspešniji od Koštunice i preskočiti cenzus na sledećim izborima?
Ne možemo suditi o Koštuničinom radu na temeljima debakla koji je doživela DSS. Ja sam možda po prirodi agilnija od dr Koštunice, mnogo ću raditi na terenu. Ali ne samo ta agilnost i ulazak u narod nego ću raditi i na povezivanju velikih državnih tema, kao što su odbrana Kosova, izmena Ustava, ulazak ili ne u EU, sa svakodnevnim životom. Ljudima treba predočiti koje posledice trpe zbog određenih strateških usmerenja države.
Da li biste ušli u vladu koju predvodi SNS?
Glavni odbor treba da bude mesto odlučivanja, da bude vrhovni organ stranke, gde bi se sagledale sve pozitivne i negativne strane toga.
U svakoj stranci za saradnju sa drugim strankama imate neke crvene linije koje ne mogu da se pređu. Naše crvene linije koje ne možemo da pređemo jesu desuverenizacija države, odnosno povlačenje države pred interesima Brisela i interesima nekih drugih država. To je stvar koju je jako teško pomiriti, tako da taj savez, odnosno učestvovanje u vlasti bi išlo jako teško. Ali s druge strane, vi u Evropi imate vrlo neobične primere saradnje evroskeptika i evroentuzijasta. Recimo u Republici Češkoj za vreme predsednika Vaclava Klausa. Srbija je, ipak, prilično daleko od češkog primera iako je to dobar primer.
Mnogi su negativno komentarisali činjenicu da se na izbornoj Skupštini nije pojavio Vojsilav Koštunica?
Gospodin Koštunica je želeo da bude neutralan do kraja i zato se nije pojavio.

Odlazak Koštunice, drugi deo
Koštunica je otišao u svom stilu, još jednom. Saopštenjem poslatim novinskim agencijama obavestio je juče javnost da napušta Demokratsku stranku Srbije, baš kao što je učinio i 19. marta, kada je, posle kraha na izborima, odlučio da se povuče sa čela stranke koju je osnovao i kojom je rukovodio 22 godine. I jučerašnji i ondašnji Koštuničin potez napravili su male potrese na političkoj sceni, budući da je ovakvim odlukama podjednako iznenađivao i javnost i prvake DSS-a.
Posle ovog poteza, mnogi se pitaju da li je DSS na putu da trajno ostane vanparlamentarna stranka. Malo je u ovom trenutkuoptimističnih ocena da će nova predsednica Sanda Rašković Ivić, izabrana u nedelju na stranačkoj skupštini, uspeti da se oporavi od ovog udarca i da DSS vrati u Narodnu skupštinu na sledećim izborima, što je jedina garancija opstanka te stranke.
Razlog koji je Koštunica naveo za odluku da istupi iz članstva DSS-a jeste „suštinsko izneveravanje” programa stranke, pošto je stranka, prema njegovom tumačenju, izborom Sande Rašković Ivić, napustila ideju političke neutralnosti.
„Nedavna skupština DSS pokazala je da stranka, iz pragmatičnih i tobože taktičkih razloga, želi da se okrene ideji ’suverenizma’, koja u politici ima različita i neodređena značenja. Ona ne može biti zamena za političku neutralnost, jasno i odsečno srpsko stanovište i stav da Srbija, sarađujući sa svima, nipošto ne treba da bude član EU”, rekao je Koštunica u saopštenju za medije.
„Kroz sve pritiske, iskušenja i u najtežim okolnostima, građeni su demokratski i nacionalni identitet stranke i njena državotvorna politika. Najjači izraz i simbol te politike danas je ideja političke neutralnosti. To je ideja čiju vrednost potvrđuju sve učestalija upozorenja i pretnje iz EU i vodećih zapadnih ambasada u Beogradu da Srbija ne može da bude neutralna, već da mora nastaviti da pokazuje svoju pripadnost i bezrezervnu lojalnost tzv. evroatlantskoj zajednici, i to na svoju štetu”, zaključio je bivši lider DSS.
Brže-bolje, potpuno zatečena ovako brzom Koštuničinom reakcijom na njen izbor (za koju je saznala iz medija), nova predsednica DSS-a je poručila da joj je žao što je Vojislav Koštunica napustio stranku i u izjavi Tanjugu negirala njegovu ocenu da je stranka odstupila od političkog programa.
„Dobila sam dvotrećinsku većinu na skupštini stranke koju sigurno ne bih dobila da je stranka napustila svoj politički program”, navela je Sanda Rašković Ivić i pozvala ljude u stranci da ostanu jedinstveni.
To će već ići malo teže. Odmah po objavljivanju vesti o Koštuničinom odlasku, počelo je licitiranje ko je sledeći – naročito imajući u vidu ko je sve od nekadašnjih Koštuničinih saradnika bio u (gubitničkom) timu predsedničkog kandidata Miloša Aligrudića (Dragan Jočić, Slobodan Samardžić, Radomir Naumov, Milan Radulović, Zoran Stojković, Zoran Šami, Slaviša Staletović, Vukosav Tomašević, Milovan Milošević i gotovo ceo Izvršni odbor), ali i ko sve, pored njih, nije prošao u „Sandin” Glavni odbor, a zvanično se držao neutralno poput Vladete Jankovića, Nebojše Bakareca, Petra Petkovića, Milice Vojić Marković.
Reč je o oko 37 imena, uglavnom osnivača stranke, najuglednijih članova stranke, bivših poslanika, lokalnih lidera... To su uglavnom ljudi, ističe naš izvor, čija se imena vezuju uz ime Vojislava Koštunice, pa se odatle čita da je time ispunjen cilj da se zatre Koštuničina politička ideja. Od onih koji su podržali Miloša Aligrudića, jedino su Bora Čorba i Vladimir Zaharijev dobili glasove Sande Rašković Ivić.
Koštunicu je ipak prvi sledio predsednik Izvršnog odbora Milovan Milošević, koji je bio i šef Aligrudićevog izbornog štaba. Pošto je, kako je naveo u saopštenju, DSS ostao „bez političke izvorne ideje i politike neutralnosti činom iščlanjenja tvorca i velikog državnika Vojislava Koštunice”, on je takođe odlučio da napusti stranku. Iznoseći zanimljivu sumnju da je veliki uticaj spoljnih vanstranačkih faktora bio presudan za uništenje politike stranke, Milošević je naveo: „Poslednja skupština stranke je dokaz za to. Težnja da se promeni sve što je Vojislav Koštunica stvorio, pod izgovorom ’promene’, dovela je do toga da nijedan osnivač stranke ne bude izabran u Glavni odbor stranke, da se promeni Statut stranke u celosti i, naravno, politika.”
Ne razmišljaju, međutim, svi na ovaj način i mnogi, čak i iz Aligrudićevog tima, ne da u Koštunici više ne gledaju velikog državnika, nego se više ne uzdržavaju od kritika (doduše, nezvaničnih) njegovih, kako tvrde, pogrešnih poteza. Poslednji takav je vezan za izbor novog predsednika stranke, kada se Koštunica formalno držao neutralno, iako je sada jasno na čijoj je strani bio. A to što je kroz pismo Izvršnom odboru – jedinom zvaničnom oglašavanju otkada se povukao sa čela stranke i iz javnosti, ali i kroz tekstove nekih njegovih starih saradnika (Jočića, Jankovića, Nikitovića), prema nekim tumačenjima – slao poruke kako treba glasati 12. oktobra bilo je previše indirektno i „intelektualno” da bi ga razumeli svi kojima je to bilo namenjeno.
Takvi Koštuničini kritičari iz stranke slažu se sa ocenom Sande Rašković Ivić da je ovim potezom bivši predsednik izneverio članstvo, jer je stranku napustio kada je najteže. Ona je podsetila da ih je upravo Koštunica u svom pismu pred izbore obavezao da ne napuštaju stranku bez obzira na to ko bude pobedio.
„Upravo on najbolje zna sa koliko se udaraca stranka suočavala uprošlosti i koliko udaraca nas očekuje u budućnosti. Nisam očekivala udarac sa njegove strane”, saopštila je juče predsednica DSS-a.
Među mnogobrojnim reakcijama na vest o Koštuničinom odlasku na raznim sajtovima, nemali broj je onih koji mu čestitaju na doslednosti, principijelnosti i držanju svojstvenom jednom istinskom državniku. Naravno, neki od njih su imali sarkastičan prizvuk. To su oni kojima je Dženifer Braš, bivša otpravnica poslova američke ambasade, bila strašno duhovita nazvavši Koštunicu „srpskim Nosferatuom”, što smo saznali zahvaljujući „Vikiliksu”.Na drugoj strani, saznanje koliko ga Amerikanci nisu voleli samo je „podiglo akcije” Koštunice kod nacionalnije orijentisanih građana Srbije. Ipak, tu vrstu popularnosti nije uspeo (nije mogao ili nije umeo) da pretoči u glasove na izborima, pa mu je stranka na parlamentarnim izborima u martu ove godine, na opšte iznenađenje, ostala tik ispod cenzusa (4,24 odsto).
Time je verovatno označen kraj političke karijere čoveka za koga postoji nepodeljeno mišljenje samo o jednom – jedino je on mogao da pobedi Slobodana Miloševića na izborima 2000. i postane predsednik SR Jugoslavije. To priznaju čak i oni kojima je Koštunica kriv za većinu loših stvari u Srbiji posle petooktobarskih promena, pripisujući mu čak i, u najmanju ruku, političku odgovornost za atentat na Zorana Đinđića. Takvi zlurado, na pomen Koštuničine državničke mudrosti i političke veštine, ne propuste da podsete da je baš u vreme njegovih vlada ( 2004–2007. i 2007–2008) Srbija ostala bez zajednice sa Crnom Gorom, a Kosovo jednostrano proglasilo nezavisnost, te da je većina haških optuženika otišla u Hag upravo tada. Ali će većina njih, verovatno teška srca, priznati i da im je u vreme te dve vlade lični standard bio bolji nego pre, a naročito posle njih.
Budžetski suficit koji je Srbija imala tih godina kada je Koštunica bio premijer sada deluje kao daleki san, što u DSS-u uvek s ponosom ističu. Kao što u svoje zasluge ubrajaju i proglašavanje vojne neutralnosti Srbije (kao odgovor težnjama da uđemo u NATO), odbacivanje Ahtisarijevog plana za Kosovo ili potpisivanje sporazuma o „Južnom toku”. Ipak, za najdraže čedo Vojislava Koštunice smatra se Ustav Srbije iz 2006. I niko ne može da mu ospori veštinu kojom je obezbedio podršku mnogih političkih i društvenih faktora novom Ustavu, naročito preambuli kojom se Kosovo i Metohija još nekako „pridržavaju” za Srbiju.
B. Baković
J. Cerovina

Udovički: Nema viška koliko se smatra
BEOGRAD – Ministarka za državnu upravu i lokalnu samoupravu Srbije Kori Udovički izjavila je danas da u državnoj upravi nema viška zaposlenih u onoj meri koliko se smatra, ali je i istakla da ima i suvišnih poslova ali i onih koji nedostaju.
„Ukupan broj zaposlenih ne odskače onoliko koliko se smatra, ali treba da napravimo prostor za nove poslove i moderniju državu”, rekla je Udovički za Radio televiziju Srbije.
Upitana da li je taj višak zaposlenih 25.000, ona je rekla da tačnog broja nema, ali da će će se kroz platne razrede napraviti pregled i da će se prvo preispitati oni slučajevi zapošljavanja po prijateljskim, rođačkim i drugim linijama.
Prema njenim rečima, primanje plate po platnim razredima odnosiće se na 550.000 ljudi u javnom sektoru i „dovešće u red sve odnose zarada”.
„Efekat Zakona je da to postane pregledno, da pravednost uvodimo postepeno. One koji nepravedno odskaču, dovešćemo u prihvatljive razmere. Nepravde se najbolje ispravljaju podizanjem zarada, a neće biti prostora za podizanje zarada velikom broju ljudi u trenutku kada sledi fiskalna konsolidacija”, precizirala je ministarka.
Ona je dodala da Zakon o platnim razredima nema nikakve veze s najavljenim smanjivanjem zarada.
----------------------------------
U državnoj upravi, agencijama i fondovima 33.895 zaposlenih
BEOGRAD – U državnoj upravi Srbije, agencijama i socijalnim fondovima u julu je bilo zaposleno 33.895 ljudi, objavljeno je na sajtu Ministarstva finansija (www.mfin.gov.rs).
Na neodređeno vreme u julu bilo je zaposleno 25.467 ljudi, na određeno vreme i privremeno angažovanih 6.914, a po drugim osnovama 1.514.
U ministarstvima je, po poslednjim podacima iz Registra zaposlenih, bilo 17.557 zaposlenih, u posebnim organizacijama, kao što su Zavod za statistiku, Uprava za javne nabavke, Hidrometeorološki zavod i Direkcija za robne rezerve, 5.480, a u službama Vlade Srbije 1.683.
Stručne službe upravnih okruga zapošljavale su 279 ljudi, javne agencije 514, a u Republičkom fondu za PIO, Republičkom fondu za zdravstveno osiguranje i Nacionalnoj službi za zapošljavanje bilo je 8.382 zaposlenih.
Po podacima Ministarstva finansija, lokalne samouprave u Srbiji u julu su zapošljavale 45.050 ljudi. Od toga je u administraciji gradova i opština u centralnoj Srbiji bilo 32.178 zaposlenih, u Vojvodini 12.101, a na Kosovu i Metohiji 771.
U poređenju sa podacima za jun, broj zaposlenih u državnoj upravi, agencijama i fondovima povećan je za oko 3.800 i ti ljudi angažovani su u Republičkom hidrometeorološkom zavodu.
U Zavodu su objasnili da se „ne radi o zapošljavanju nego samo o sezonskom angažovanju strelaca protivgradne odbrane, kao i osmatrača u područnoj državnoj mreži za meteorološka i hidrološka merenja i osmatranja”.
„Oni su angažovani, ne zapošljavanjem, nego sezonski, po ugovoru o privremeno povremenim poslovima, a što je već ustaljena praksa duži niz godina. Za ovogodišnje angažovanje finansijskim planom od prošle godine obezbeđeni su honorari koji su od 1.600 do 4.000 dinara mesečno”, rekao je Beti zamenik direktora Republičkog hidrometeorološkog zavoda Jugoslav Nikolić.
U Zavodu je u julu bilo zaposleno 397 ljudi na neodređeno vreme, a zakonom je predviđeno da stalno zaposlenih u toj instituciji bude maksimalno 484.
    </div>
    <div id="vesti">
Sukob ultradesničara i policije u Kijevu , 15 povređenih
KIJEV – Najmanje 15 kijevskih policajaca povređeno je u sukobima sa ultradesničarima ispred zgrade ukrajinskog parlamenta, saopštile su vlasti i navele da je privedeno 50 demonstranata.
Savetnik ukrajinskog ministra unutrašnjih poslova Anton Geraščenko izjavio je da policija nastavlja da privodi „one koji krše javni red” ispred Vrhovne rade, preneo je Itar-Tas s.
Prema kijevskoj policiji, u protestima je učestvovalo oko 8.000 ljudi.
Policija je bila rasporedila dodatne snage oko parlamenta pošto je grupa ultradesničarskih demonstranata bacila dimne i šok bombe na obezbeđenje u znak protesta zbog toga što poslanici nisu usvojili zakon kojim bi se Ukrajinska pobunjenička armija (UPA) priznala kao snage koje su se borile za nezavisnost Ukrajine u Drugom svetskom ratu.
Prema tom zakonu, ukrajinski nacionalisti, koji su se borili protiv sovjetskih snaga tokom Drugog svetskog rata bili bi tretirani kao ratni veterani, navela je ruska televizija „Raša tudej”.
Predsednik skupštine Aleksandar Turčinov je, kršeći proceduru, sedam puta stavio zakon na glasanje, ali ni u jednom pokušaju nije obezbeđena potrebna većina od 226 glasova za usvajanje zakona.
Ubrzo pošto su ukrajinski poslanici glasali protiv tog zakona, grupa maskiranih demonstranata sa zastavama radikalne nacionalističke partije Svoboda počela je da zasipa zgradu i obezbeđenje skupštine kamenicama, a potom i dimnim i šok bombama.

Na zgradi su polomljeni prozori čak na drugom spratu, a sednica parlamenta je prekinuta.
Ranije danas, partija Svoboda organizovala je protestnu šetnju centrom Kijeva, tražeći da vojnici UPA budu priznati kao borci za nezavisnost. U šetnji su im se pridružili borci Nacionalne garde i veterani UPA.
UPA je osnovana na zapadu Ukrajine 1939. godine kao Organizacija ukrajinskih nacionalista, a od 1943. delovala je pod nazivom Ukrajinska pobunjenička armija.
Kako navodi ruska agencija, UPA je sarađivala u Drugom svetskom ratu s vojnicima fašističke  Nemačke i bila poznata po masovnim ubistvima civila, a optuživana je i za ratne zločine, uključujući ubijanje Jevreja i Poljaka u Ukrajini.
Nacionalisti su, prema navodima Itar-Tas sa, planirali da, uz podršku Nemaca, osvoje Ukrajinu i fizički eliminišu sve neukrajince, pod sloganom „Ukrajina samo za Ukrajince”.
Armija se 1943-1944. borila protiv sovjetskih partizana i pripadnika poljskog pokreta otpora, a kada je Ukrajina vraćena pod kontrolu S S S R, organizovala je napade na sovjetske snage i zvaničnike, zbog čega su pripadnici UPA proganjani.
Savremeni ukrajinski nacionalisti iz partije Svoboda proslavljaju godišnjicu UPA demonstracijama širom Ukrajine, navodi Raša tudej.

Turska neće da bude „najamnik” Zapada
Sve oči sveta su uprte u dosad malo poznati grad Kobane, na sirijsko-turskoj granici, gde se danima vode ogorčene borbe između pripadnika džihadističke grupe Islamska država i tamošnjih Kurda. U jednom se svi slažu: džihadiste treba što pre zaustaviti, pogotovo što oni sada napredaju i ka Bagdadu. Pitanje je samo kako.
U senci krvavih obračuna odvija se intenzivna diplomatska aktivnost među saveznicima. U centru pažnje se našla Turska, koja bi mogla, kao vodeća vojna sila u regionu, da odigra ključnu ulogu u zaustavljanju džihadista, ali ona zasad ne pokazuje spremnost da pokrene svoje tenkove preko 900 kilometara duge granice prema Siriji.
Turska i SAD su u stalnim pregovorima. Ankaru je prošle sedmice posetio general Džon Alen, koordinator akcija koalicionih saveznika, a ministri odbrane i šefovi diplomatija dve zemlje su više puta bili u (telefonskim) kontaktima. Sada su na potezu vojni stručnjaci. Ankaru će ove sedmice, kako je najavljeno, posetiti oficiri iz Evropske i Centralne komande vojske SAD.
„U dosadašnjim razgovorima postignut je značajan napredak između dve zemlje”, potvrdio je američki ministar odbrane Čak Hejgel, koji nije ulazio u pojedinosti, ali je naglasio da je, pored udara na islamiste, strateški cilj da se stvori jedinstvena i jaka vlada u Bagdadu, kao i jaka opozicija u Siriji.
U Vašingtonu su potvrdili da je Turska dozvolila Americi i saveznicima korišćenje vojnih baza na njenoj teritoriji za napade na islamiste u Siriji i Iraku, kao i za obuku „umerene sirijske opozicije”, preneli su istanbulski mediji. Međutim, juče su izvori u kabinetu turskog premijera saopštili da Turska ipak nije postigla dogovor sa SAD kojim bi Vašingtonu odobrila korišćenje turske vazduhoplovne baze Indžirlik u borbi protiv džihadista.
Turska je sa Vašingtonom postigla sporazum o obuci sirijskih pobunjenika, rekli su isti izvori novinarima, ne precizirajući ko će obučavati pobunjenike niti gde, prenosi Rojters.
SAD imaju u jugoistočnoj Anadoliji, 160 kilometara od Sirije, veliku vazduhoplovni bazu Indžirlik koja bi mogla da odigra značajnu ulogu u rešavanju krize u regionu.
U Ankari odbacuju kritike koje se poslednjih dana čuju na Zapadu da je „neaktivna” u odbrani Kurda u strateški važnom pograničnom mestu Kobane.
„Borba protiv islamista treba da bude zajednička akcija koalicionih saveznika. Naši vojnici nisu ničiji najamnici”, odgovara na te kritike potpredsednik vlade Jalčin Akdogan.
U Turskoj od početka insistiraju da se kriza u regionu ne može rešiti samo borbom protiv džihadista nego i protiv drugih terorističkih grupa, uključujući i Radničku partiju Kurdistana, koja se u Anadoliji bori za autonomiju svog naroda. To istovremeno podrazumeva odlazak sirijskog predsednika Bašara el Asada i Ankara se, u tom cilju, zalaže za naoružavanje i obučavanje sirijske opozicije koja dosad nije bila u stanju da ugrozi režim u Damasku.
U razgovorima sa saveznicima, Ankara se zalaže i za stvaranje zone bezbednosti u pograničnom području Sirije za smeštaj mnogobrojnih izbeglica i za uvođenje zabrane letova za avione sirijske armije.
Kriza u Siriji indirektno se već prelila preko sirijsko-turske granice. Zemlju je zahvatio talas protesta zbog neodlučnosti vlade da pritekne u pomoć Kurdima koji grčevito brane strateški važno mesto Kobane. U sukobima pripadnika snaga bezbednosti i demonstranata, uglavnom Kurda, širom Turske stradalo je 38 lica, među kojima je i nekoliko policajaca. U višednevnim nemirima je pričinjena ogromna šteta.
U vladajućoj Partiji pravde i razvoja po hitnom postupku pripremaju zakon koji će policiji i pravosuđu dati odrešene ruke da se „obračunaju sa vandalima”.
„Mi nećemo dozvoliti organizovanje pobune u trenutku kada se zemlja suočava sa osetljivim razvojem u našem susedstvu. Turska ne bi bila država ukoliko ne bi bila u stanju da kontroliše te malobrojne siledžije. Oni (demonstranti) mogu da uništavaju našu imovinu, ali će za to platiti tešku cenu”, zapretio je predsednik Redžep Tajip Erdogan.
    </div>
  </body>
 </text>
</TEI>