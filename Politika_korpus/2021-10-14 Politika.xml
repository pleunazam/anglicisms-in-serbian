<TEI version="3.3.0" xmlns="http://www.tei-c.org/ns/1.0">
 <teiHeader>
  <fileDesc>
   <titleStmt>
    <title>Politika 2021-10-14</title>
   </titleStmt>
   <publicationStmt>
    <p></p>
   </publicationStmt>
   <sourceDesc>
    <p>https://www.politika.rs/sr/articles/archive/2021/10/14/page:1?url=</p>
   </sourceDesc>
  </fileDesc>
 </teiHeader>
 <text>
  <body>
    <div id="zdravlje">
Vrlo je teško pobeći od hrane sa glutenom
Celijakija – trajni poremećaj podnošenja glutena. To je sistemsko, autoimuno, doživotno oboljenje koje je genetski predodređeno.
Gluten se nalazi u gotovo svim industrijskim proizvodima, u pšenici, ječmu, raži, ovsu. Zatim, u kozmetičkim preparatima, pastama za zube, lekovima, začinima, piću, kafi…
Kada su nam saopštili ćerkinu dijagnozu, bili smo malo u šoku, ali smo sa pozitivnim stavom prišli celoj priči. Prvi susret sa odabirom namirnica i pripremom hrane stvarao je konfuziju. Savladali smo nekako, korak po korak, sa usputnim greškama koje su se odražavale bolom u glavi i probadanjem u stomaku naše devojčice. Nakon tih bolova uvek sam vraćala film da pronađem trenutak gde sam joj kontaminirala hranu glutenom. Začini, sokovi, naša hrana koja je dospela u njenu, ista rerna gde se peku svakakve namirnice… Svaki put bih iznervirano vrisnula pitajući: „Zar se gluten i tu nalazi?” Svaka moja ili naša greška pri pripremanju hrane nju je koštala novim probadanjem u stomaku i propadanjem organizma (problemi sa štitnom žlezdom, anemijom…).
Priprema užine za školu je bila pravi izazov. Moja tuga je bila beskonačna jer sam znala da gleda drugu decu sa sladoledom i ostalom hranom koju učenici jedu na odmoru i posle škole.
Njeno odbijanje da izlazi sa društvom jer joj je teško da pije samo vodu kada ide dalje od kuće najviše me je bolelo.
Sedam meseci kasnije nekako smo se uhodali. I mi s pripremom, i ona s prihvatanjem dijagnoze. Optimizam se osetio na sve strane.
Sve dok nismo odlučili da sve to „testiramo” na putovanju od četiri dana. Mislili smo da smo sada već uigran tim koji pobeđuje sve pritiske. Poneli smo sve za pripremu njene hrane. Toster, tanjire, zaštitne kese, hleb za prve dane, njenu hranu koja može da stoji… Ono što je najbitnije, pronašli smo apartman sa dobro opremljenom kuhinjom. Moj zadatak je bio da na gugl mapi pronađem dobro opremljene prodavnice u blizini, restorane (nije ih bilo), mesta za prodaju sladoleda…
Stigli smo na destinaciju. Ona je bila gladna, pa smo odmah otišli u nabavku. Tu sam već osetila da gubim. Vremena je bilo sve manje. Ona je gladna, gužve su bile na kasi, hodanje do apartmana, priprema hrane… Prvi obrok je dobila oko 18 sati. Tu je rezultat bio 1:0 za celijakiju.
Sledećeg dana sam se probudila dosta rano i otišla u nabavku dok su deca spavala. Sve sam pripremila već do 11 sati. Uspela sam da izjednačim rezultat na 1:1. Usledili su izlazak i šetnja. Jedva smo čekali da pronađemo neku hranu bez glutena. Da sednemo u kafić sa baštom, da se opustimo jer do tada nigde nismo zajedno izašli. Naravno, po navici, iz kuće smo izašli siti.
Ušli smo na prvo mesto. Rekli su nam da nemaju ništa bez glutena i da im je žao. Ušli smo na drugo mesto. Pitali su nas da li je gluten mleko. Ušli smo na treće mesto. Tu su nas pitali da li je gluten šećer. I tako redom, i na četvrtom, petom, desetom mestu gde smo ušli.
Svi su nam govorili: „Žao nam je, nemamo ništa.” To je bilo 10:1 za celijakiju. Ili za naše društvo možda. Zapitala sam se da li i za našu svest.
Desilo nam se u jednom objektu u Beogradu koji prodaje samo sladoled da su nam rekli kako nam garantuju da imaju sladoled bez glutena. U Novom Sadu nam ne garantuju. Nigde ne postoji oznaka precrtanog klasa pšenice koji nam uliva sigurnost da je hrana sigurna. Opet dolazimo do situacije da sedimo u bašti restorana, a da ona pije vodu i jede ono što sam spakovala u torbu.
Ponekada se razdvojimo kako drugo dete ne bi trpelo. To je naša, roditeljska vizija iako se Nikola solidariše sa sestrom u svakoj situaciji. Ponekad pojedemo nešto pred njom kako bi se navikla… Ne znamo više ni kako da postupamo niti šta je ispravno.
Zaključak je da u ovoj zemlji možete da živite sa celijakijom ako sedite kod kuće i pripremate sami hranu. Socijalni život obolelih od celijakije ravan je katastrofi. Retko gde će neko znati šta to znači. Bez ikakve empatije, „brendovi” će se ograditi da oni ne bi snosili neke posledice. Pitam se kako izgleda odlazak na more.
Interesuje me kako će otići na ekskurziju, rekreativnu nastavu. Zanima me kako će otići na matursko veče (rekla je već da neće), šta će škola preduzeti i kakvu će joj podršku dati.
Moj zadatak je da je naučim da se ne predaje i da živi punim plućima. Učim je da se ne odriče ničega. Učim je da se prilagodi. Učim je kako je jedinstvena i dorasla zadatku. Pišemo svim proizvođačima i brendovima zajedno, podižemo svest da se uključe u podršci i naprave siguran proizvod za obolele od celijakije kako bi im život bio lakši.
    </div>
    <div id="kolumna">
Nikola Tesla počasni građanin sela Sićeva
Krajem septembra davne 1908. godine princ Đorđe Karađorđević je svečano pustio u rad hidrocentralu „Sveta Petka” na Nišavi, u Sićevačkoj klisuri. Ova centrala, u narodu poznata kao „Vila sa Nišave”, puštena je 13 godina posle prve hidroelektrane na Nijagari. Imala je tri agregata ukupne snage 900 KVA, koje je isporučio „Schuckert Werke” iz Beča. Dalekovod do Niša je bio dug 23 kilometra, pod naponom od 7,5 KV. Srbija je bila napredna kraljevina i to je bila četvrta elektrana u Srbiji. Prva sijalica je zasvetlela u istom trenutku kad su pokrenuti agregati na Trgu kralja Milana.
Prvi kilovati su krenuli u poznate kafane, zanatske radnje i dućane. Lampe na gas otišle su u istoriju. Mnogi su dolazili da vide čudo neviđeno – „kako svetli lampa na struju iz Nišave”. Prvi porodični objekat koji je priključen „na elektriku” bila je porodična kuća Mihajla Popovića u današnjoj Obrenovićevoj ulici, koja je danas pešačka zona. On je bio elitni krojač, koji je „damama i gospodi” šio haljine i odela po evropskim katalozima. Kod njega su se okupljali niška intelektualna elita, trgovci, poslanici, učesnici ratova za oslobođenje Niša od Turaka... Treba spomenuti predsednika srpske vlade Ljubu Davidovića, niškog gradonačelnika Todora Milovanovića, učitelja Tasu, trgovca Mihajla Morenu... Ta zgrada je danas bez table na kojoj bi trebalo da piše da je tu bilo sastajalište naprednih Nišlija i mesto na kojem je „zasijala sijalica”.
U početku je „elektrika” služila samo za osvetljenje, pa je 1910. godine ponuđena i niškoj industriji. Na elektriku se prva priključila predionica pamuka u vlasništvu Niške akcionarske štedionice, a zatim fabrika šamija Mite Ristića, pivara Jovana Apela i ledara Manojla Popovića.
Sićevo je prvo selo u Srbiji osvetljeno odmah kad su zasijale sijalice u Nišu. Mnogi iz Sićeva su radili u HE „Sveta Petka”. Interesantno da su meštani sela Sićeva održavali veze s Nikolom Teslom. On je bio počasni građanin sela. Kad su čuli da je Nikola Tesla u novčanoj oskudici, sakupljan je novac da mu se pomogne. Decenijama su se seljani Sićeva hvalili i šalili da su usvojili i posinili velikog Nikolu Teslu. Taj kraj je nekada bio poznat po vinogradima i velikoj vinogradarskoj zadruzi. Danas se toga niko ne seća, a mesto gde su bili podrumi i vinske cisterne je u žalosnom stanju.
HE „Sveta Petka” nikada nije prekidala rad i dan-danas daje kilovate u energetski sistem Srbije.
Slobodan T. Petrović,
Kladovo

Kazivanja Enrika Josifa o Srbima
Skoro dvadeset godina od smrti Enrika Josifa, ime ovog srpskog kompozitora i akademika jevrejskog porekla malo kome, sem bivših i sadašnjih studenata Muzičke akademije, budi sećanje na bogati opus ovog kulturnog radnika. Istovremeno, zajedno s njegovim kompozitorskim radom, u istorijski zapećak zapali su i njegovi govori protiv nepravde i novinarske satanizacije Srba devedesetih godina prošloga veka.
Rođen 1. maja 1924. u imućnoj porodici beogradskih Jevreja, u sredini okruženoj kulturom, nadaren talentom za muziku, Enriko Josif, uz svog privatnog učitelja muzike, kompozitora Vladislava Grinskog, piše svoje prve kompozicije. Ratnu 1941. i bombardovanje Beograda dočekuje s majkom i bratom (otac mu je preminuo još 1937) u Sarajevu. Odatle preko Dubrovnika, Splita i Korčule (gde je ilegalno boravio u jednom hotelu) stiže u varošicu Bedonija, gde boravi sve do kapitulacije Italije. Nakon toga prelazi u Švajcarsku kod svog dede, gde dočekuje kraj rata. Prve posleratne dane provodi u Beogradskoj sinagogi, da bi se kasnije preselio na adresu Kneginje Zorke broj 13, gde na spisku stanara i danas stoji njegovo ime. Ubrzo upisuje Muzičku akademiju na kojoj diplomira 1954. u klasi Milenka Živkovića.
Pedagoški rad započinje kao nastavnik u Nižoj muzičkoj školi „Vojislav Vučković” (1955–1956) i Srednjoj muzičkoj školi „Kornelije Stanković” (1955–1957). Nakon smrti profesora Živkovića prelazi sa pozicije asistenta na njegovo mesto na Odseku za kompoziciju. Godine 1965. izabran je za docenta, a potom za vanrednog (1970) i redovnog profesora (1976). Na toj poziciji ostaje sve do penzije 1989. godine. Pored mnoštva dela, u koja je utkao jevrejske kulturne elemente svoga bića, posvetio se i srpskoj istorijskoj tematici, stvorivši „Smrt Stefana Dečanskog, scenski letopis za recitatora, hor i orkestar”.
Odrastavši u tolerantnoj sredini, među Srbima kao prijateljima i komšijama, devedesetih godina prošlog veka javno se usprotivio da pripadnicima srpskog naroda bude dodeljen epitet poslednjih velikih negativaca dvadesetog veka. Posebno vredi naglasiti njegov govor 2. maja 1997, kao deo dokumentovanja svedočenja preživelih Jevreja Drugog svetskog rata za Memorijalni muzej Holokausta Sjedinjenih Država, gde je Enriko, pored svojih sećanja na godine stradanja u Drugom svetskom ratu, iskoristio i priliku da istakne neopravdanost medijske satanizacije srpskog naroda. Uporedio je simboliku Jasenovca među Srbima kao logora Dahau kod Jevreja, o neophodnosti da se ne zaborave i ne zanemare srpska stradanja u NDH, istakao je da srpsko društvo u svojoj samoj suštini gaji veliku toleranciju i ljubav prema pojedincima drugih vera i nacija, te da on kao Jevrejin nikada nije osetio ni tračak mržnje. Osvrnuo se pritom i na pismo poslato glavnom rabinu Francuske, u kojem je pozivao francuske Jevreje da ne podležu propagandi koja se tih dana širila o Srbima.
O Enrikovom zalaganju za istinu o Srbima moglo bi mnogo da se kaže i napiše. No, zbog ograničenog prostora želim samo da priupitam: Da li smo kao narod spremni da se prisetimo onih koji naše dobročinstvo nisu zaboravili u najtežim danima?
Nikola Dubaić,
istoričar, Beograd
    </div>
    <div id="magazin">
Moja belgijska priča
U ovim čudnim vremenima prouzrokovanim pandemijom kovida 19 desile su mi se, između ostalih, dve divne stvari u profesionalnom radu. Prva je angažman na filmu „The machine”, u režiji Pitera Atensija, s velikom zvezdom svetske filmografije Markom Hamilom, znanim po ulozi Luka Skajvokera u „Ratovima zvezda”, a druga je rad u filmu pod nazivom „Zilion”, u produkciji belgijske kompanije FBO. Iako sam u oba ova projekta bio viđen za neku od bitnijih uloga zbog mojih ranijih rola u svetskim blokbasterima, morao sam proći kroz više krugova prilično zahtevnih kastinga. I tokom snimanja, kao i u procesu postprodukcije, morali smo da poštujemo restriktivne ugovore o vrsti informacija koje smemo da iznosimo u javnost, tako da ću se truditi da to poštujem i ovom prilikom.
Ovako u razgovoru za „TV Reviju” kaže Milorad Kapor, glumac koji je uspeo da se probije u svet visoke filmske produkcije ulogom u 23. nastavku priče o tajnom agentu 007, „Skajfolu”, a sada nastavlja da korača stazama svetske kinematografije i u jednom belgijskom projektu što, do sada, nije uspelo nijednom našem glumcu.
– Film „Zilion” je brza krimi-priča, vizuelno upečatljiv portret devedesetih godina prošlog veka. Priča o usponu i padu, seksu, drogama i prljavom bogaćenju. Priča o čoveku koji je sam sebe stvorio i koji je na kraju bio arhitekta sopstvene propasti. Zapravo, reč je o istinitoj priči o Franku Verstratenu i legendarnoj diskoteci „Zilion” koju je otvorio 1997. godine u Antverpenu. Priča o mega-diskoteci koja je postala mitsko mesto na kojem ste mogli da vidite flamanske javne ličnosti onog vremena, koje su provodile tu cele noći uz trans i haus devedesetih. To je i priča o tragičnim, šarenim likovima čiji je hedonistički način života na kraju predstavljao i njihovu propast. Mediji su željno iznosili svoje verzije i učestalo izveštavali o poznatim ličnostima „naslađujući” se raznim ekscesima koje su te zvezde priređivale – priča Milorad Kapor naglašavajući da će „Zilion” biti drugi film mladog flamanskog reditelja Robina Pronta, jedne od najvećih nada evropske kinematografije čiji je debitantski film „Arden” doživeo veliki uspeh nakon prikazivanja na Filmskom festivalu u Torontu.
– U njegovom drugom filmu jednu od glavnih uloga igra Mateo Simoni, najveća mlada glumačka zvezda u Belgiji. Reč je o zaista fantastičnom glumcu i, mogu slobodno reći, sada mom velikom drugu.

Milorad Kapor s kolegama iz filma „Zilion”
​

Odavno nisam prisustvovao jednom stvaralačkom procesu koji se odvijao u tako prijateljskoj i toploj atmosferi, punoj međusobnog uvažavanja, strpljenja i spremnosti da svako svakome pomogne bez obzira na to kojim se poslom na filmu bavi. Film se snima na autentičnim lokacijama u Antverpenu, Briselu... Ja ću još pola oktobra provesti snimajući u Belgiji, a za scene čije se radnje odigravaju u zatvoru moramo ići u Holandiju, jer tamo ima čak i novijih zatvora koji su „zatvoreni”, pošto postoji više zatvorskih kapaciteta nego što ima zatvorenika. Tako su producenti na jako efikasan način iskoristili jedan prazan zatvor za snimanje u holandskom gradu Almereu, bez rizika da se susretnu filmska ekipa i zatvorenici. Inače, belgijske vlasti često „iznajmljuju”  zatvorski prostor za izdržavanje kazni svojih osuđenika u Holandiji, jer Belgija, za razliku od Holandije, ima problem s manjkom kapaciteta za smeštaj osuđenika – priča Kapor, redovni član Srpskog narodnog pozorišta u Novom Sadu.
– Među statistima ima belgijskih državljana poreklom iz Albanije kao i sa Kosova i Metohije koji u ovom filmu igraju pripadnike obezbeđenja diskoteke „Zilion” i koji drže kontrolu nad prometom droga i prostitucijom – objašnjava naš sagovornik i dodaje:
– S njima imam vrlo dobar odnos, uvek su spremni da pomognu, pogotovo u podučavanju albanskog jezika koji je neophodan za moju ulogu. Deo te ekipe poreklom s Kosova i Metohije dao mi je nadimak Zemo, tako da mi zemljaci često u pauzama na setu konstatujemo da ne postoje dobre i loše nacije, već samo dobri i loši ljudi – uveren je glumac koji, pored neskrivenog zadovoljstva što glumi veliku ulogu u ovom projektu, veruje i da će „Zilion” postati veliki filmski hit sličan po stilu ostvarenjima kao što su „Kasino” ili „Bugi najts”.
– Vrlo mi prija ovaj beg u svet mašte u zemlji u kojoj se poštuju slobode, gde se tolerancija, ljubaznost, osmeh i opuštenost podrazumevaju, gde virus korona i konfuzija oko nje nisu udarne vesti, gde se u predivnim gradovima i selima poštuju urbanistički planovi, gde su pivo i čokolada zaista odlični, a ja i pored toga uspevam da održim liniju, ali i gde se, na moju žalost, ne služi hleb uz obrok. A i što bi kada ima belgijskih krompirića – kaže kroz smeh Milorad Kapor.
    </div>
    <div id="kolumna">
Kraj epohe avantura
Drama koja se donedavno dešavala u Avganistanu, njen uzrok, neljudsko trajanje i tragično okončanje, kao da su udarili svojevrstan završni pečat na ono što smo tako sebično tumačili kao – „naše doba”. A to „naše doba”, setimo se, do danas opstaje na rezultatima dva velika rata koji su obeležili 20. vek i u direktnu smrt odveli više od 80 miliona ljudi.
Otvoreno je bezbroj nedoumica na koje čovečanstvo, do sada, nije našlo pravi odgovor. Bes, rezignacija, javno likovanje, potajno odobravanje, sumnje... kao da se sve slilo u jedno pitanje: Kakav svet možemo da očekujemo nakon što je iza američkog generala Krisa Donahjua na pisti aerodroma u Kabulu, i pod infracrvenim svetlom, konačno zatvorena utovarna rampa poslednjeg američkog vojnog transportera.
Kako je uopšte moguće da jedan vojni poraz, toliko udaljen od bleštavih svetskih prestonica i tamošnjih zbivanja, u trenutku promeni globalnu sliku sveta? Kao da se ljudsko shvatanje vremena, u kojem bitišemo sada već više od jednog veka, „izlizalo” od preterane i neumerene upotrebe. Ne treba ni sumnjati da će mnogi iskoristiti novonastalu zbunjenost da raščiste neke lične račune, ublaže traume, nezadovoljstva, da naplate nenaplaćeno... Jer, kakav god i čiji god bio sledeći korak u sadašnjim okolnostima, odgovor preti da ostane nedorečen.
Amerika je u defanzivi. Evropa kao njen prvi pratilac je – šokirana. Rusija se dodatno utvrđuje. Na Dalekom istoku, u Kini i Japanu, značajno podižu obrve. Da li je, eto, došlo njihovo vreme? „Mali” se premišljaju: ako može Avganistan... Međunarodne organizacije, pre svih Ujedinjene nacije, su zatečene... Saznanje da je Drugi svetski rat bio samo pokušaj osvete za poraz u Prvom, i da su oba rezultovala tek temeljitom podelom sveta, izaziva zebnju.
Američka zbunjenost neće dugo trajati. Kako bi i mogla uz toliko nagomilano naoružanje, logičnu neophodnost da se ono stavi u funkciju i potrebu da se pare uložene u njega vrate ulagačima. Pitanje je samo koliko dugo će svet čekati da se nešto desi i gde. Jedino što je izvesno je da u kreiranju budućih avantura Vašington neće moći da računa na sve dosadašnje saveznike. Naprotiv, neki od njih bi se mogli naći i na strani protivnika.
Na Starom kontinentu su svesni da ono što su zamislili osnivanjem Evropske ekonomske zajednice 1957. i njenim pretakanjem u Evropsku uniju 1993. nisu završili posao. Nedostajala im je iskrenost, ona koja bi sve zemlje članice, sve njihove narode, velike i male, učinila jednako srećnim i zadovoljnim. Faktičkim prepuštanjem Americi da vodi zajedničke poslove dodatno su sebi vezali ruke. Jednostavno, sa one strane Atlantika drugačije se razmišlja. Ili je tako barem činjeno do poslednjeg avganistanskog koraka već pomenutog generala Donahjua.
Demokratija, onakva kakvu promoviše ta i takva EU, pokazala je mnoge slabosti. Prva i osnovna svakako leži u činjenici da je ista pojedinima i – nametnuta. Društveni sistemi se menjaju kada se potroše i postanu neefikasni. Na istoku Starog kontinenta ti sistemi nisu bili u potpunosti istrošeni. Umesto toga – ukinuti su. A to rađa inat. Primer Rusije koja je za samo dvadeset godina uspela da se iz faktičkog beznađa na globalnu scenu vrati kao jedna od vodećih zemalja to najbolje potvrđuje.
Nije zahvatanje u kapitalističke vode ono što je oporavilo istočnog džina. Pokazalo je to i haotično vreme Borisa Jeljcina. Oporavio ga je povratak sebi, sopstvenoj tradiciji, nepoljuljanoj veri u sopstvenu snagu. Neki će, naravno, reći da je to i povratak autokratiji. Možda, ali slepo verovanje u Vašington i Brisel nije ništa manje pristajanje na autokratiju. Naprotiv, daleko je opasnije pošto potire veru u samoga sebe.
U takvim okolnostima eventualno okončanje mandata ruskog predsednika Vladimira Putina (2026) poprima sasvim novo značenje. Uostalom, kao i skori odlazak u penziju nemačke kancelarke Angele Merkel ili istupanje Velike Britanije iz evropske porodice. A reč je o tektonskim poremećajima koji već izazivaju nespokojstvo u krugovima čvrsto vezanim za važeći globalni poredak.
Takođe, kada već govorimo o Starom kontinentu, „svojeglavost” koju sve više iskazuju Poljska, Mađarska, Češka, Slovačka... najjasniji je pokazatelj nesavršenosti Evropske unije. A stomaci su svima jednaki. Problem predstavlja i činjenica da iz Varšave i dalje netremice gledaju ka Vašingtonu dok ostali, opet svako za sebe, pokušavaju da se snađu tu gde jesu, svesni da im je Rusija, od čijeg patronatstva su se „konačno otkačili”, i dalje prvi sused. Ispostavilo se da je evropski prostor isuviše mali da bi iko na njemu mogao da kaže da je dovoljan samom sebi. Balkan je za to najbolji primer.
Sa druge strane pritisak koji na svetsku ekonomiju i bezbednost vrše Kina, Indija i ponovo probuđeni Japan, vrlo jasno najavljuje da će oči sveta u ne tako dalekoj budućnosti biti prikovane za istok naše planete. Nada da će taj pritisak (zbog geografskog rasporeda) najviše pogoditi Rusiju polako ali sigurno bledi. Ne zbog slabosti tamošnjih zemalja u odnosu na evroazijskog džina, već iz činjenice da u Moskvi ne gledaju na sve kao na opasnost već kao na šansu za sopstveni napredak i promociju. Ne sa pozicije sile, već sa pozicije partnera koji i te kako može da se uklopi u interese novonastupajućih. Tako gledano, dalji ostanak Putina na vlasti već i samom svojom mogućnošću remeti mnoge planove na Zapadu.
Hteli to ili ne, sudionici smo novog doba. Veliki ratovi, oni koji oblikuju živote celih generacija, sve više izlaze iz mode. I pored ubrzanog razvoja borbene tehnike. Da li ćemo „odušak” pronaći u osvajanju svemira, ostaje da se vidi. Na ovoj našoj planeti svaka buduća avantura skopčana je s previše opasnosti.
Novinar „Politike” u penziji
Prilozi objavljeni u rubrici „Pogledi” odražavaju stavove autora, ne uvek i uređivačku politiku lista

Starost između biologije i sociologije
Srbija je sve starija. Natalitet je mali, nedovoljno se podstiče, izgubili smo selo kao rezervoar za obnavljanje nacije, mladi i školovani ljudi perspektivu traže na Zapadu. Statistika kaže da je u Srbiji čak svaki peti građanin stariji od 65, a samo svaki sedmi mlađi od 15 godina. Po starosti stanovništva smo među prve tri države u Evropi. U Srbiji je sve više starih i društvo i država ne  smeju jednostavno dići ruku od tako velikog  dela svoga stanovništva. A  položaj starih je zaista nezavidan, jer, uprkos povremenim predizbornim transfuzijama, penzije su sve manje u odnosu na plate. Položaj najstarijih  određuje  trougao biologija, sociologija, psihologija.
Ljudi poodmaklih godina traju u znaku četiri S – starost, slabost, samoća, suvišnost.  Prve dve odrednice natovarila im je biologija i pred njom su svi ravnopravni i bespomoćni.  Ona postepeno kruni čovekovu mladalačku snagu i telesnu lepotu dok ga ne dovede do štapa, naočara, slušnog aparata, veštačkih vilica, staračkih pega, slabih zglobova, oteklih kolena, povijenih leđa, sklerotičnog krvotoka. Biologija nas polako pakuje i priprema za put. U literaturi starost je ubedljivo naslikao Njegoš koji kaže:
Kud će više bruke od starosti!
Noge klonu, a oči izdaju,
uzbluti se mozak u tikvini,
pođetinji čelo namršteno,
grdne jame nagrdile lice,
mutne oči utekle u glavu,
smrt se gadno ispod čela smije.
Ivo Andrić piše da su stariji ljudi okrenuti ka ishodu i kraju života, i stoga primećuju mnogo bolje i više one koji umiru i odlaze nego one koji se rađaju i nastaju.
Treću i četvrtu odrednicu – samoću i suvišnost starim ljudima je naturilo društvo, okruženje u kome žive pa bi izreku čovek je društveno biće trebalo dopuniti tako da glasi: čovek je, dok ne ostari, društveno biće.  Stari se ne mogu ljutiti na biologiju koja telesno degradira čoveka, nego na sociologiju (društvenu piramidu) koja  im uništava dušu i dostojanstvo. Takvo stanje nije samo kod nas nego i drugde. Potvrdu za  navedeni sud nalazimo u knjizi Simon de Bovoar „Starost”. Ona je pisala o starima i na osnovu ličnog iskustva, a uz to bila je osoba širokih vidika dobro upućena i u najtananije društvene odnose. Crvenom olovkom  treba podvući sledeći deo njene knjige:
„Tragedija starosti je korenita osuda čitavog jednog životnog sistema koji sakati: sistema koji ogromnoj većini ljudi koji ga sačinjavaju ne nudi nikakav razlog postojanja. Rad i umor prikrivaju odsustvo jednog takvog razloga: on se otkriva u trenutku odlaska u penziju. To je mnogo teže od dosade. Kada ostari, čovek nema više svoje mesto na zemlji jer mu ono u istinu nije ni bilo dato: on samo nije imao vremena da to primeti... Danas znamo da je „star i siromašan” gotovo  sinonim.  Star čovek ne može da zadovolji osnovne potrebe: starci su gladni, smrzavaju se, umiru od toga. Tada ih samo ništavilo „oslobađa” njihovog tela: pre toga ono na surov način postoji kao lišavanje i patnja.” Markuze kaže da se potrošačko društvo zločinački ponaša prema starima.
Dokaza za navedene tvrdnje i kod nas ima napretek i svuda: na konkursima za posao traže se kandidati mlađi od 40 godina, stariji ljudi ne mogu da podignu kredit bez posebnih garancija, penzije su sve tanje i manje, u zdravstvenim ustanovama stari su drugorazredni pacijenti valjda zato što su dovoljno dugo živeli.  Iako su penzije u odnosu na plate sve manje, stariji su najlojalniji građani ovom društvu i državi: porez najurednije plaćaju, nikad ne duguju za potrošenu struju i komunalije. Političke partije ih se sete u predizbornim kampanjama  pa otužno izgleda kad politički prvaci, pred kamerama, uz široke osmehe, po staračkim domovima obećavaju „geruziji” zlatna brda i doline i pokušavaju da ih podmite nekim sitnim poklončićima. Oni bi da iz njihove svesti izbrišu pređašnja iskustva i da u „oslobođeni prostor”, povremenim povećanjima  „na kašičicu”, ugrade „svetlo sutra” koje će nastupiti odmah posle njihove izborne pobede.
Deo tog društvenog miljea  koji zapostavlja stare čine i mladi, njihovi sinovi i kćeri. Ni ranije nije bilo bolje. Istorija govori da je bilo naroda u kojima su ljude u poodmakloj starosti kamenovali da im ne budu na teretu. U našoj epskoj tradiciji postoje primeri koji opominju. Evo jednog. U narodnoj pesmi „Marko Kraljević i beg Kostadin” beg poziva pobratima Marka da mu dođe na Mitrovdan, krsno ime, „pa da vidiš časti i poštenja,/ a i lepa, brate, dočekanja,/ i gospodske đakonije redom”. Marko odbija i kaže begu Kostadinu da se jednom zadesio kod njega na Mitrovdan, video je njegovo dočekanje, video mu je tri nečoveštva. Treće je: „Ti imadeš i oca i majku,/ nijednoga u astalu nema,/ da ti pije prvu čašu vina”.
Pored biologije i sociologije, treći ugao u trouglu koji obeležava starost je psihologija. Ako se za prva dva može reći da su spoljni činioci, treći je i unutrašnje prirode. Čovekova psiha je delom opterećena onim što se dešava oko njega, ali voljno-emotivni stav najvećim delom dolazi iznutra.  Star čovek je najčešće sam zato što hoće da bude usamljen, zato što ništa ne čini da ne bude sam.  Postavlja se pitanje šta je usamljenost: da li je to stanje kad je čovek sam i kad ga gledaju samo četiri zida? Može tako biti, ali i ne mora, jer se i u takvoj situaciji čovek, i kad je star, može družiti sa čitavim svetom, može opštiti sa minulim precima, polemisati sa Frojdom, diviti se Mocartu, smejati se Čaplinu, oduševljavati se Odisejevim lukavstvima, može gajiti cveće, razgovarati sa papagajem ili psom, slati poruke Dunavom. A može i u ogromnoj masi biti sam sa sobom potpuno usamljen kao potonji čovek na svetu.
Usamljenost nije samo objektivna nego i subjektivna kategorija. Ako  u sebi nosi i gaji misaone i emotivne veze sa drugima, čovek je u nekoj vrsti dijaloga sa njima, nemog i fiktivnog, ali, ipak, dijaloga. Usamljenost  nije samo odnos drugih prema nama već i nas prema drugima i prema samome sebi. Ko se zatvori u sebe, biće sam ne samo u sedamdesetoj ili osamdesetoj godini nego i u četrdesetoj. Star čovek može živeti dostojanstven život ako životu pristupa i sa vedrije strane, ako ima neke oblasti interesovanja koje mu mogu ispuniti vreme, ako postoji unutrašnja veza između njega i drugih. Starost, to nisu bore na čelu, to nisu sede vlasi na slepoočnicama. Starost, to je ravnodušnost. Treba se setiti reči čuvenog čileanskog pesnika Pabla Nerude: „Kada bih imao i stotinu godina, moj najlepši dan bio bi sutra”.
*Profesor u penziji
Prilozi objavljeni u rubrici „Pogledi” odražavaju stavove autora, ne uvek i uređivačku politiku lista
    </div>
    <div id="magazin">
​U Srbiji dva puta više depresivnih
U Srbiji je svaka osamnaesta osoba između 18 i 65 godina depresivna. Procenat depresivnih osoba se udvostručio u odnosu na prepandemijski period: sa dva- tri procenta, prema procenama Nacionalnog istraživanja zdravlja stanovništva Srbije iz 2013. i 2019. godine, na 5,7 odsto koliko iznosi sada. Kod nas je trenutno u porastu depresivnost blagog do umerenog intenziteta – verovatno reaktivni tip smetnji. Depresivnost jakog intenziteta (sa suicidalnošću u više od 80 odsto slučajeva) i pre pandemije, kao i tokom pandemije, podjednako je učestala u Srbiji i iznosi 0,4 odsto.
Ovo su tek neki od preliminarnih podataka prve Nacionalne studije o uticaju kovida 19 na psihu, velikog i jedinstvenog istraživačkog projekta, koje je odobrio i finansira Fond za nauku Republike Srbije. Projekat koji je nazvan „Cov2Soul.RS” ima za cilj da prikupi pouzdane naučne dokaze o tome da li je i koliko pandemija uticala na duševno zdravlje stanovništva Srbije, a istraživački tim povodom Svetskog dana mentalnog zdravlja izneo je za sada samo nekoliko podataka o učestalosti depresivnosti na osnovu trenutno prikupljenih podataka.
Stručnjaci poručuju da biti depresivan još ne znači da te osobe imaju dijagnozu psihijatrijskog poremećaja, ali to jeste znak da postoji bol u duši i da treba potražiti podršku.

(Unsplash)

Navode i da je pandemija više ugrozila žene, mlađe osobe i stanovništvo koje na socijalno-ekonomskoj lestvici sebe ocenjuje bolje (obrazovanje, položaj, prihodi).
„Pre pandemije učestalost depresivnosti u zemljama EU procenjena je na 6,6 odsto. Sve vreme – i pre pandemije ali i sada – u Srbiji je manje depresivnih u poređenju sa EU – razloge za to tek treba utvrditi. Dva puta više depresivnih tokom pandemije zabeleženo je ne samo u Srbiji, već i u drugim zemljama Evrope – procenat depresivnih tokom pandemije tako dostiže 13 odsto u Velikoj Britaniji, od 18 do 21 procenta u Austriji”, navodi se u saopštenju istraživačkog tima objavljenom na sajtu Instituta za mentalno zdravlje.
Autori ove studije su upozorili i da su onlajn ankete nepouzdane u praćenju psihičkih poremećaja u Srbiji. Tako informacije da je kod nas, mesec dana nakon proglašenja vanrednog stanja 28,9 odsto ispitanika prijavilo umerenu do tešku depresiju, a koje su se pojavljivale u medijima, mogu sasvim iskriviti realnu sliku o broju depresivnih. Podsećaju i da duševno zdravlje treba smatrati jednim od prioriteta javnog zdravlja, pa je važno da se zaključci o psihičkom zdravlju i bolestima oslanjaju na reprezentativne, umesto na prigodne ili pristrasne uzorke. Najvažnije je da se izbegava senzacionalizam.
Analiza efekata pandemije na psihičko zdravlje tek sledi, a finalni rezultati Nacionalne studije, koji se očekuju u prvoj polovini 2022. konačno će rasvetliti učestalost psihijatrijskih poremećaja i jačinu kovid-stres sindroma u našoj populaciji, a dobićemo i podatke o zdravlju uopšte, o upotrebi lekova za smirenje, o usamljenosti, o uverenjima oko nastanka i širenja pandemije, o dobrim i lošim stranama aktuelne situacije.
    </div>
    <div id="sport">
Đoković sigurno ostaje prvi na ATP listi do 22. novembra
INDIJAN VELS –Srpski teniser Novak Đoković na prvom mestu ATP liste ostaće sigurno do 22. novembra.
Eliminacijom Rusa Danila Medvedeva sa Mastersa u Indijan Velsu, Đoković je obezbedio najmanje 347 nedelja na čelu liste, prenosi Tanjug.
Ruski teniser imao je šansu da bar na sedam dana postane prvi teniser sveta, ali ga je u kalifornijskoj pustinji posle spektakularnog preokreta savladao Bugarin Grigor Dimitrov.
Do kraja sezone ostali su turniri u Moskvi, Sankt Peterburgu, Masters u Parizu i završni turnir sezone u Torinu i ukoliko želi do prvog mesta Medvedev će sve morati da ih osvoji, uz uslov da Novak Đoković izostane sa gotovo svih turnira.
Do kraja sezone Đoković brani samo 1.490 bodova.

Dimitrov pobedio Medvedeva za četvrtfinale Indijan Velsa
Bugarski teniser Grigor Dimitrov plasirao se u četvrtfinale turnira u Indijan Velsu, pošto je noćas pobedio drugog igrača sveta Rusa Danila Medvedeva posle tri seta, 4:6, 6:4, 6:3, prenosi Beta.
Dimitrov, 28. teniser sveta, pobedio je posle dva sata i 16 minuta. On je šest puta oduzeo servis Medvedevu, koji je imao pet brejkova.
Bugarski teniser se prvi put u karijeri plasirao u četvrtfinale Indijan Velsa, gde će igrati protiv Poljaka Hubeta Hurkača.
U četvrtfinalu je i Nemac Aleksandar Zverev, koji je za nešto više od sat vremena pobedio Francuza Gaela Monfisa, 6:1, 6:3.
Zverev će igrati protiv Amerikanca Tejlora Frica, koji je bio bolji Italijana Janika Sinera 6:4, 6:3.
Treći nosilac Grk Stefanos Cicipas plasirao je u četvrtfinale pobedom protiv Australijanca Aleksa De Minora 6:7, 7:6, 7:6.
On će igrati protiv Nikoloza Basilašvilija, koji je pobedio Rusa Karena Hačanova sa 6:4, 7:6.
    </div>
    <div id="magazin">
Koenzim ku-10 antioksidans snažniji od vitamina E
Koenzim ku-10 (ku-10 CoQ10, ubihinon, ubikinon) antioksidans je snažniji od vitamina E, rastvorljiv u mastima, koji učestvuje u generisanju energije i brani ćelije od slobodnih radikala. Organi kojima je energija veoma bitna za rad poput srca, jetre, bubrega imaju najveće koncentracije ovog koenzima.
Koenzim ku-10 se prirodno nalazi u našem organizmu, koji ima sposobnost sinteze ovog koenzima. Nakon 30. godine života ova sposobnost opada. Može povećati apsorpciju drugih esencijalnih nutrijenata u organizmu, asistira drugim enzimima da rade svoj posao.
Manje ovog koenzima znači i manje energije za srce i druge organe. Zato je od velike važnosti da unosimo i namirnice bogate ovim koenzimom, ali i suplementacijom. U mlađem dobu potrebno je svega 30 mg ovog antioksidansa, dok u starijem dobu i kod obolelih to može da ide i do 300, 500mg, pa i više dnevno.
Najbolje ga je unositi uz neku masnu namirnicu, jer je rastvorljiv u mastima, poput vitamina E.
Prvenstveno se preporučuje kod oboljenja srca (srčana slabost, aritmija, postinfarktna stanja, angina pektoris), onima koji upotrebljavaju statine, kod osoba sa hipertenzijom, visokim krvnim pritiskom. Pacijenti sa oboljenjem srca imaju veliki deficit ovog antioksidansa. Zbog toga se u prethodnih pola veka propisuje njegova upotreba kao sigurnog leka bez nuspojava. Brojna klinička istraživanja oboljenja srca i upotrebe ovog koenzima su rađena i dokazano je da je izuzetno efikasan.

(B. Knežević)
Kod dijabetičara je važno napomenuti da uzimanje koenzima ku-10 smanjuje nivo šećera u krvi, pa je potrebna konsultacija sa lekarom oko doze lekova. Trudnicama i dojiljama se ne savetuje da uzimaju druge suplemente (uključujući ovaj koenzim), osim onih koje im preporuči njihov izabrani lekar.
Smanjena koncentracija koenzima ku-10 može dovesti do gojaznosti, slabljenja imuniteta i nedostatka energije.
Pored suplemenata ovog koenzima koje možemo naći u svakoj apoteci. Važno je napomenuti da se kod termičke obrade njegova koncentracija može smanjiti i do 20 odsto.
Kada ubacite malo logiku u proračun, jasno je da ne treba razmišljati o tome da kompletno sav raspoloživ ku-10 uzimamo iz hrane. Teoretski možete, ali one najbogatije namirnice sa ovim koenzimom imaju i više holesterola, odnosno zasićenih masti od preporučenih pravilima zdrave ishrane. A ako uzimate lekove protiv povišenog holesterola, statine, onda će vam nivo ku-10 znatno opasti.
Dovoljno je da shvatimo da je suština u nekoj srednjoj liniji, a to je da se hranimo zdravo, a da se dopunjujemo sa ku-10 i iz suplemenata. Neću sada reklamirati nijedan brend, ima ih puno, a vaš apotekar i lekar vam mogu dati savet više.
Jasna Vujičić, nutricionista
www.nadijeti.com

Gardijan: Vrhunski elektro-pop u jugoslovenskoj utopiji
Jugoslovenski muzičari, pre građanskog rata, prkosili su ograničenjima tehnologije kako bi napravili vrhunski elektro-pop u socijalističkoj utopiji, počinje tekst objavljen u „Gardijanu” o disko, postpank i elektronskoj pop muzici nastaloj u Jugoslaviji, a koja je danas skoro potpuno zaboravljena.
Tekst je svojevrstan podsetnik na vreme Bobana Petrovića, beogradskog muzičara, di-džeja i vlasnika klubova, zatim pionira elektronske muzike u Beogradu Zorana Vračevića i Zorana Jevtića, početaka makedonskih umetnika Kirila Džajkovskog i Milča Mančevskog, Mihe Kralja iz Slovenije...
"Ova zemlja više ne postoji jer se raspala na delove nakon rata u devedesetim godinama. Ali pre nego što su se pojavile linije ekonomskih i etničkih podela, Jugoslavija je prešla granicu između Istoka i Zapada te na neko vreme postala uspešan socijalistički eksperiment s otvorenim društvom i živahnim kulturnim životom. Jugoslovenska disko, postpank i elektronska muzika napredovala je sedamdesetih i osamdesetih godina, ali je uglavnom bila zaboravljena sve do nedavnih napora hobističkih arhivista i specijalnih izdavačkih kuća, piše britanski Gardijan.
Počelo je opsesivno kopanje po ovom zaboravljenom kutku popa, ponovnim izdavanjem nosača zvuka (poput kompilacije Pop Not Pop, koju je objavila izdavačka kuća Light in the Attic ili onoga što radi Discom, nezavisna producentska kuća čija je misija promovisanje retke i zaboravljene muzike sa prostora bivše Jugoslavije) ili objavama na Jutjubu, na kojem kanali s jugoslovenskom muzikom imaju stotine hiljada pregleda. Ova je muzika stigla čak i do Kendrika Lamara kada je producent 9th Wonder iskoristio pesmu 'Ostavi trag' jugoslovenske grupe Septembar iz 1976. godine za Lamarovu pesmu 'Duckworth'
    </div>
    <div id="vesti">
Dodik: Poništićemo sve zakone visokog predstavnika
BANjALUKA – Srpski član Predsedništva BiH Milorad Dodik rekao je danas da će Republika Srpska poništiti sve zakone koje je do sada doneo visoki predstavnik. On je kazao da su danas zvaničnici Srpske imali sastanak sa ambasadorima evropskih zemalja.
„Bilo ih je 15, saopštili smo naše stavove. Oni koji nisu došli, rekli su da lokacija nije adekvatna, verovatno misle da je trebalo da dođu na Baščaršiju, rekao je Dodik, preneo je Tanjug.
Istakao je da su se složili da niko nije protiv teritorijalnog integriteta BiH.
„Nismo protiv i u tome se slažemo. Donećemo zakone u Srpskoj da su ništavni svi zakoni koje je doneo visoki predstavnik, a to je oko 140 zakona”, rekao je Dodik.
On je naveo da ovo ne predstavlja secesiju, niti otcepljenje, već upozorenje.
„Evropska komisija neće doneti odluku o sankcijama prema Srpskoj ili nekom pojedincu. Želimo razgovore, ali nismo za to da nam neko preti. Imamo pravo na svoju ustavnu poziciju, i ne može nas niko naterati da prihvatimo nelegalnog visokog predstavnika, ma iz koje zemlje da dolazi - rekao je Dodik.
Kazao je i da neće biti rata, jer, kaže, nema potrebe da ratujemo i nijedan cilj nije vredan toga.
„Neki nam danas saopštavaju da guramo narod u propast, mi to ne radimo, mi branimo naš narod i našu Republiku”, rekao je Dodik.

Zapadni ambasadori podržavaju očuvanje zajedničkih Oružanih snaga BiH
SARAJEVO - Ruska Federacija izuzela je mišljenje iz današnje zajedničke izjave ambasadora Upravnog odbora Saveta za sprovođenje mira, koji su potvrdili da je za građane BiH od ključnog značaja da funkcionišu institucije na svim nivoima vlasti.
Upravni odbor PIK je na današnjoj sednici potvrdio da je ključno funkcionisanje vlasti BiH na svim nivoima, uključujući i Oružane snage, te da svi politički predstavnici imaju odgovornost da učestvuju u njihovom radu kako bi služili onima koji su ih izabrali, saopšteno je iz Kancelarije visokog predstavnika za BiH.
U saopštenju se navodi da bez zalaganja i saradnje nema preko potrebnih reformi, posebno onih koje se odnose na vladavinu prava, koje su ključne da bi BiH mogla krenuti dalje na putu ka EU.
„Ambasadori Upravnog odbora PIK očekuju od svih čelnika da odbace retoriku koja vodi destabilizaciji i podelama, te da prekinu sve aktivnosti u tom pogledu, uključujući i pretnje otcepljenjem i osporavanje postojanja BiH kao jedinstvene, suverene države koja se sastoji od dva entiteta”, poruka je u saopštenju.
Ambasadori su poručili i da su istrajni u podršci suverenitetu, teritorijalnom integritetu i ustavnom poretku BiH, te da su „pokušaji da se poništi 26 godina teško stečenog napretka i mira suprotni onome na šta su se svi politički lideri obavezali”, prenosi Tanjug.
U saopštenju se navodi da ambasadori Upravnog odbora PIK podržavaju autoritet, mandat i vitalnu ulogu visokog predstavnika sve dok BiH u potpunosti ne izađe iz međunarodne supervizije tako što će ispuniti pet ciljeva i dva uslova, što zahteva znatan angažman svih strana, prenosi Tanjug.
Na kraju saopštenja je navedeno da Ruska Federacija nije saglasna sa tekstom zajedničke izjave.
 
Sastanak zvaničnika RS sa ambasadorima evropskih zemalja
ISTOČNO SARAJEVO - U sedištu Republike Srpske u Istočnom Sarajevu u toku je sastanak zvaničnika RS sa ambasadorima evropskih zemalJa u BiH.
Od 28 pozvanih predstavnika ambasadora zemalJa, sastanku se odazvalo njih 11.
Predstavnici Ambasade Velike Britanije naveli su da neće prisustvovati sastanku u Istočnom Sarajevu, ali su srpskom članu Predsedništva Miloradu Dodiku ponudili sastanak sa njima i partnerskim ambasadama.
Iz Kabineta srpskog člana Predsjedništva za RTRS potvrđeno je da ovo nije sastanak sa ambasadorima Kvinte.
U međuvremenu u Sarajevu je hitno sazvana sednica Upravnog odbora Saveta za implementaciju mira, a iz Ambasade Ruske Federacije izuzeli su mišljenje iz današnje zajedničke izjave ambasadora Upravnog odbora Saveta za sprovođenje mira, koji su potvrdili da je za građane BiH od ključnog značaja da funkcionišu institucije na svim nivoima vlasti.
Sastanku priusustvuju predsednica RS Željka Cvijanović, srpski član Predsedništva Milorad Dodik, predsednik Narodne skupštine Nedeljko Čubrilović, predsednik Vlade Srpske Radovan Višković, predsedavajući Saveta ministara Zoran Tegeltija i zamenik predsedavajućeg Doma naroda Parlamentrane skupštine BiH Nikola Špirić, preneo je Tanjug.

Dodik: Poslednji trenutak, obuzdati snage pod kontrolom Prištine
BANjALUKA – Srpski član Predsedništva BiH Milorad Dodik izjavio je da je napad na goloruki srpski narod u južnoj srpskoj pokrajini, koji su izvele snage pod kontrolom Prištine, a pred očima međunarodnih vojnih snaga raspoređenih na Kosovu, uzdrmala je ne samo Kosovo i Metohiju već i sve prostore u regionu gde žive Srbi.
„Takvo ponašanje nema opravdanje, i ukoliko međunarodna zajednica ne zaustavi divljanje kosovske policije biće odgovorna za sve što bi moglo da se desi u budućnosti”, rekao je Dodik u izjavi za Srnu, a prenosi Tanjug.
Upitan da prokomentariše poslednja dešavanja u ovoj južnoj srpskoj pokrajini, Dodik je naglasio da Srbija i Srbi nisu učinili ništa da bi došlo do nemilih scena koje su se mogle videti i da je poslednji trenutak da se obuzdaju snage pod kontrolom Prištine.
„Upotreba vatrenog oružja, ranjavanje ljudi na severu Kosova i Metohije nisu slike koje se više smeju dopustiti ni na Kosmetu, ni na bilo kojoj tački regiona i šire”, rekao je Dodik.

U Crnoj Gori uhapšeno više policajaca zbog Belivuka i Miljkovića
PODGORICA - Više službenika crnogorske Uprave policije uhapšeno je zbog sumnje da su zloupotrebili službeni položaj ukidanjem zabrane ulaska u Crnu Goru kriminalcima iz Srbije, Veljku Belivuku i Marku Miljkoviću, krajem prošle godine.
Prema informacijama podgoričkih „Vijesti”, nalog za hapšenje izdao je osnovni državni tužilac Vukas Radonjić, a po krivičnoj prijavi državnog sekretara u Ministarstvu unutrašnjih poslova Rada Miloševića.
Belivuku i Miljkoviću bila je izrečena mera zabrane ulaska u Crnu Goru iz razloga nacionalne i unutrašnje bezbednosti.
Specijalno državno tužilaštvo Belivuka i Miljkovića, kao i Nebojšu Jankovića, Ratka Živkovića i još nekoliko za sada neidentifikovanih članova kavačkog kriminalnog klana, sumnjiči za ubistvo pripadnika škaljarskog klana Damira Hodžića i njegovog zeta Adisa Spahića, prenosi Tanjug.
Glavni specijalni tužilac Milivoje Katnić rekao je u avgustu da je kolegijum MUP-a u januaru doneo odluku da se Belivuku, zvanom Velja Nevolja, i Miljkoviću skine zabrana ulaska u Crnu Goru, i da su stalno praćeni.
Na tu izjavu su iz MUP rekli da Kolegijum MUP nije doneo tu odluku i poručili da je zabrana ukinuta 28. decembra 2020. godine, a da su to jedino mogli da urade bivši kolegijum ili menadžment Uprave policije.
Iz SDT-a nakon toga su saopštili da je Katnić pogrešio, te da je odluku o skidanju zabrane ulaska u Crnu Goru Belivuku i Miljkoviću doneo menadžment Uprave policije.
Belivukova grupa i u Srbiji je optužena za više ubistava.

Dodik: Teritorijalni integritet BiH nije sporan, ali suverentitet jeste sporan
BANjALUKA- Pojedini predstavnici međunarodne zajednice, visoki predstavnik, kao i Ustavni sud BiH radili su u poslednjih 20 godina na štetu Republike Srpske, ali Srpska ima legitimitet da se bori za svoje nadležnosti, rekao je srpski član Predsedništva BiH Milorad Dodik, gostujući u emisiji Telering na RTRS.
„Poznato je javnosti da sam se ja sukobio sa svim visokim predstavnicima, pogotovo Pedijem Ešdaunom. Video sam šta je koncept, a oni su i dalje nastavili da kroje takvu politiku nizom mera. A kada nema mogućnost da ih ostvare na bilo koji način, pojavi se Ustavni sud, gđe sede tri stranca i dva Bošnjaka i donose sve odluke mimo Ustava, pojašnjava Dodik.
Dodik tvrdi da je ustavni poredak BiH srušen što su uradili visoki predstavnici i Ustavni sud BiH nametanjem antidejtonskih odluka.
„U suštini lično branim ustavni poredak iako oni koji se bave propagandnim ratom nameću da ga rušim”, rekao je Dodik, prenosi Tanjug.
Dodik je naveo da je Republika Srpska sve to vreme trpela veliku štetu, ali da je legitimisala svoje pravo da se bori za Ustav i za nadležnosti koje su dobijene Dejtonskim sporazumom.
„Teritorijalni integritet BiH nije sporan sada, ali suverentitet jeste sporan”, poručio je Dodik.
On je na taj način prokomentarisao svoju izjavu o „samostalnosti Republike Srpske u granicama dejtonske BiH”.
„U Ustavu je jasno rečeno da sve što nije izričito dato BiH pripada entitetima. Takva stvar je i sa šumama Srpske. Šume, poljoprivredna zemljišta, teritorija pripadaju srpskom narodu i onima koji ovde žive”, jasan je Dodik.
Dodik je pojasnio da u članu 3. Ustava piše da je BiH sastavljena iz dva entiteta, Republike Srpske i FBiH.
„Još su oni kao u nekoj prednosti, ali snaga, volja i sve institucionalne odluke su na našoj strani”, naglasio je Dodik.

Iz dimnjaka vade šut, otpad i ptičja gnezda
Smislite želju i pogledajte po obližnjim krovovima jer ako ugledate odžačara, bar po narodnom verovanju, ta želja će vam se sigurno ispuniti. A šanse da vidite dimničara baš ovih dana veće su nego ikada u godini. Jer, čim zahladni, svi se sete da bi bilo dobro očistiti odžak. Zato Komunalno preduzeće „Dimničar” ovih dana prima i oko 200 poziva dnevno, a do izlaska na teren njihovih ekipa čeka se najduže dva dana.
A kada stignu i popnu se na krovove, vredni radnici imaju dosta posla. Iz odžaka se izvlači uglavnom šut i razne vrste otpada, a u njima se neretko pronađu čak i ptičja gnezda. Sve ono čemu tu nije mesto. Jer, zapušeni odžaci znaju da budu i prečica do katastrofe. Zato bi ovaj posao trebalo obavezno obaviti pre prve vatre.
– Kontrolni pregled i čišćenje je preporučljivo raditi u toku proleća i leta, odnosno van grejne sezone, ali korisnici najčešće zovu kada dođu hladni dani. Situaciju tada komplikuje to što zbog intervencije moraju da ugase ložišni uređaj. Važno je da se to završi pred grejnu sezonu jer onda ne bi morali ni dva dana da čekaju dimničare da bi pokrenuli sistem grejanja u domaćinstvu. Jer dva dana su mnogo kad je hladno napolju. Kada bi se kontrolni pregled završio na vreme, svi eventualni nedostaci bili bi otklonjeni pred početak sezone, a čisti dimnjaci uštedeli bi sugrađanima energent koji koriste – objašnjavaju iz „Dimničara”.
Naoružane štoserima (dimničarskim četkama) i merdevinama, odžačare viđamo na Paliluli, Voždovcu, Čukarici i u Rakovici, jer na ovim opštinama imaju najviše mušterija. U gradskim šporetima i pećima najčešće gore, kažu, ugalj i drva, a poslednjih godina sve atraktivniji je i pelet. Ako se dimnjaci ne čiste redovno ili ako neodgovorni pojedinci u kotlove ubacuju gumu ili plastiku, to može da izazove velike probleme.
– Očišćen dimnjak ne može da se zapali, ne može da emituje štetne gasove unutar domaćinstva niti može da ugrozi zdravlje i život čoveka, dok neočišćen sve to može – upozorava Irena Kulić, pi-ar „Dimničara”.
Posao odžačara niti je lak niti je za svakog. Nije tu dovoljno popeti se na krov, uzeti četku i „drljati” niz odžak. Takav poduhvat zahteva ozbiljno znanje i spremnost na rizik.
– Važno je angažovati profesionalca iz svake oblasti, a naročito kada se radi o očuvanju imovine i života. Profesionalci vide ono što sami građani ne vide jer im to nije struka, pa ne bi ni obratili pažnju na detalje koji bi izazvali probleme – kaže Kulićeva.
Na sreću, korisnici se retko usude da sami čiste svoje dimnjake. Umesto da rizikuju, isplativije im je da sačekaju makar i ta dva dana da odžačar izađe na teren. Čeka se iz opravdanog razloga. Em zbog toga što se zapušenih dimnjaka svi sete tek kad zazimi, em zbog toga što se o odžacima oko 130.000 korisnika stara svega pedeset radnika garavih ruku, ali čistog obraza. Zato su ovom preduzeću, napominje Kulićeva, uvek potrebni mladi nezaposleni ljudi tehničke struke, sposobni za rad na visini, zainteresovani za obuku i beneficirani radni staž.
– Škola za dimničare ne postoji, imamo centar za obuku u našem preduzeću. Nekada su se dimničari školovali u građevinskim srednjim stručnim školama, ali je taj obrazovni profil ugašen i verovatno neće nikada, ili bar ne skoro, biti vraćen u formalno obrazovanje u toj formi. Pokušavali smo da dimničare vratimo u školske klupe, ali Ministarstvo prosvete tj. Nacionalni prosvetni savet tada nije uvažio naše mišljenje, a promenom Zakona o obrazovanju odraslih data je mogućnost da se takvi obrazovni profili obrazuju na odgovarajući način – objašnjava sagovornica.
Cena ista više od decenije
Cena dimničarskih usluga nije se menjala više od decenije. Iznosi 1,38 dinara po kvadratnom metru stambenog prostora, što je za stan od 50 kvadrata mesečno oko 70 dinara. Na godišnjem nivou izdatak je oko 840 dinara. Građani ovako plaćaju kontrolu, pregled i čišćenje dimnjaka dva puta godišnje, ali na taj način i štede jer čisti dimnjaci podižu energetsku efikasnost domaćinstva i do 10 odsto.

Kolektivno opušteni i nezainteresovani za maske, distancu...
Nadvili se oblaci, a ulice se šarene od šetača.
– Samo što nije pala kiša... – uzdišu prolaznici. Mnogi sugrađani zauzeli mesta u baštama kafića i restorana, na klupama, a otegli se redovi ispred šaltera sa brzom hranom. Na ulicama je bilo malo ljudi koji su nosili maske, a na držanje distance mnogi su već zaboravili. Kao da virus korona koji svakodnevno odnosi na desetine života postoji „negde daleko”.
– Ma nema ništa slađe od klope s nogu – pričaju mladići i čekaju da se na usijanoj žici ispeku pljeskavice, a maske im lelujaju oko ruke.
U baštama kafića mnogi gosti ogrnuli su se ćebadima ili posedali blizu grejalice koja tinja. Šćućurili se i razgovaraju, a na pitanje o crnim brojkama, merama protiv virusa i vakcinaciji uglavnom samo odmahuju rukom. Sugrađani i sugrađanke zastupaju sasvim drugačije stavove, iako se svi suočavamo sa opasnošću da se naši najmiliji ili sami zarazimo.
– Ne interesuju me ni vakcine, ni brojke, ni maske... Niko od mojih prijatelja ne nosi masku ni kada ode u tržni centar. Niko u porodici nije vakcinisan i nema šanse da se to promeni – žustro priča tridesetdvogodišnja Beograđanka i dodaje da ne veruje u statistike jer „čim se neko zakašlje, odmah je korona”.
Neki Beograđani smatraju da je usledilo „kolektivno opuštanje” što zbog imunizacije, ali i zbog toga što bitka sa pandemijom dugo traje.
Milan R., radnik u prodavnici koga smo prekinuli usred pauze za kafu i cigaretu, kaže da se vakcinisao zato što je svakodnevno u kontaktu sa mnogo ljudi.
– Polazim od sebe… Kada je sve ovo počelo, na dnevnom nivou sam pratio koliko je ljudi obolelo, preminulo, nalazi se na respiratoru, nosio sam pakovanja maski sa sobom, menjao ih svaki čas, isprobao sva moguća sredstva za dezinfekciju… Prilično sam se i sam opustio i nisam toliko opterećen, vakcinisao sam se i nosim masku – svedoči mladić, pozdravlja nas i vraća se na posao.
Iz maloprodajnog objekta izlaze dve sredovečne gospođe, a preko nosa i usta nose maske. Pitamo ih da li je oprez popustio, a one odlučno odmahuju glavom.
– Pratim redovno preseke i informišem se o svim novostima u vezi sa pandemijom. Nosim masku, vakcinisana sam, koristim sredstva za dezinfekciju i izbegavam gužve – kaže prva sugrađanka, dok druga samo klima glavom.
Nedaleko od mesta gde smo ih sreli, devojke se naslonile na betonsku žardinijeru i jedu kokice iz ogromne papirne kese. O vakcinaciji nisu bile raspoložene da pričaju, a jedna od njih kaže da joj se „sve ovo smučilo”.
– U početku sam stalno vodila računa o distanci, istraživala koje sve maske postoje, čim bih ušla u kuću skidala sam garderobu i stavljala na pranje, međutim, ne mogu i dalje toliko da se opterećujem – svedoči Darija T. i dodaje da ne izbegava masovna okupljanja, ali i da nosi masku. Uzdam se u sreću, priča, sastajem se sa ljudima kojima verujem i sigurna sam da bi mi napomenuli da su imali rizične kontakte ili simptome. A kada bismo više mislili glavom, nego što verujemo „neće se to meni desiti”, ni brojevi ne bi bili ovako crni.
Vakcinisano oko 58 odsto punoletnih u gradu 
U glavnom gradu vakcinisano je 58,7 odsto punoletnog stanovništva, prema podacima Gradskog zavoda za javno zdravlje, a da bismo dostigli 70 odsto vakcinisanih prvom dozom, neophodno je da se vakciniše oko 157.000 ljudi, napisao je zamenik gradonačelnika Goran Vesić na Fejsbuku.
On je rekao da se Beograd bliži prvom cilju od 60 odsto vakcinisanih, odnosno da je za to potrebno da se vakciniše još oko 18.000 ljudi.

Otkriveni virus ptičjeg gripa problem samo pticama
Virus ptičjeg gripa H5N8 koji je otkriven kod mrtvih labudova pronađenih u Jojkićevom dunavcu, Vizelju, Kišvari i Beljarici ne može da se prenese na ljude. To je potvrđeno u istraživanjima koja su završena ove godine. Ovaj virus problem predstavlja pticama, naročito divljim, ali i živini.
– Virus ptičjeg gripa, odnosno podtip H5N8, pojavio se u mnogim zemljama Zapadne Evrope i zemljama okruženja još proletos. Dokazano je da je reč o njemu posle urađenog sekvenciranja H i N gena virusa. Ova dva proteina – H i N su najodgovornija za infekciju. Uz pomoć njih može se odrediti da li je reč o visokopatogenom ili niskopatogenom soju. Soj H5N8 je visokopatogen, ali isključivo za ptice. Najviše od njega obolevaju divlje ptice sa vode – labudovi, patke, guske... ali virus može da se prenese i na živinu – objašnjava dr Ljubiša Veljović, virusolog sa Naučnog instituta za veterinarstvo Srbije.
On napominje da za razliku od vakcina protiv besnila koje se preko hrane ostavljaju divljim životinjama poput lisica radi sprečavanja bolesti, lek protiv gripa ne postoji.
Ovaj podtip virusa H5N8 potvrđen je ove godine još samo jednom i to kod Kule.
Da je ovaj virus kod nas otkriven proletos na Velikom bačkom kanalu kod Kule potvrdio je i dr Milanko Šekler, virusolog i mikrobiolog sa Veterinarskog specijalističkog instituta „Kraljevo”, institucije koja je u Srbiji referentna kada je reč o influenci.
– Osim na navedenim lokacijama, virus ptičjeg gripa nije zabeležen na drugim mestima. Ali, tu lokacija nije važna jer od ovog virusa obolevaju divlje ptice koje mogu da prelete i po stotinak kilometara. Bitno je da one ne dođu u kontakt sa živinom. U našoj zemlji po tom pitanju imamo odličnu praksu. Poljoprivredni proizvođači imaju zaštitu od divljih ptica. Objekti u kojima se drži živina su zatvorenog tipa, bez prozora, zaštićeni mrežama, sa dezobarijerama ispred objekata… Sve ove mere sprečavaju i glodare i divlje ptice da uđu na živinarske farme. Srbija spada u malobrojne zemlje kod kojih nije bilo pojave ptičjeg gripa kod živine. Mađarska je, recimo, uništila dva miliona živine, Bugarska pola miliona, Rumunija oko milion. Mi u međuvremenu nismo ništa ubijali jer su mere dobre – objašnjava Šekler.
Podtip H5N8 izolovan je pre desetak godina. Tada se masovnije pojavljuje po Evropi. Veći broj ptica i živine od njega oboleo je 2005, 2013, 2016. i 2017. godine.
Postoji veliki broj sojeva ptičjeg gripa – samo protein H ima 18 podtipova, a N – 11. Moguća teorijska kombinacija je 198. Od tog broja desetak sojeva može da se prenese na ljude.
– Među tipovima koji mogu da se prenesu na ljude su H5N1, H5N3, H7N9… ali to nabrajanje za opštu populaciju nije važno. Recimo, prošle godine registrovan je jedan slučaj da je H5N3 prešao na čoveka. Poslednji slučaj masovnijeg prelaska zabeležen je u Kini. Tada je od tipa H7N9 bilo zaraženo oko 1.500 ljudi, a umrla je trećina. Za jedan od ovih sojeva sumnjalo se da može da izazove pandemiju. To je H5N1 jer je on bio prisutan svuda u svetu. Za njega se kaže da može da izazove pandemiju jer povremeno prelazi na ljude i fali mu malo da izmutira i na taj način olakša prenosivost kao korona. Ostali sojevi su uglavnom zabeleženi samo u Aziji – kaže Šekler.
Praćenje, nadgledanje, odnosno monitoring virusa radi se stalno, posebno u jesen i u proleće, ali i u onim mesecima kada se pojave mrtve ptice.
– Avijarna influenca, odnosno ptičji grip, ima potencijal da povremeno pređe na ljude, ali ne spada u humane viruse jer veoma teško prelazi sa životinje na čoveka, a još teže sa čoveka na čoveka. To inače nema veze sa običnim, humanim gripom o kome se sada, osim korone, najviše govori – ističe Šekler.

Novi objekat za smeštaj osoba bez krova nad glavom
Dodatni objekat u Ulici prote Mateje za smeštaj osoba bez krova nad glavom počinje da radi danas. Tu će moći da se smesti dvadesetak ljudi koji žive na ulici. U najavi za sledeću godinu je i izgradnja novog objekta u Kumodraškoj ulici.
Postojeća zgrada Prihvatilišta za odrasla i stara lica u Kumodraškoj ulici ima kapacitet od 104 mesta, a sada je na smeštaju 56 korisnika.
– Zbog pandemije virusa korona moramo da vodimo računa o svim epidemiološkim merama i maksimalnom broju korisnika koji mogu da budu u određenom objektu. S obzirom na to da nailazi hladni talas, a kako bismo bili sigurni da niko neće ostati na ulici i bez pomoći, na vreme smo preduzeli sve mere, a jedna od njih je i otvaranje ovog objekta koji će danas početi sa prijemom. Tu imamo dodatnih 20 kreveta za korisnike, kao i izolacioni blok sa šest kreveta. Pored objekta u Prote Mateje, radi i dnevni centar u Solunskoj ulici koji služi za one koji ne žele usluge smeštaja, jer je beskućništvo poseban društveni fenomen i ne možemo nikoga da nateramo da prihvati ovu uslugu zato što za smeštaj mora da postoji saglasnost volje. I njima će biti omogućeno da dobiju obrok, odeću, topao napitak, higijenski paket, kao i informaciju gde je moguće ostvariti uslugu smeštaja – rekla je Nataša Stanisavljević, prenosi Beoinfo.
U planu je otvaranje i dva dodatna dnevna centra.
– Želimo da budemo sigurni da osobe bez krova nad glavom, kojih najviše i ima u centralnim gradskim opštinama, imaju ono što im je najpotrebnije, obrok, odeću, topli napitak i higijenski paket, a u prostorima u Solunskoj ulici dostupna je i vakcinacija. U svakom trenutku dostupna je i usluga smeštaja kako niko po hladnom vremenu ne bi boravio na ulici – istakla je Stanisavljević.
Već godinama traje borba za izgradnju novog prihvatilišta jer ono u Kumodraškoj prevazilazi svoje kapacitete.
– Rešena su sva imovinskopravna pitanja koja su u Kumodraškoj kočila izgradnju novog objekta, tako da su se stvorili uslovi da sledeće godine počne izgradnja novog i za ove potrebe neophodnog objekta. Postojeći dom prostire se na oko 1.100 kvadrata i delom je montažni koji će biti srušen i kreće izgradnja novog dela. On će biti tri puta veći od ovog i prostiraće se na 3.500 kvadrata – navela je Stanisavljević.
Devedeset odsto korisnika vakcinisano
Direktorka Prihvatilišta za odrasla i stara lica Nevenka Nikić Simatković rekla je da je sve spremno za prijem korisnika u Prihvatilište i da se primenjuju prošlogodišnja iskustva i poštuju sve epidemiološke mere.
– Virus korona za sve ovo vreme nije ušao u Prihvatilište, uspeli smo da vakcinišemo više od 90 odsto korisnika i ovo je način da se pomogne svim ljudima koji se nalaze u stanju hitne socijalne potrebe. Svako kome je potrebna pomoć može da se javi Centru za socijalni rad koji procenjuje koju vrstu pomoći može da ostvari. Svi koji dolaze moraju imati pi-si-ar test i boraviće 14 dana u izolacionom bloku – kaže Nevenka Nikić Simatković.
    </div>
    <div id="kultura">
Antologija budućih snova
U okviru ciklusa „Strip i ilustracija” u „Srećnoj galeriji” SKC-a otvorena je izložba „Antologija budućih snova”. Postavka obuhvata ilustracije iz knjige „Antologija budućih snova: knjiga umetnika”, koju je napisala, ilustrovala i dizajnirala Senka Vlahović.
Autorki je ovo treća umetnička knjiga ovakve vrste, posle knjiga „Ukorenjeni u nebu: prozaide/foto-ilustracije” iz 2017. i „Banatska Venera i junak Dimitrij” iz 2020. Sve tri sadrže njene tekstove i ilustracije.
Na tragu dosadašnjeg rada, autorka koncipira i ovu izložbu produbljujući odnos pesme i slike u okviru vokovizuela, tragajući za njihovim izvorima i smislom kroz zapise i crteže u svojoj knjizi umetnika. Ova knjiga, ne samo formom kojom objedinjuje poetsku reč i sliku, već i sadržinom i porukama, govori o tesnoj povezanosti poezije i slikarstva, odnosno reči i slike, kroz prizmu ličnog, stvaralačkog doživljaja.
Vlahovićeva i samim ilustracijama pravi paralelu između tela i slike, duše i pesme, muškog i ženskog, erosa i tanatosa, kao dva lica jednog istog. Dva naizgled suprotna entiteta bivaju jedno drugom ogledalo, teže spajanju i prepoznavanju jednog u drugom.
Postavka se sastoji od 22 printa dimenzija 100 puta 70 centimetara, kao i same knjige kao eksponata. Ilustracije su nastale kombinovanom tehnikom crnog tuša i crvene akrilne boje, u slobodnim, jednostavnim potezima, čistim stilizovanim linijama, a lazurnim prelivima crnog tuša i guste crvene paste, sa minimalnim obradama u digitalnoj formi. Na ilustracijama su rukom ispisani kao stihovi delovi tekstova iz knjige na koje se ilustracije odnose.

Pozorišni svet oprašta se od Marka Živića: Bio je simbol radosti života i nežna duša
Direktor Beogradskog Dramskog pozorišta Jug Radivojević izjavio je večeras da je Marko Živić bio simbol radosti života i da je njegov odlazak velika tragedija.
„Marko je plenio svojim šarmom i lakoćom življenja sa uvek nasmejanim dečačkim izrazom lica. Ostale su divne uloge iza njega, ali nažalost i one brojne neostvarene u vremenu koje nije dočekao. Otišao je prerano i tiho, skromno kako je i živeo”, rekao je Radivojević za Tanjug.

Dragi naš crno-beli druže, želimo da te upamtimo onakvog kakav si bio-sa osmehom na licu, pun ljubavi i žara za svoj voljeni klub!
Pozdravi nam sve velikane gore i zamoli ih da se zaustavimo na ovome, jer mora neko da i ostane ovde, među običnim svetom.
Neka te anđeli čuvaju! pic.twitter.com/bbA8t9KJi4
— FK Partizan (@FKPartizanBG) October 14, 2021

On je dodao da je Marko Živić bio uvek pažljiv, sa merom u komunikaciji da nekog ne uvredi, a istovremeno plemenit da svakom pomogne.
„Mnogo će nam Marko nedostajati. Svima u BDP, a verujem i kolegama i publici širom regiona, čuvaćemo zauvek uspomenu na našeg Marka”, rekao je Radivojević.
Filmski, televizijski i pozorišni glumac Marko Živić preminuo je danas u Beogradu u 50. godini.
Od njega su se na društvenim mrežama oprostile i brojne kolege glumci. Milica Milša napisala je u neverici da ne želi da mu kaže zbogom.

„Dragi Marko... ne mogu da ti kažem zbogom, neću da ti kažem zbogom, ne prihvatam zbogom! Ne verujem i ne dam ti da odeš dragi moj prijatelju”, napisala je Milša.
Fudbalski klub Partizan, čiji je Živić bio verni navijač oprostio se sledećim rečima: „Dragi naš crno-beli druže, želimo da te upamtimo onakvog kakav si bio - sa osmehom na licu, pun ljubavi i žara za svoj voljeni klub! Pozdravi nam sve velikane gore i zamoli ih da se zaustavimo na ovome, jer mora neko da i ostane ovde, među običnim svetom. Neka te anđeli čuvaju”.
Marko Živić je bio krhka i ranjiva duša, nežan i čudesno drag čovek, kazao je Tanjugu glumac, producent i reditelj Dragan Bjelogrlić povodom odlaska glumca Marka Živića.


Bjelogrlić kaže da je Živić bio upečatljiv i zanimljiv u svakoj ulozi, od najmanje do najveće.
„Sarađivali smo i voleli se mnogo. Njegov Martini u predstavi „Let iznad kukavičijeg gnezda” je jedna od najnežnijih i najlepših uloga ikada odigranih na beogradskim scenama. Dobijao je ovacije publike posle svake predstave”, kazao je Bjelogrlić i dodao da je Živić mogao još mnogo toga u profesionalnom smislu i da je otišao nepravedno rano.
Glumac Andrija Milošević napisao je da će večerašnju komediju igrati i za Marka Živića: „I aplauza deo podelićeš s Nešom, kao što smo nekad delili ruže”.


Potpredsednica Vlade Srbije i ministarka kulture i informisanja Maja Gojković uputila je telegram saučešća porodici Marka Živića.
„Sa dubokim žaljenjem primila sam vest o preranoj smrti vrsnog glumca, Marka Živića. Srpska umetnička i glumačka scena ostale su bez jednog od najznačajnijih dramskih umetnika koji je svojim ulogama obogatio našu pozorišnu i filmsku produkciju. Talentovani glumac ostaće upamćen po svojoj posvećenosti i profesionalizmu, svestranosti, empatiji i dobročinstvu. Čovek, u biti večito dete, koji je u fokus stavljao ljudske vrednosti i brige, bio je prepoznatljiv po svom optimizmu. Pamtićemo i njegov širok osmeh, humor i iskrenost”, navodi se u telegramu saučešća , saopštilo je Ministarstvo kulture.

Preminuo glumac Marko Živić
Filmski, televizijski i pozorišni glumac Marko Živić preminuo je danas u Beogradu u 50. godini, potvrđeno je Tanjugu u Beogradskom dramskom pozorištu.
Živić je rođen 4. aprila 1972. godine u Kruševcu, a studije glume je završio 1995. godine na Akademiji umetnosti u Novom Sadu.
Radio je u pozorištu i na filmu - bio je u stalnoj glumačkoj postavi Pozorišta na Terazijama i stalni član Beogradskog dramskog pozorišta gde je igrao u predstavama „Kad su cvetale tikve”, „Ne igraj na Engleze”, „Sviraj to ponovo, Sem”, „Let iznad kukavičjeg gnezda” i „Delirijum tremens”.

Među njegovim najznačajnijim ulogama na ekranu bile su role u filmu i seriji „Montevideo, Bog te video!”, „Na putu za Montevideo”, „Senke nad Balkanom”, „Beogradskom fantomu”, „Folk” i drugim.
Pored toga, davao je glas tajnom agentu Iziju, medvedu Baluu u srpskoj verziji „Knjige o džungli 2”, Nim Galuu u sinhroniziranom filmu „Epik”, Rafaelu u filmovima „Rio” i „Rio 2”, Miru u filmu „Artur i Minimoji” i mišu Mortonu u sinhronizovanoj verziji „Hortona”.

Vodio je emisiju „Marko Živić šou” na Foks TV i kviz od pet ciklusa „Zdravo Evropo”, a od 2015. godine je učestvovao i u talent-šou programu „Audicija” kao jedan od članova žirija.
Dobitnik je mnogih nagrada i priznanja.
Dačić: Ostali smo bez velikog majstora glumačke igre
Predsednik Narodne skupštine Ivica Dačić uputio je danas saučešće povodom smrti Marka Živića, ističući da ga je potresla vest o preranom odlasku našeg velikog i darovitog glumca.
„Ostvario je mnogo na našoj pozorišnoj i filmskoj sceni, bio je jedinstven i neponovljiv, a pred njim je još bilo mnogo uloga i karaktera za koje smo se zajedno nadali da će Marko da ih ovekoveči. Beogradska, srpska i regionalna pozorišna i filmska scena ostale su bez velikog majstora glumačke igre. Upućujem najiskrenije saučešće porodici Marka Živića, njegovim brojnim prijateljima i kolegama, a posebno njegovom Beogradskom dramskom pozorištu, kojem je dao svoj najveći dar”, naveo je Dačić.

Odbrana časti otmene srpske provincije
Čačak – Za prvu nacionalnu prestonicu kulture u Srbiji izabran je grad Čačak i to je ovde dočekano kao vest prve vrste. Po odluci radne grupe Ministarstva kulture i informisanja, za sprovođenje tek ustanovljenog programa „Prestonica kulture Srbije”, među 18 naših sredina koje su konkurisale, Čačani su pobedili i s prvim danom 2023. imaju priliku da predstave i odbrane čast otmene srpske provincije.
– Sve što ćemo učiniti do tog dana vodiće ka uspostavljanju starog gradskog jezgra oko Crkve Vaznesenja Gospodnjeg u središtu našeg mesta, čiji su temelji preteče zakopani još pre 830 godina. Taj prostor biće osmišljen kao veliki muzejski zbir građevina i događaja koji bi postao nezaobilazna tačka prilikom posete gradu – kaže za „Politiku” Milun Todorović, gradonačelnik Čačka.
Radni moto u prijavi Čačka za glavni grad srpske kulture jeste „Čačanska rodna” i nadahnut je nazivom istoimene i čuvene vrste šljive, stvorene u ovdašnjem Institutu za voćarstvo, osnovanom 1946. Kroz te dve reči predočena je zamisao čitavog predstavljanja, vizija Čačka kao vekovnog plodnog i rodnog tla za razvoj svih oblasti društvenog života. Program za 2023. planiran je u četiri podteme u vidu godišnjih doba.
„Na slobodi” je prvi, zimski deo koji sažima slobodarski duh Čačana kao i načine iskazivanja motiva slobode u umetničkom izrazu svih ovdašnjih pokolenja. Podtema je vezana i za kompaniju „Sloboda”, finansijsku žilu kucavicu u razvoju grada.
Prolećni deo, „Na raskršću”, bavi se strateškim položajem Čačka kao važnog saobraćajnog razmeđa nekad i danas, tačke susreta pojedinaca, grupa, uticaja stilova i kulturnih obrazaca. Jesenja podcelina „Na kaldrmi” objedinjuje mnoge činioce urbane kulture i baštine, od vremena kad je Čačak izašao na put savremenog naselja do novih kulturnih zbivanja i interesovanja mladih.
‒ Vlada Republike Srbije u budžetskoj 2022. odredila je za naš program 300 miliona dinara dok će grad uložiti stotinu miliona, ali i više od toga za sve što bude potrebno – ističe Todorović.
Evo kako će se, po ovoj zamisli, prostor grada oko drevnog hrama prinoviti do početka 2023...
Trebalo bi da budu završeni radovi na obnovi zgrade Okružnog načelstva iz osme decenije 19. veka, gde su danas smešteni Narodni muzej i Arhiv, a da se Konak gospodara Jovana Obrenovića iz 1835, najstarija građevina u Čačku, ojača i opremi novom postavkom. Biće osnovan Muzej košarke Čačka, najverovatnije u prostoru Sokolskog doma, zidanog na početku prošlog stoleća, dok će stara „Virerova kuća” postati muzej posvećen Velikom ratu.
Jedna zgrada policijske uprave u blizini crkve i UG „Nadežda Petrović” biće preuređena za potrebe galerije, a policija dobiti drugi prostor, u vojnom odseku. Amfiteatar na otvorenom biće postavljen između parohijskog doma, Osnovnog suda i galerije, a skulptura Olge Jevrić na šetalištu pored Zapadne Morave. Planirano je i izmeštanje spomenika Tanasku Rajiću na brdo Ljubić, kao i oslikavanje najviše zgrade u Čačku. To je silos nekadašnjeg „Žitoprometa”, a zadatak će da bude poveren strit-art umetnicima, od kojih jedan mora imati svetsko ime.
Ovo moravsko čovečanstvo, razume se, nikad nije oskudevalo u umnim i učenim ljudima niti događajima koji su obeležili trajanje naših predaka sve do ovih dana. U novije doba, pred dolazak Turaka i pre nego što je izmišljena štamparija monasi su, u manastirima i skitovima između Ovčara i Kablara, još u 14. veku prepisivali crkvene knjige pa je tako, najverovatnije tu, 1372. nastalo i Blagoveštenjsko jevanđelje koje se danas čuva u Bečkoj biblioteci.
Prvo kulturno društvo posle odlaska Turaka, u ostaloj kasabi sa 1.000 duša, bilo je „Društvo Čitanja Srpsko-Slavenskij Novina u Čačku” osnovano 12/24. januara 1848. Članovi društva poticali su uglavnom iz redova činovnika pretplaćenih na desetak listova, koji su se tada mogli nabaviti isključivo u Beogradu.

Otvaranje Festivala koreografskih minijatura
Prošlogodišnje dobitnice nagrade „Ohrabrenje”: Marija Obradović, sa delom „Ever since my house burned down I see the moon more clearely” (Otkad mi je kuća spaljena vidim mesec mnogo jasnije) i Aleksandra Arizanović, sa „Vrpcom”, otvoriće večeras u 20 časova, na sceni Teatra Vuk, 25. Festival koreografskih minijatura (FKM) u Beogradu. Reprizno izvođenje ovih jednočinki, dogodiće se dan kasnije u istom terminu i na istoj sceni, u organizaciji Udruženja baletskih umetnika Srbije (UBUS). Potom će u Kraljevačkom pozorištu 19. oktobra, u okviru revijalnog programa FKM-a, biti ponovo izvedene pomenute jednočinke.
Marija Obradović potpisuje i izvodi sviju plesnu predstavu, režija je poverena Jovanu Stamatoviću Kariću, a dizajn zvuka Veljku Kariću. Aleksandra Arizanović je kreirala predstavu „Vrpca” koju izvodi zajedno sa Jelicom Arizanović, uz muziku Julije Petković, Nemanje Antonijevića i Vojina Todorovića.
FKM promoviše koreografsko savremeno stvaralaštvo, a festival je u stvari međunarodno takmičenje koreografa uz revijalne i prateće programe. Prilagođavajući format nastalim okolnostima, takmičarski program biće izveden tokom decembra uživo ili virtuelno u zavisnosti od epidemijske situacije. Zato UBUS upućuje poziv domaćim i stranim koreografima da prijave svoje radove za takmičenje koreografa do 20. novembra. Konkurs je otvoren za sve stilove umetničke igre i podrazumeva koreografska ostvarenja trajanja do 10 minuta. U znak podrške Direkcija festivala uvela je posebne uslove i finansijski stimulans za autore iz Srbije, kao i atraktivnu nagradu „Ohrabrenje”. FKM se realizuje uz podršku Ministarstva kulture i informisanja RS i Sekretarijata za kulturu.

Goncić novi direktor Narodnog pozorišta
Vlada Srbije na današnjoj sednici imenovala je Svetislava Buleta Goncića na mesto vršioca dužnosti direktora Narodnog pozorišta u Beogradu, a razrešila dosadašnju upravnicu nacionalnog teatra rediteljku Ivanu Vujić.
Ovo je epilog višemesečnog nezadovoljstva dela zaposlenih u nacionalnom teatru, gde su najava štrajka dela zaposlenih u tehničkim službama pozorišta i nedavna smena direktorke Opere Narodnog pozorišta kumovali ovakvom raspletu događaja.
U međuvremenu Dragoljub Bajić je imenovan na mesto direktora Opere Narodnog pozorišta.
Svetislav Bule Goncić na mesto v.d. direktora Narodnog pozorišta dolazi sa pozicije predsednika Upravnog odbora nacionalnog teatra, a pred njim je zahtevan zadatak da obezbedi uspešno funkcionisanje našeg najvažnijeg pozorišta.
Goncić je u izjavi Tanjugu napomenuo da je za njega velika čast da se nađe na čelu Narodnog pozorišta u Beogradu.
„Ministarstvo kulture i informisanja radi u interesu svih ustanova kulture u Srbiji, pa tako i u najboljem interesu nacionalnog teatra. Pradamnom je velika odgovornost i trudiću se da zajedno sa svojim saradnicima obezbedim funkcionisanje te velike i značajne umetničke kuće”, kazao je Goncić.
Direktorka Opere Narodnog pozorišta u Beogradu Jasmina Trumbetaš Petrović potvrdila je nedavno Tanjugu da je od uprave nacionalnog teatra dobila predlog aneksa ugovora kojim se oslobađa zaduženja rukovođenja Operom NP i vraća na mesto Prvakinje opere.
Trumbetaš Petrović je tada kazala da ima rok od 8 dana da se izjasni o aneksu ugovora i da je predlog uprave o razrešenju sa mesta direktora Opere NP nije iznenadio.
„Neke važne probleme u Operi Narodnog pozorišta pokušavala sam da rešim sa direktorkom nacionalnog teatra Ivanom Vujić, ali ona nije imala sluha za moje predloge. Verujem da Vujić nije imala razloga da opstruira rad Opere, jer smo u doba pandemije uspeli da osmislimo različite operske programe sa manje protagonista na sceni koji su sa velikim uspehom izvedeni na sceni Narodnog pozorišta”, govorila je Trumbetaš Petrović i dodala da je jedino obrazloženje odluke uprave dobila od direktorke Vujić, preneo je Tanjug.

Oktobarske izložbe u KCB
Oktobarske izložbe u Kulturnom centru Beograda očekuju posetioce od večeras u 19 sati i trajaće do 11. novembra.
Ivana Tomanović, umetnička direktorka Galerije „Artget” iz 2016. godine, sada predstavlja Mitra Simikića sa izložbom „Ugljevik”. Postavka već u svom imenu nosi jasnu definiciju grada pored rudarskog kopa. Zamišljen kao „savršeno mesto” u kom će svi imati isti dom, isti posao, isti standard, tj. biće jednako sretni i prosperitetni. Komunistički idealizam i socijalistička praksa. Neko vreme činilo se da sve funkcioniše, da je sve moguće. No, stvarnost se uvek pojavi iznenada i bez najave, spremna da uništi sve što je naizgled čvrsto izgrađeno.
Slike i crteži Milice Ružičić, objedinjeni pod nazivom „Angst” u Likovnoj galeriji, seku kroz sve neoliberalne vradžbine i magijska razmišljanja direktno pokazujući socioekonomske korene anksioznosti – predatorski državni neoliberalizam („Strah od izvršitelja”) na periferiji globalnog kapitalističkog sistema („Strah od gubitka posla”) sa nadziračkim represivnim državnim aparatom koji se stara za održavanje ovakvog poretka („Nadzor”). Njene skulpture, na drugoj strani, vizuelizuju negativne zdravstvene posledice anksioznosti – od dugoročno smrtonosne srčane aritmije do motorne tenzije.
Milica Ružičić bavi se konceptualnom, kritičkom, ineteraktivnom umetnošću u različitim medijima. Učestvovala je na brojnim samostalnim i grupnim izložbama u zemlji i inostranstvu.
U Galeriji „Podrum” Tanja Ostojić izlaže fotografije, priče, video-zapise, zvuk, crteže i opise performansa iz bogatog arhiva „Mis(s)placed Women? 2009-2021” , čiji će deo biti prikazan od sutra u 19 sati i u Novoj galeriji vizuelnih umetnosti (Birčaninova 21). Reč je o kolaborativnom umetničkom projektu započetom 2009, koji se sastoji od performansa, radionica performansa, a uključuje doprinose od preko 160 pojedinki i pojedinaca. U velikoj meri radi se o umetnicama koje sebe identifikuju kao žene koje potiču iz različitih sredina. U okviru projekta otelotvoruju se i izvode neke od svakodnevnih aktivnosti koje se tiču raseljavanja, poznatog migrantima, izbeglicama i umetnicima koji putuju po svetu kako bi zaradili za život.
Tanja Ostojić je interdisciplinarna i performans umetnica iz Beograda, koja živi i radi u Berlinu od 2003. Međunarodno je prepoznata kao pionirka institucionalne rodne kritike.

Vek od rođenja glumca Radeta Markovića
Čitav vek deli nas od rođenja dramskog umetnika Radomira Radeta Markovića. Beogradsko dramsko pozorište, kuća za koju je bio posebno vezan, obeležava 100 godina od rođenja ovog histriona domaćeg glumišta. Tim povodom danas u podne, u foajeu BDP-a biće otvorena izložba fotografija iz predstava u kojima je igrao ovaj mag glume, dugogodišnji član teatra na Krstu čija velika scena nosi ime „Olivera i Rade Marković”.
 Scenski opus Radeta Markovića od početka karijere ugrađen je u temelje posle rata tek osnovanog gradskog teatra: Beogradskog dramskog pozorišta. Pripadao je prvoj generaciji glumaca koji su zaslužni za „zlatno doba” pozorišne kuće na Krstu. Početkom pedesetih godina prošlog veka, uz iskusne umetnike kakvi su bili Evka Mikulić, Bata Janićijević, Jovan Nikolić, došla je generacija upravo stasala, kao što su Milan Puzić, Milorad Volić, Predrag Tasovac, Bata Paskaljević, Ksenija Jovanović, Olga Ivanović, Tatjana Lukjanova, a pridružuju se i Vlastimir Đuza Stojiljković, Predrag Laković, Mihajlo Viktorović, Miodrag Popović Deba, Olivera Marković, Olga Stanisavljević. Među njima je bio upravo: Rade Marković.
Rođen na današnji dan, 14. oktobra 1921. godine u Beogradu, kojeg je tako voleo, Rade Marković najpre je studirao Tehnički, a zatim prešao na Filozofski fakultet u Beogradu, da bi se potom posvetio glumi, na početku samo amaterski u prostorijama Kolarčevog univerziteta. U toj grupi je bila i Olivera Đorđević sa kojom se venčao 1945. godine. Od 1951. godine kada je postao član BDP-a, ostvario je više od dvadeset uloga, uključujući i role u kultnim ostvarenjima poput „Smrti trgovačkog putnika”, „Mačke na usijanom limenom krovu”, „Lova na veštice”, da bi 1958. za lik Nikoletine Bursaća u istoimenoj predstavi bio nagrađen Sterijinom nagradom.
Priča se da je Branko Ćopić posle premijere „Nikoletine Bursaća” (1957) oduševljeno rekao Radetu Markoviću da nije siguran ko je stvorio Nikoletinu: on ili Rade.
Čuvena je i anegdota iz tog vremena: kako je Marković igrao iz večeri u veče predstave u BDP-u, a po tome koji mu je kostim okačen u garderobi znao je šta je na repertoaru.
Šezdesetih godina, zbog fuzije BDP-a i Pozorišta na Terazijama u Savremeno pozorište, Marković prelazi u slobodne umetnike, ali se teatru na Krstu vraća kad god je bilo prilike. Početkom osamdesetih, kada je reditelj ove umetničke kuće bio Paolo Mađeli, Marković je bio stalni gost i ostvario je nezaboravne uloge poput Joakima Vujića u „Joakimu” (1979), Salijerija u „Amadeusu” (1981), Mihajla Pavlovića u „Sabirnom centru”.
Marković je dobitnik mnogobrojnih priznanja: dve Sterijine nagrade za uloge u predstavama BDP-a: 1958. godine za ulogu Nikoletine Bursaća i 2002. godine za ulogu Pukovnika Z. u predstavi „Pandorina kutija”, „Dobričinog prstena” (1998), statuete „Joakim Vujić” za doprinos pozorišnoj umetnosti, Knjaževsko-srpskog teatra iz Kragujevca (2005)... Ostvario je i brojne filmske uloge, režirao je dva dokumentarna filma, i bio i profesor glume na Akademiji umetnosti u Novom Sadu. Tokom pet decenija glumačkog rada, Marković je stekao nepodeljena priznanja kritike, publike i kolega zbog najmanje dva razloga: duboke odanosti i pune posvećenosti pozivu, što je najčešće donosilo vrhunska ostvarenja, kao i neposustalog traganja za novim, savremenim i modernim glumačkim izazovom i izrazom, kojim je nastojao da pomeri standarde u glumi u čemu je bio jedan od tvoraca avangardnih pozorišnih puteva u našoj kulturnoj sceni.
Rade Marković preminuo je 10. septembra 2010. godine, pripremajući novu ulogu u predstavi „Tri sestre” Ivane Vujić u kojoj je specijalno za njega napisan i adaptiran lik A. P. Čehova, u 89. godini u Zaboku, u Hrvatskoj. Na Dan pozorišta 2011. godine, 20. februara velika scena BDP-a ponela je njegovo ime, a od oktobra 2019. zove se „Olivera i Rade Marković” po nazaboravnom paru koji je obeležio „zlatni vek” ove kuće kulture.
    </div>
    <div id="ekonomija">
Kada je teško, tu je ugalj
Da je Srbija krenula u gašenje pojedinih termoblokova koji proizvode električnu energiju iz lignita, kako je to neko pokušavao da učini, privreda naše zemlje bi u ovoj energetskoj krizi bila ugrožena. Postala bi zavisna od stranog proizvođača struje. Došlo bi do zatvaranje pojedinih fabrika, dok bi se druge dislocirale. Stabilnost i sigurnost proizvodnje EPS-a potiču iz termoelektrana odnosno iz proizvodnje uglja. Aleksandar Vučić, predsednik Srbije, međutim, nije dozvolio da bilo šta od tih kapaciteta bude ugašeno, te danas imamo dovoljne struje, naglasio je juče Milorad Grčić, vršilac dužnosti direktora EPS-a, prilikom obraćanja članovima Nadzornog odbora tog javnog preduzeća na temu realizovanih investicija u poslednjih pet godina.
EPS je prodao oko četiri teravat-časova električne energije više nego što je kupio na slobodnom tržištu uz oko 110 miliona evra više na strani prihoda od prodaje u odnosu na troškove kupovine struje. Da su se ugasili blokovi TENT A-1 i A-2 i „Kostolac” A-1 i A-2 koji proizvode prosečno godišnje oko četiri teravata, za 2024. godinu bi to bio manji prihod od prodaje na slobodnom tržištu od oko 290 miliona evra.
Iz ova četiri bloka dnevno može da se proizvede oko 15 gigavat-časova električne energije, odnosno ostvari oko 2,2 miliona evra prihoda uvažavajući trenutnu prosečnu cenu na berzi od oko 150 evra po megavat-satu, odnosno oko 1,5 miliona evra profita dnevno.
Budući da će energetska kriza potrajati odluka da se svi blokovi revitalizuju, a ne da se gase, još više dobija na snazi, naglasio je juče Grčić.
Objasnio je da je došlo do skoka potrošnje struje za 13 odsto, ali ne zbog toga što svi uključujemo klima-uređaje, već kao rezultat nastavka rasta privrede i izgradnje novih fabrika. Iako im to pojedini spočitavaju, Grčić je juče napomenuo da je za pet i po godina u EPS-u investirano 2,36 milijardi evra, od čega je znatan deo sredstva iz samog javnog preduzeća. On je najavio dalji nastavak investicija. Kroz revitalizaciju termokapaciteta do sada je podignuta instalisana snaga za 180 megavata, a na kraju procesa revitalizacije to će biti 225 megavata.
Naveo je da će kada je reč o zaštiti životne sredine EPS u potpunosti biti usaglašen sa normama EU do 2027. godine. Podsetio je da se u tri projekta odsumporavanja za termoelektrane ulaže 600 miliona evra.
Cilj ovog javnog preduzeća je da za pet godina ima više instalisanih i termo i hidro potencijala, ali da se odnos od sadašnjih 70 prema 30 odsto za termoelektrane u odnosu na hidroelektrane pomeri na 60 prema 40 procenata. On je kazao da je za pola godine EPS ostvario dobit od 11,5 milijardi dinara, i dodao da je u periodu od 2016. do 2020. ostvario izvoz od četiri teravata električne energije.
EPS nastavlja s ulaganjima u hidropotencijal i ušao je u papire za projekat izgradnje reverzibilne hidroelektrane „Bistrica dva” što će pored 0,7 teravat-sati omogućiti i lakše balansiranje proizvodnje. Planovi EPS-a su da 2030. godine ima 240 megavata instalisanih solarnih, i 100 megavata iz vetroparkova, rekao je on i ocenio da ta kompanija nije protiv zelene energije, nego naprotiv.
On je najavio da će blok tri termoelektrane „Kostolac” od 350 megavata u čiju izgradnju se ulaže 542 miliona evra biti na mreži 2023. godine. Naglasio je da će EPS nastaviti da se bori za nastavak izgradnje termoelektrane „Kolubara B – Kalenić” za čijih 350 megavata je najavio investiranje do 400 miliona evra.
Grčić je rekao i da se u EPS-u bave analizom moguće gasifikacije najstarijih blokova termoelektrana kao što su „Kolubara A” i „Morava” u Svilajncu. Za rezultate i razvoj EPS-a u poslednjih pet godina Grčić je posebno zahvalio predsedniku Aleksandru Vučiću koji je imao strategiju i viziju, i dao podršku očuvanju EPS-a. „Ova kompanija je danas u potpunosti sačuvan, čak smo sačuvali i sva izdvojena preduzeća”, kazao je on.

Država vraća „Krušik” na noge
Valjevo - Zaposleni, menadžment fabrike i reprezentativni sindikati u ovom trenutku imaju isti cilj: rešavanje problema overe zdravstvenih knjižica sa kojim se radnici „Krušika” suočavaju prethodnih pet meseci, a što je posledica neurednog izmirivanja obaveza po osnovu poreza i doprinosa u poslednjih godinu dana, izjavila je za „Politiku” Jovanka Andrić, direktorka valjevske Holding korporacije „Krušik”. Odgovarajući na pitanja dopisnika „Politike” upućena povodom nedavnog javnog istupa četiri reprezentativna fabrička sindikata koji su ukazali na probleme sa zdravstvenim osiguranjem, uposlenošću kapaciteta, neredovnim uplatama poreza i doprinosa, ona je navela da su ključni problemi koji su uzrokovali trenutno stanje smanjene likvidnosti negativna medijska kampanja vođena protiv „Krušika” više od dve godine u kontinuitetu, broj zaposlenih koji prevazilazi realne potrebe, kao i dugovanja prema dobavljačima koja su dostigla kulminaciju u poslednjem kvartalu 2019. godine.
„Pored toga, pandemija kao globalni faktor negativno je uticala na poslovanje tokom prethodne i tekuće godine. Izostalo je zaključenje brojnih ugovora, a isporuka već proizvedene robe i naplata ranije izvršenih obaveza po ugovorima je značajno otežana”, istakla je Andrićeva. I dodala da su u prethodnom periodu pokrenute aktivnosti preko nadležnih državnih organa da se premosti trenutno stanje i obezbedi overa zdravstvenih knjižica u narednih tri do šest meseci. Stigle su ohrabrujuće vesti da najviše državno rukovodstvo intenzivno radi na iznalaženju konkretnog rešenja koje će u vrlo kratkom roku pomoći da se prevaziđe ovo osetljivo socijalno pitanje, ukazala je ona.
Paralelno, saopštila je Jovanka Andrić, realizuje se nekoliko veoma značajnih razvojnih zadataka koji su u poodmakloj fazi i njihovom uspešnom verifikacijom očekuju se novi ugovori do kraja ove i u prvoj polovini naredne godine. Na Međunarodnom sajmu naoružanja i vojne opreme „Partner”, po njenim rečima, valjevska fabrika izlaže više novih sredstava razvijenih samostalno ili u saradnji sa Vojnotehničkim institutom, što značajno poboljšava ponudu „Krušika”, njegove pozicije na tržištu i vraća poljuljano poverenje u kadrovske i tehnološke potencijale fabrike.
„Ovih dana je ugovoreno ili u završnoj fazi ugovaranja poslova u vrednosti od 20 miliona dolara, a do kraja godine očekuje se potpisivanje ugovora vrednih dodatnih 40 miliona dolara... Na bazi dosadašnjih i očekivanih komercijalnih ugovora, čiji je potencijal preko 100 miliona dolara, ohrabruju procene da će fabrika tokom prvog kvartala 2022. godine krenuti sa urednim izmirivanjem tekućih i ujedno pronaći prihvatljiva rešenja za reprogram neizmirenih obaveza nastalih u proteklih godinu dana”, saopštila je Jovanka Andrić. Ona je navela da je aktuelna poslovna politika usmerena ka uštedama, racionalizaciji poslovanja kroz oslonac na sopstvene kapacitete, aktivnoj komunikaciji sa dobavljačima radi servisiranja ranijih dugova i, kao najvažnije, pronalaženju novih i vraćanju poverenja kod dosadašnjih kupaca.
„Kao rezultat takve politike, dug prema dobavljačima je smanjen za 30 odsto i to će imati prioritet i u narednom periodu. Sva dosadašnja dugovanja za nabavku nove opreme iz perioda od 2016. do 2019. godine su izmirena. Privode se kraju komercijalni ugovori zaključeni 2016. godine i kasnije, premda njihova realizacija dodatno opterećuje tekuće poslovanje, jer su avansi dobijeni iz tih ugovora odavno utrošeni za zarade zaposlenih”, potvrdila je Andrićeva.
Posle dužeg vremena urušavanja i medijskog blaćenja „Krušika”, primetna je klima u kojoj zaposleni, sindikat i menadžment svojim odgovornim postupcima, uz nesebičnu podršku države, čine napore da pomognu stabilizaciji firme i vraćanju na pozicije nekada ugledne fabrike odbrambene industrije, zaključila je Jovanka Andrić.

Hrana i energenti ponovo povećali inflaciju
Inflacija je nastavila da raste i merena povećanjem potrošačkih cena, u septembru je iznosila 0,8 odsto u odnosu na avgust, dok je u poređenju sa istim mesecom prošle godine porasla za 5,7 procenata. U septembru su na mesečnom nivou najviše poskupeli hrana i bezalkoholna pića, za 2,3 odsto, zatim restorani i hoteli za 0,8 procenata, stan, voda, električna energija, gas i druga goriva za 0,5. Pojeftinili su rekreacija i kultura za 2,4 odsto.
Ekonomista Ljubomir Madžar kaže da je loše što je inflacija porasla, jer ju je teško zaustaviti i vratiti u normalne okvire.
– Povećanje inflacija uzelo je maha u celom svetu i zato nema mesta kritici ekonomske politike na tom području. Ako izađe iz okvira onda je to zabrinjavajuće, jer ju je teško vratiti u normalu. Ona vodi padu bruto domaćeg proizvoda, povećanju nezaposlenosti i spoljnotrgovinskom deficitu. Jer, postoji opasnost da kontrola agregatne tražnje utiče ne samo na cene, već i na količine, a to dovodi do pada privredne aktivnosti – napominje Madžar.
Iz Narodne banke Srbije (NBS) navode da je gotovo 60 odsto međugodišnje inflacije bilo određeno faktorima na koje monetarna politika ne može da utiče, a to su cene neprerađene hrane i energenata, koji čine jednu četvrtinu potrošačke korpe. Ove dve grupe proizvoda, zajedno posmatrano, doprinele su međugodišnjoj inflaciji sa 3,3 procentna poena.
– Cene neprerađene hrane su u septembru ove, u odnosu na isti mesec prethodne godine, bile veće za 17,9 odsto, najviše kao posledica poskupljenja povrća za 36,2 i mesa za 15,1 procenat. Takva kretanja rezultat su snažnog rasta cena hrane na globalnom nivou, kao i efekta niske prošlogodišnje baze, jer su cene i jedne i druge grupe proizvoda tokom 2020. bile na izrazito niskim nivoima. U manjoj meri, međugodišnjem rastu cena neprerađene hrane u septembru doprinelo je i poskupljenje voća od 6,2 odsto – objasnili su iz centralne banke.
Cene energenata su u istom periodu povećane za 9,5 procenata, pre svega kao posledica snažnog rasta cene nafte na svetskom tržištu i dostizanja njenog pretkriznog nivoa, zbog čega su poskupeli derivati nafte na domaćem tržištu za 16,3 odsto u odnosu na septembar prethodne godine, kada su cene bile na znatno nižem nivou.
– Uzrok povećanja međugodišnje inflacije u odnosu na avgustovskih 4,3 odsto su i dalje cene neprerađene hrane, i to pre svega povrća, koje su tokom celog trećeg tromesečja imale sezonski neuobičajeno kretanje, između ostalog, i zbog nepovoljnih vremenskih uslova i suše tokom letnjih meseci. U manjoj meri, ubrzanju inflacije u septembru doprinele su i cene mesa i voća, kao i pojedinih usluga, navode iz NBS.
Međugodišnja bazna inflacija (indeks potrošačkih cena po isključenju hrane, energije, alkohola i cigareta) na koju mere monetarne politike mogu da utiču, u septembru je ponovo bila znatno niža od ukupne inflacije i iznosila je 2,6 odsto, što ukazuje na privremenost inflatornih pritisaka. Od početka godine, međugodišnja bazna inflacija kreće se na nivou od oko dva odsto, što je u velikoj meri rezultat i očuvane stabilnosti deviznog kursa. Na privremeni karakter inflatornih pritisaka ukazuju i inflaciona očekivanja finansijskog sektora za jednu, dve i tri godine unapred, koja su i dalje oko nivoa od tri odsto, kao i inflaciona očekivanja privrede, koja su u rasponu od dva do tri odsto.
Prema projekciji NBS međugodišnja inflacija će u naredna dva tromesečja najverovatnije nastaviti da se kreće iznad gornje granice ciljanog raspona od tri plus minus 1,5 odsto. Od drugog tromesečja naredne godine očekuje se povratak međugodišnje inflacije u granice cilja, a zatim od druge polovine godine i njeno kretanje oko centralne vrednosti cilja, čemu će svakako doprineti i očuvanje stabilnosti deviznog kursa i u narednom periodu. S obzirom na visoku bazu iz ove godine, postoji mogućnost da se u drugoj polovini sledeće godine ukupna inflacija nađe i u donjoj polovini ciljanog raspona. Rizici u pogledu inflacije u narednom periodu odnose se pre svega na kretanja cena neprerađene hrane i globalne cene energenata.

Nacionalni Naftni Komitet Srbije izabrao nove organe upravljanja
Članovi Skupštine Nacionalnog naftnog komiteta Srbije, koji je deo Svetskog naftnog saveta, izabrali su na 23. sednici novo rukovodstvo Skupštine i Nacionalnog naftnog komiteta za period 2021-2023. godine.
Prof. dr Zorana Mihajlović, potpredsednica Vlade Srbije i ministarka rudarstva i energetike, izabrana je za predsednicu Skupštine Nacionalnog naftnog komiteta Srbije.
Kiril Tjurdenjev, generalni direktor NIS-a, reizabran je na poziciju zamenika predsednika Skupštine Nacionalnog naftnog komiteta Srbije.
Goran Stojilković, zamenik generalnog direktora za petrohemijske poslove NIS-a, izabran je za predsednika Nacionalnog naftnog komiteta Srbije.
Na trogodišnji mandat izabrani su sledeći članovi Izvršnog odbora:
1. Ljubinko Savić za Privrednu komoru Srbije, Beograd
2. Prof. dr Zoran Gligorić za Univerzitet u Beogradu
3. Prof. dr Dragica Radosav za Univerzitet u Novom Sadu
4. Stanka Leskovac za SNAGA – Srpska naftno-gasna asocijacija, Beogra
5. Tomislav Mićović za UNKS – Udruženje naftnih kompanija Srbije, Beograd
6. Dragan Lazarević za Informatika a.d. Beograd
7. Nastas Mihajlović za Lukoil Srbija a.d. Beograd
8. Tatjana Isaković za NIS a.d. Novi Sad
9. JP Srbijagas Novi Sad
10. Nataša Lečić za Transnafta a.d. Pančevo
11. Biljana Suslov za HIP Petrohemija a.d. Pančevo
12. Dr Branislava Lepotić Kovačević za Udruženje za pravo energetike Srbije
Funkciju generalnog sekretara u periodu od tri godine obavljaće Senka Valid, rukovodilac Sektora za analizu tržišta i formiranje cena u kompaniji NIS.
Nastas Mihajlović, komercijalni direktor Lukoil Srbija a.d, reizabran je na poziciju predsednika Komiteta mladih profesionalaca Komiteta. U Nadzorni odbor koji vrši kontrolu nad poslovanjem i izveštavanjem imenovani su sledeći članovi: Marina Dabetić, NIS a.d. Novi Sad, Zvezdana Milošević, Transnafta a.d. Pančevo, prof. Spomenka Lazić, SNAGA – Srpska naftno-gasna asocijacija.
Izbor oko 50 odsto žena u organe Komiteta, svedoči o priznanju uloge žena koje rade u energetskom sektoru i potvrda je podrške politici rodne ravnopravnosti Vlade Republike Srbije.

Nedostatak čipova zaustavio isporuku automobila
Veliki broj automobila poznatih svetskih proizvođača ostao je „zarobljen” u procesu proizvodnje zbog nedostatka čipova koji se proizvode na Dalekom istoku, jer je tokom pandemije skočila tražnja za njima za proizvodnju bele tehnike, lap topova, mobilnih telefona, a taj fenomen, kako kažu sagovornici Tanjuga, trenutno ne utiče na proizvodnju u kragujevačkom Fijatu.
Predsednik Samostalnih sindikata metalaca Srbije Zoran Marković kaže da je do zastoja u proizvodnji došlo i kod Dženeral Motorsa, Forda, Tojote i skoro svih svetskih proizvođača automobila.
„U automobilskoj industriji nastao je veliki problem zbog nedostatka čipova poluprovodnika, jer je velika potražnja za njima u drugim granama - bela tehnika, lap topovi, mobilni telefoni, a predstavnici automobliske industrije, koji su najviše koristili te čipove, smatrali su da će ih biti i nisu naručili na vreme, međutim, korona je dovela do toga da je na tržištu nastala velika nestašica čipova”, rekao je Marković za Tanjug.
Ističe da veliki broj multinacionlanih kompanija traži dodatne dane plaćenog odsustva za svoje radnike zbog zastoja u proizvodnji, navodeći da nisu sigurni da će do adekvatnog rešenja za taj problem doći čak ni sledeće godine, a da u velikoj meri zavisi od prestanka korone.
Ovakva situacija, uz druge pojave na tržištu kao što su skok cena hrane i energenata, dodaje Marković, mogla bi da dovede do smanjenja potražnje i proizvodnje automobila u Srbiji i regionu.
„Bez hleba i struje se ne može, ali bez automobila se može, zato se mi plašimo da može doći do smanjenja tražnje za automobilima”, rekao je Marković.
Na pitanje da li se ovaj svetski fenomen odrazio i na proizvodnju u kragujevačkom Fijatu, Marković kaže da je već neko vreme proizvodnja u toj fabrici smanjena, što zbog pandemije, što zbog smanjene tražnje za fijatom 500L.
Marković navodi da je jedino rešenje za Fijat u Kragujevcu početak proizvodnje novog modela, o kojem se dugo godina priča, te izrazio nadu da će se to dogoditi u skorije vreme.
„Ono što je ohrabrujuće za nas jeste da nema najave za zatvaranje fabrika, dali su obećanje i u Italiji i u Francuskoj da će proizvodnja moći da se nastavi”, rekao je Marković,
Dodao je da bi to značilo prosperitet za tu fabriku u narednih pet godina, jer se novi model u tom periodu uvek dobro prodaje.
Ekonomista Ljubodrag Savić ocenjuje da proizvođači automobila trenutno plaćaju cenu prethodnog uspeha, odnosno procesa globalizacije, koji se dešavao u poslednjih nekoliko godina.
Objašnjava u izjavi za Tanjug da su proizvođači automobila pre nekoliko decenija vukli logične ekonomske poteze odnosno proizvodili delove tamo gde je bilo najjeftinije, a to je Daleki istok, dok su pojedini i plasirali najveći deo automobila upravo u toj regiji.
„To je racionalna ekonomska odluka, da ideš tamo gde plasiraš proizvode i gde se proizvode neki njeni delovi”, rekao je Savić i dodao da su time proizvođači automobila postali vezani za to tržište.
Međutim, došlo je do toga da se povećala tražnja za tehnikom - mobilnim telefonima, lap topovima i drugim uređajima, te su se tako brže modernizovali i tražili čipovi za tim uređajima, s toga su vodeći proizvođači čipova u svetu, prilagođavajući se novim trendovima, odlučili da će im prodaja čipova za tehnološke uređaje doneti veću zaradu.
„Dokle god su se ti čipovi mogli nabaviti na Dalekom istoku, takvi kakvi su bili potrebni automobilskoj industriji, to nije bio problem. Kada je došlo do pandemije, kada su pokidani globalni lanci snabdevanja, kada su granice većine zemalja sveta bile zatvorene, kada nije radio brodski i avio prevoz ili je otežano radio, sve je to povećalo troškove proizvodnje i evropske zemlje, pre svega, Nemačka koja proizvodi polovinu automobila u Evropi, našle su se u velikom problemu”, naveo je Savić.
Zbog nedostatka čipova veliki broj automobila ostao je na placevima nesklopljen i to je, ističe Savić, veliki problem u ovom trenutku za automobilsku industriju Evrope koji ne može da reši, jer nije moguće „preko noći” napraviti fabriku koja će da zameni te čipove.
Savić smatra da ova kriza u automobilskoj industriji neće uticati na proizvodnju u Fijatu pošto Fijat ima druge probleme.
„Mi očigledno nemamo problema sa čipovima, veća sa proizvodnjom. U najbolje vreme, pre nekoliko godina, izvoz Fijata je bio 1,5 milijarde evra, a proizvodnja automobila je bila oko 145.000 i 155.000 automobila godišnje. Ako sam dobro ispratio, a vrlo je teško doći do relevantnih podataka o proizvodnji u Fijatu, proizvodnja je spala na 10.000 i 20.000”, naveo je Savić.
Kaže da je to simbolična proizvodnja i da radnici u Kragujevcu više idu na prinudni odmor, nego što rade.
Savić kaže da Fijat nema kupce za taj model automobila, koji je već zastareo i da je za fabriku u Kragujevcu jedino rešenje novi model o kojem se godinama priča.
„Ovaj fenomen u globalnoj automobilskoj industriji neće se odraziti na smanjenje proizvodnje u Fijatu, jer je ona već dovoljno niska, a i ne bih rekao da će cene automobila zbog toga rasti”, zaključio je Savić, prenosi Tanjug.

Poruka iz EPS-a: Razumemo privredu ali moramo se ponašati tržišno
Elektroprivreda Srbije (EPS) razume potrebe privrede, ali je obavezna da se vodi tržišnim i nediskriminatorskim uslovima kupovine i prodaje električne energije iskazanim na transparentan način na evropskim referentnim berzama, kažu u EPS-u reagujući na inicijativu Unije poslodavaca Srbije da se „zaustavi trend drastičnog povećanja cene struje za preduzeća”.
Kako je Tanjugu rečeno u Elektroprivredi Srbije, Zakonom o energetici je, osim garantovanog snabdevanja, koje je određeno kao snabdevanje sa regulisanim cenama električne energije, još 2014. godine propisana obaveza da se ovo javno preduzeće ponaša tržišno, kao jedan od 63 licencirana snabdevača i izađe na tržište električne energije.
„Ugovaranjem povlašćene 'damping' cene sa privrednim kupcima, druge snabdevače bismo doveli u nepovoljniji položaj kao učesnike na tržištu. Ovakvi ugovori su zabranjeni i ništavi ukoliko je cilj ili posledica značajno ograničavanje, narušavanje ili sprečavanje konkurencije”, navode za Tanjug u EPS-u.
Dodaju da Komisija za zaštitu konkurencije ima ovlašćenje da uradi analizu tržišta, a imajući u vidu zakonske odredbe, predmet analize može biti i da li neki snabdevač svojim poslovnim aktivnostima, spekulativnim sniženjem cena, korišćenjem svoje tržišne snage prema kupcima izaziva poremećaje na tržištu električne energije i kazni eventualne prekršioce.
„Očekujemo odluku Vlade Srbije kako bismo na zakonit i legalan način mogli da privredi ponudimo adekvatnije cene u uslovima svetske energetske krize, ali i zaštitimo načelo zakonitosti po kome poslujemo”, ističu u Elektroprivredi Srbije.

U „Broseu” će raditi 1.100 ljudi sa znatno većim platama od srpskog proseka
PANČEVO - Predsednik Srbije Aleksandar Vučić izjavio je danas tokom posete novoj fabrici i istraživačko - razvojnom centru nemačkog Brosea, da je to jedna od najboljih kompanija koje smo uspeli da dovedemo da investiraju u Srbiji, kao i da će u njoj raditi 1.100 ljudi sa platama višestruko većim od proseka u našoj zemlji.
„Kako „Brose” izgleda, to je neverovatno šta rade, izgleda nadrealno”, istakao je Vučić.
Kazao je da će 41 odsto zaposlenih biti inženjeri, a čak 46 odsto njih sa visokom stručnom spremom, kao i da će „Brose” najviše ljudi zaposliti iz Pančeva, Beograda i drugih gradova.
Vučić je dodao da trenutno u fabrici radi 370 radnika, a da će ukupno biti 1.100 zaposlenih.
Naglasio je da je ta investicija vredna 180 miliona evra i da će u fabriku dnevno „ulaziti i izlaziti sto kamiona”.
Kako je rekao, kada nemački investitori negde dođu oni tu ostanu dugoročno, a dolazak „Brosea” je fantastična stvar za Srbiju.
„Ovo je jedna od apsolutno najboljih kompanija i fabrka koje smo doveli”, istakao je Vučić.
Predsednik je rekao da će ta fabrika biti važna za dalji razvoj Pančeva i dodao da je potrebno da se izgadi deo obilaznice oko Beograda i do Pančeva.
Kazao je da treba izgraditi deo obilaznice od Bubanj Potoka do Vinče, gde će biti izgrađen novi most na Dunavu, i zatim do Pančeva.
Predsednik je razgovarao sa radnicima i upoznao se sa procesom proizvodnje „Brosea” u Pančevu.
Jedan radnik mu je pokazao deo za električni motor ventilatora za automobilske hladnjake na kome piše „Mejd in Serbia” i istakao da se ti delovi ugrađuju u renomirane marke automobila kao što su „Mercedes„ i „Folksvagen”.
Vučić je uzeo deo u ruku, pogledao i sa zadovoljstvom prokomentarisao - stvarno piše „Mejd in Serbia”.
Vučiću su rekli tokom obilaska da će fabrika već slede
Vučić je prethodno, po dolasku u Brose, održao sastanak sa rukovodstvom kompanije.
Izgradnja novih pogona Brosea počela je u martu 2020. godine, a od jula ove godine oko 370 zaposlenih proizvodi električne motore ventilatora za automobilske hladnjake i elektroniku.
Puštanje proizvodne linije na kojoj će se izrađivati električne pumpe za ulje planirano je za početak 2022. godine.
Brose će do početka naredne godine uložiti ukupno 120 miliona evra u prvu fazu izgradnje pogona, koji se prostiru na oko 60.000 kvadratnih metara.
Već je najavljeno proširenje proizvodnih linija gde bi do 2025. godine trebalo da radi ukupno 1.100 zaposlenih, uz ciljani promet srpskog dela kompanije od oko 440 miliona evra.
Brose se odlučio za lokaciju u Pančevu zbog toga što je to razvijen industrijski grad u kome postoji veliki broj kvalifikovanih stručnjaka, a u obližnjem Beogradu i Novom Sadu renomirani univerziteti sa kojima kompanija želi da sarađuje.
Ove jeseni će 20 studenata iz Srbije obaviti stručnu praksu u Broseovoj fabrici u Pančevu, a neki od njih i u Nemačkoj, prenosi Tanjug.
 
Vučić: Pančevo će biti jedno od najboljih mesta za život u Srbiji
PANČEVO - Pančevo je grad u narastanju i to će, zahvaljujući svim investicijama biti jedno od najboljih mesta za život u Srbiji, izjavio je danas predsednik Aleksandar Vučić u fabrici „Brose u Pančevu.
„Pančevo je grad u narastanju koji će dobiti mnogo i biće jedan od najuspešnijih mesta u Srbiji. Imati Brose, rešeno pitanje Petrohemije...„, rekao je Vučić novinarima.
On je dodao da Petrohemiji ide dobro, da je na računu kompanije sada 11 milijardi dinara, odnosno 90 miliona evra, i da danas ne postoji problem u tom smislu, ali da problemi mogu da se jave ubuduće i da je zato potreban strateški partner.
„Jer vam dođe drugačiji talas, a čudna je konjuktura u poslovima Petrohenije. Zato je važno da sa Rusima taj dogovor završimo i onda su Pančevci najveći deo problema rešili”, rekao je Vučić i dodao da će, samim tim, grad imati novca za lokalnu infrastrukturu, puteve, kanazliaciju, vodovod.
„Biće Pančevo jedno od najboljih mesta za život zahvaljujući investicijama. A, da se to poredi sa periodom kada je sve zatvarano... nema mnogo smisla i mislim da to ljudi znaju”, rekao je Vučić, prenosi Tanjug.

Najviše poskupela hrana, smirivanje cena 2022.
Prema podacima Republičkog zavoda za statistiku (RZS), hrana i piće su u septembru poskupeli za 2,3 odsto, usluge restorana i hotela za 0,8 odsto, struje i gasa za pola procenta a direktor RZS Miladin Kovačević kaže da se smirivanje cena može očekivati već sledeće godine.
On navodi da su cene hrane i pića glavni faktor porasta cena u septembru u odnosu na avgust.
„Ove cene su u septembru u odnosu na avgust porasle za 2,6 odsto, a najveći udeo u njihovom rastu su imali meso i sezonsko povrće, koje značajno vuče indeks cena” rekao je Kovačević.
On je za RTS ocenio, da je, kada se gleda cela ova godina, najznačajniji bio rast cena energenata, što se dešavalo od početka godine, prenosi Tanjug.
Naveo je da je recimo prošle godine cena nafte bila ispod 30 dolara po barelu a sada je premašila 80 dolara.
Govoreći o mogućim daljim kretanjima istakao je da se do kraja godine može očekivati još povećanja cena raznih proizvoda, a na osnovu onoga što Ministarstvo finansija predviđa u planiranju budžeta, a pre svega u nacrtu rebalansa ovogodišnjeg budžeta, da smirivanje cena može uslediti naredne godine.
Naveo je da je to i prognoza MMF-a u poslednjem izveštaju i da se ona bazira na dijagnozi da je rast cena u najvećoj meri posledica disbalansa koji je napravila pandemija a koji se ogleda u neusklađenosti ponude i potrošnje.

Sutra počinje prijava za subvencije za novu fiskalizaciju
Poreski obveznici se od sutra preko sajta Poreske uprave mogu prijavljivati za dobijanje državnih subvencija za nabavku novih fiskalnih uređaja i prelazak na novi model fiskalizacije.
Prema uredbi Vlade Srbije, kojom je regulisana ova pomoć države, prijavljivanje će trajati do kraja januara sledeće godine a privrednicima će biti uplaćivano po 100 evra u dinarskoj protivvrednosti po svakom prodajnom mestu i po 100 evra po fiskalnom uređaju.
Obveznicima koji nisu u sistemu PDV-a biće uplaćivani iznosi veći za 20 odsto.
Ministar finansija Siniša Mali je ranije za Tanjug objasnio da se neće čekati da istekne vreme prijavljivanja, već će privrednicima novac biti uplaćivan svake nedelje, kako se budu prijavljivali.
Time će se, prema rečima ministra Malog, izbeći da privrednici imaju bilo kakvo dodatno finansijsko opterećenje za uvođenje novih fiskalnih uređaja.
Država je za pomoć privredi za prelazak na novi sistem fiskalizacije izdvojila šest milijardi dinara.
Kao uređaji će moći da se koriste i mobilni telefoni, tableti, računar
Prelazni period za uvođenje novog modela će trajati od 1. novembra do kraja aprila, kada će se paralelno primenjivati i novi i stari model, a od 1. maja svi poreski obveznici biće dužni da pređu na novi model fiskalizacije.
    </div>
    <div id="vesti">
Tužilaštvo za ratne zločine podiglo optužnicu protiv Vranja i predložilo da se predmet ustupi BiH
Tužilaštvo za ratne zločine Srbije podiglo je danas optužnicu protiv osumnjičenog Edina Vranja, zbog krivičnog dela ratni zločin protiv ratnih zarobljenika i predložiće da se taj predmet ustupi Bosni i Hercegovini, saopštilo je to tužilaštvo.
Tužilaštvo je na svom sajtu navelo da će podneti predlog Odeljenju za ratne zločine Višeg suda u Beogradu za ustupanje krivičnog gonjenja u navedenom predmetu organima Bosne i Hercegovine, prenosi Beta.
Objašnjeno je da će to biti urađeno na osnovu propisa kojima se reguliše regionalna saradnja između Srbije i BiH, Zakona o međunarodnoj pravnoj pomoći u krivičnim stvarima i Ugovora između Srbije i BiH o pravnoj pomoći u građanskim i krivičnim stvarima.
Vranj, nekadašnji načelnik Sektora za organizovani kriminal Ministarstva unutrašnjih poslova Federacije BiH je 12. septembra uhapšen na graničnom prelazu Uvac između Srbije i BiH, na osnovu policijske poternice zbog sumnje da je izvršio ratni zločin.
Potom je Odeljenje za ratne zločine Višeg suda u Beogradu, nakon saslušanja, donelo rešenje kojim mu je određen pritvor od 30 dana.
Pritvor je određen zbog postojanja okolnosti koje ukazuju da postoji opasnost da bi okrivljeni, ukoliko bi se našao na slobodi, mogao pobeći.
Vranj je osumnjičen za zločine protiv ratnih zarobljenika na području Goražda, od januara 1993. do oktobra 1994.
On je posle rata u BiH bio načelnik Sektora kriminalističke policije u Federalnoj upravi policije i načelnik Odeljenja za organizovani kriminal.
Napustio je Upravu policije Federacije BiH 2016, kada je postao direktor privatne agencije za bezbednost.

Obeleženi dan i slava 63. padobranske brigade
Na vojnom delu aerodroma u Nišu obeleženi su Dan vojnih padobranaca, Dan 63. padobranske brigade i slava ove jedinice, saopštila je Vojska Srbije. Prigodnoj svečanosti su prisustvivali predstavnici drugih jedinica vojske, raniji komandanti legendarne „šezdesettreće“, veterani i članovi porodica poginulih pripadnika.
Povodom obeležavanja slave jedinice, Pokrova presvete Bogorodice, liturgiju je služio episkop vojni i niški Arsenije. Vladika je brigadnom generalu Nenadu Zoniću, komandantu 63. padobranske brigade, uručio orden Svetog Save drugog stepena kojim je ovu jedinicu odlikovao Sinod SPC za, kako je nevedeno, veliku ulogu u odbrani otadžbine i zaštiti srpskog naroda.

Brnabićeva: Nismo odustali od kovid propusnica
Premijerka Ana Brnabić izjavila je danas da je epidemiološka situacija u Srbiji „izuzetno teška” ali i da je zbog tri kovid bolnice sa oko 2.400 kreveta, „potpuno različita” u odnosu na ranije talase poput onog iz decembra prošle godine kada je više od 9.500 građana bilo hospitalizovano zbog infekcije virusom korona.
Gostujući na Radio-televiziji Vojvodine (RTV), ona je kazala da broj hospitalizovanih kovid pacijenata prethodnih devet dana ne prelazi 6.500.
„Bolnice su pune ali je potpuno različita situacija u odnosu na sve prethodne talase, uključujući onaj iz decembra prošle godine kada smo imali nešto više od 9.500 hospitalizovanih i nijednu kovid bolnicu. Ne kažem da je trenutna situacija dobra i stabilna, užasno je teška ali danas imamo tri kovid bolnice sa 2.400 kreveta”, rekla je premijerka, prenela je Beta.
Ona je navela da se nije odustalo od kovid propusnica ali da se i dalje traži način kako da budu primenjivane na uspešan način.
„Nismo odustali nego smo rekli da razmišljamo kako to da uradimo na uspešan način jer postoji mnogo zloupotreba propusnica u svetu što se plašim da bi bio slučaj i u Srbiji”, rekla je predsednica Vlade.
Odbacila je kao „politikantstvo” tvrdnje da država ne uvodi restriktivne mere kako se ne bi „zamerila” građanima uoči predstojećih izbora.
„Kada smo imali represivne mere, pričali su da smo Severna Koreja a sad pričaju da nećemo da se zameramo. To je politikantstvo. Mere i borbu protiv korona virusa imamo tako da pokušavamo da stabilizujemo situaciju i pobedimo na jedini način a to je da se celokupno društvo uključi i da se vakcinišemo”, kazala je premijerka.
Upitana zašto se ne uvede obavezna vakcinacija zdravstvenih radnika, premijerka je podsetila da već postoje tri obavezne vakcine za zdravstvene radnike a da obuhvat za vakcinu protiv sezonskog gripa, nije veći od 10 odsto.

Vlada formirala Privremeno telo za praćenje medija
Vlada Srbije donela je danas odluku o formiranju Privremenog tela za praćenje medija, saznaje Tanjug u Vladi.
Reč je o jednoj od mera za unapređenje izbornih uslova u Srbiji, koja je dogovorena u međustranačkom dijalogu sa evroparlmentarcima.
Prema tom dogovoru nadležnost tela bi bila praćenje medija, konsultacije, izveštaj o primeni pravilnika za RTS i RTV, davanje mišljenja o radu nezavisnih institucija i njihovim odlukama.
Odlukom Vlade, kako je rečeno Tanjugu, utvrđuju se zadaci, sastav, način obrazovanja, kao i način rada i finansiranja Privremenog nadzornog tela za praćenje medija tokom izborne kampanje.
Predviđeno je da privremeno telo ima 12 članova, od kojih šest predlaže REM, a preostalih šest u formatu 3+3 u skladu sa Završnim dokumentom međustranačkog dijaloga o izbornim uslovima uz posredovanje EP od 18. septembra predlaže predsednik Narodne skupštine nakon konsultacija sa kofasilitatorima dijaloga.

Sistem  video nadzora za Mašinsko-saobraćajnu školu Čačak
Čačak, 14. oktobar, 2021. - Karavan  NIS-ovog programa „Zajednici zajedno” nastavlja da obilazi škole širom Srbije. U želji da svojim ulaganjem pospeši razvoj zajednice, ali i pruži podršku obrazovnom sistemu naše zemlje, kompanija NIS je Mašinsko-saobraćajnoj školi  Čačak u okviru prošlogodišnjeg ciklusa programa „Zajednici zajedno” obezbedila  sredstva u iznosu od  800,000 dinara. Ovim sredstvima nabavljen je  i ugrađen savremeni sistem video nadzora za školu, čime je omogućena veća bezbednost  učenika i zaposlenih, ali i podignuta  svest o značaju čuvanja školske imovine.
Vladan Milić, zamenik gradonačelnika Čačka je istakao značaj saradnje grada i kompanije NIS u oblasti društveno odgovornog poslovanja.  „Saradnja NIS-a i Grada Čačka je započela 2013. godine i ovom prilikom se zahvaljujem kompaniji NIS što je odabrala Čačak i što već osam godina uzastopno izdvaja novac koji ulažemo u brojne projekte među kojima su bili uređenje parkova i ustanova kulture. Prošle godine deset škola je dobilo po 800.000 dinara koje su iskoristile za nabavku računarske opreme kao i video nadzora. U Mašinsko- saobraćajnoj školi konkretno, radi se o savremenom video nadzoru koji će značajno doprineti povećanju nivoa bezbednosti i đaka i profesora. Pored ove, NIS je u saradnji sa Gradom Čačkom uložio novac i u još jednu srednju školu, to je Tehnička škola, ali i još nekoliko gradskih škola – Filip Filipović, Ratko Mitrović, Sveti Sava i Tanasko Rajić, ali i dve seoske škole koje imaju više đaka, čime je pokazano da se jednako brine o školama i u gradskom i u seoskom području”, izjavio je Milić.
Dušan Tomić, rukovodilac Sektora veleprodaje Čačak u kompaniji NIS je ovom prilikom izjavo da je ulaganje u zajednicu i mlade prioritet kompanije. „Veliko mi je zadovoljstvo što sam danas ovde u Mašinsko-saobraćajnoj školi u Čačku kojoj je naša kompanija obezbedila sredstva za nabavku opreme za video nadzor što će sasvim sigurno doprineti bezbednosti zaposlenih i đaka. Fokus projekta „Zajednici zajedno” je u protekloj godini bio bezbednost škola i digitalizacija nastavnih procesa, i u okviru celog projekta, od 114,5 miliona dinara, osam miliona je usmereno u grad Čačak, odnosno, sredstva su raspoređena na 10 osnovnih i srednjih škola sa ukupno 7.000 đaka. I u budućnosti, kompanija NIS će nastaviti da podržava Čačak kao i sve druge gradove i opštine koji su deo projekta”, istakao je Tomić.
Mirko Lazović, direktor Mašinsko-saobrćajne škole je naveo da će novi video nadzor  zahvaljujući donaciji NIS-a, poboljšati bezbednost učenika i nastavnika škole. „Veoma mi je drago što se promocija projekta „Zajednici zajedno” obeležava baš u našoj školi. Mi smo prošle godine učestvovali u konkursu u cilju unapređenja vaspitno obrazovnog procesa, odnosno, unapređenja sistema video nadzora za našu školu koja ima tri odvojene zgrade, dvorište od preko 9.000 kvadratnih metara i poligon za obuku vožnje za naše učenike. Realizacijom ovog projekta postavili smo 24 savremene kamere na svim bitnim mestima u školi, a imajući u vidu veličinu prostora jasno je koliko će novi video nadzor doprineti bezbednosti kako đaka, tako i nastavnika.„
    </div>
    <div id="zdravlje">
Od posledica koronavirus preminule još 54 osobe
Prema poslednjim informacijama, od testiranih 22.710 uzoraka, koronavirus je u Srbiji potvrđen kod još 6.786 osoba.
Od posledica zaraze preminule su 54 osobe.
U bolnicama širom Srbije na respiratorima trenutno se nalazi 286 pacijenata.
Od 6.786 novih slučajeva korona virusa, koliko je u poslednja 24 sata potvrđeno u Srbiji, najviše ih je u Beogradu, 1.723, dok trocifren broj novozaraženih beleži 10 gradova.
U Nišu su registrovana 374 novoobolela, u Novom Sadu 279, Kragujevcu 177, Smederevu 141, a u Kraljevu 131.
U Zrenjaninu je otkriveno 118 novih infekcija, u Subotici 116, Pančevu 115, Leskovcu 112, a u Čačku 104.
Slede Kruševac sa 94 nova slučaja, Zaječar sa 92 i Sremska Mitrovica sa 86.
U ostalim mestima je bilo manje od 80 pozitivnih.

Pitanje trenutka kada će se uvesti kovid propusnice
Ministar zdravlja Zlatibor Lončar izjavio je danas da je pitanje trenutka kada će se u Srbiji uvesti kovid propusnice, jer, kako kaže, razlog je jednostavan, a to je spasavanje ljudskih života, javlja Tanjug.
„Smatram da ćemo morati, pre ili kasnije, da dođemo do kovid propusnica. U velikoj većini zemalja to funkcioniše i radi”, rekao je Lončar novinarima.
On smatra da neće biti nikakav problem da se kovid propusnice kontrolišu i da će inspektor metodom slučajnog uzorka izdati prijavu objektu koje ne bude poštovalo tu meru.
„Zalagaću se da to bude ozbiljna kazna koja će ih odvikavati od toga”, naglasio je Lončar i dodao da je svaki kafić, restoran, bioskop... odgovoran za sebe, te da oni treba da puste ljude unutra ukoliko su vakcinisani ili imaju negativni antigenski ili pi-si-ar test.
Lončar je danas posetio kliniku „Tiršova” u kojoj su prethodnih nekoliko dana obavljene tri operacije dece sa urođenim srčanim manama, a uz pomoć jednog od vodećih stručnjaka iz Londona, dr Martin Kostolnijem.
    </div>
    <div id="vreme">
U Srbiji sutra oblačno, ponegde kiša, na planinama sneg
U Srbiji će sutra biti umereno do potpuno oblačno vreme, mestimično sa kišom ili pljuskom, na planinama sa susnežicom i snegom, saopštio je Republički hidrometeorološki zavod (RHMZ), a prenosi Beta.
Ujutru će na severu zemlje ponegde biti magle i slabog prizemnog mraza.
Duvaće slab i umeren vetar. Jutarnja temperatura biće od nula do sedam, najviša od sedam do 12 stepeni.
U Beogradu će sutra biti umereno do potpuno oblačno vreme, povremeno sa kišom ili pljuskom, uz slab vetar. Jutarnja temperatura biće od tri do pet stepeni, najviša oko devet stepeni.
U Srbiji će u subotu biti umereno do potpuno oblačno vreme, na severu suvo, u ostalim krajevima mestimično sa kišom i pljuskovima, na visokim planinama i sa snegom. U nedelju će biti malo toplije vreme, uz prestanak padavina i postepeno razvedravanje. U ponedeljak se očekuje promenljivo oblačno vreme sa dužim sunčanim intervalima. Od utorka do petka biće pretežno sunčano vreme, ujutru mestimično sa maglom, tokom dana toplije, sa temperaturom od 16 do 23 stepena.
Biometeorološka prognoza za petak, 15. oktobar:
Meteorološke prilike biće relativno nepovoljne za većinu hroničnih bolesnika, a oprez se savetuje astmatičarima i osobama sa povišenim krvnim pritiskom. Moguće meteoropatske reakcije su reumatski bolovi i neraspoloženje.
    </div>
    <div id="zdravlje">
Rezerve krvi i dalje na minimumu, Institut ponovo apeluje
Institut za transfuziju krvi saopštio je danas da su rezerve svih krvnih grupa i dalje na minimumu, broj planiranih akcija na terenu smanjen, a odziv građana manji nego što je neophodno da bi se zbrinuli svi bolesni i povređeni kojima je krv jedini lek.
Zato iz Instituta ponovo pozivaju sve sugrađane da, ukoliko su zdravi i imaju od 18 do 65 godina, da daju krv.
Priliku za to imaće u nedelju na Kalemegdanu, kod Beo zoo vrta, gde će biti organizovana akcija dobrovoljnog davanja.
Transfuziološki autobus Instituta će u nedelju, 17. oktobra, od 11 do 16 sati biti parkiran kod Vrta dobre nade, a svaki davalac krvi dobiće ulaznicu za obilazak vrta, kao mali znak pažnje, javlja Tanjug.

Lekari koji su protiv vakcine idu na Sud časti LKS
Kada neki lekar kaže pacijentu da ne treba da se vakciniše, Lekarska komora Srbije će pokrenuti proces i prijavu za ugrožavanje zdravlja i života ljudi, izjavio je danas ministar zdravlja Zlatibor Lončar.
On je rekao da će u tom slučaju lekar ići na Sud časti pri Lekarskoj komori Srbije i da to znači da će onda „verovatno izgubiti licencu”.
„To je odluka struke, a članovi Lekarske komore Srbije su svi lekari u Srbiji. Podržavam tu odluku, to je nešto neminovno”, rekao je Lončar novinarima ispred Univerzitetske dečje klinike „Tiršova”, a prenosi Tanjug.

Cilj domaćeg antigenskog testa detekcija više virusa
Domaći antigenski test na koronu, čiji prototip bi prema očekivanjima mogao biti razvijen do kraja godine u laboratorijama Hemijskog fakulteta u Beogradu, u konačnoj fazi treba da bude jači, bolji i da detektuje više virusa nego postojeći takvi testovi.
Kako je za Tanjug rekla prof. Tanja Ćirković Veličković sa Katedre za biohemiju, prvi cilj je da se kompletira prototip testa bez komponenti iz uvoza.
„Predložili smo i imamo naučne ideje kojima bismo mogli da podignemo osetljivost antigenskog testa. Osnovna razlika je da će njegove komponente biti domaće proizvodnje, i proteini i drugi reagensi”, navela je Ćirković Veličković.
Ona je rekla da se u narednoj fazi, sledeće godine, želi unaprediti detekcija, tako da taj signal bude jači i bolji, odnosno da reaguje na niže koncentracije virusa nego postojeći antigenski testovi.
Navela je da je antigenski test jeftiniji i da se brže proizvodi od pi-si-ar testa, te da nije neophodno da se izvodi u specijalizovanoj laboratoriji koja ima određeni tip opreme.
„Antigenski test zahteva jednostavniju opremu i kadar ne mora da bude visoko obučen, tako da je u mnogim fazama jednostavniji za rad, a samim tim i jeftiniji”, dodala je profesorka Hemijskog fakulteta.
U projekat je uključeno 13 istraživača, među kojima je devetoro doktora nauka, a razvijanje prototipa pomažu i kolege sa Poljoprivrednog fakulteta.
Ćirković Veličković kaže da je u radu na tom projektu mnogo prepreka, jer je oprema na Hemijskom fakultetu namenjena istraživanjima, a ne proizvodnji.
Osim toga, u prvoj fazi istraživači su morali da proizvedu protein na velikoj skali, što, dodaje, zahteva mnogo rada za male količine proteina, zbog nedostajuće opreme.
Kako je rekla, problemi se javljaju i pri nabavci reagenasa.
„Za svaku nabavku moramo da raspisujemo tender, sačekamo tri meseca da se tender završi i nakon toga čekamo da se potpiše ugovor i stigne materijal. Ključni reagens nemamo u dovoljnoj količini. To nas čini nekompetitivnim na svetskom naučnom tržištu”, rekla je Ćirković Veličković.
Jedan od istraživača, Vesna Jovanović kaže da je njen zadatak da se sintetiše dati protein i dodaje da se sinteza odvija u ćelijama Ešerihije koli, izazivača infekcija urinarnog trakta.
„Iskoristili smo mogućnost da bakterija može da napravi protein po želji. Umnožili smo bakteriju u velikim količinama i ona je pored svojih proteina, sintetisala i naš željeni protein i sada imamo smešu od 1.500 proteina”, pojasnila je Jovanović.
 
Kako kaže, iz te smeše proteina treba da se izoluje željeni protein čistoće više od 90 odsto.
„To zahteva više koraka, od oslobađanja proteina iz ćelije, pa dalje kroz korišćenje različitih tehnika do koraka da se dobije čist protein koji može kasnije da se koristi za imunizaciju životinja”, dodala je Jovanović.
Kaže, ako se ubaci smeša različitih proteina, onda će konkretno miševi da razviju antitela na različite proteine, a cilj je da se razviju antitela prema jednom proteinu.
„Zato protein treba da bude što čistiji”, navela je Jovanović.
Deo tima koji se bavio izolovanjem i prečišćavanjem proteina kovida-19, uključio je i Tamaru Vasović, koja je poručila da je cela grupa maksimalno angažovana na projektu.
„Ponavljamo ciklus iz kruga u krug da bismo dobili potrebne količine, a potrebe su za većim količinama, a da imamo veću opremu brže bismo došli do toga”, dodala je Vasović.
Naučni saradnik Maja Krstić Ristivojević ima zadatak da izoluje antigen iz veoma razloženih uzoraka dobijenih iz pacijenata, kao što je npr. urin.
„To je veliki posao za nas koji smo istraživačka laboratorija”, rekla je Krstić Ristivojević i dodala da je neophodno da se sve radi u sterilnim uslovima.
Doktorand prve godine na Hemijskom fakultetu Tamara Vujić zaposlena je u proizvodnji i prečišćavanju proteina, koji se dalje koristi za proizvodnju antitela i samog antigenskog testa.
„Ovo je dobro iskustvo za mene, zato što sam dosta naučila i korisno je, jer je konkretno primenjivo. Zahteva dosta rada i organizacije”, poručila je Vujić.
Test za antitela već proizvodi Institut za primenu nuklearne energije (INEP), ali sa proteinima koje nabavlja iz inostranstva, a budući test biće baziran na proteinima koji su upravo proizvedeni u laboratorijama Hemijskog fakulteta u Beogradu.
Projekat razvijanja prototipa antigenskog testa na Hemijskom fakultetu finansira Fond za nauku (CAPSIDO).

Lončar: Iz minuta u minut raste broj zaražene dece
Zaražene dece ima dosta i taj broj raste iz minuta u minut, poručio je danas ministar zdravlja Zlatibor Lončar i dodao da trenutno nema ni porodice ni škole gde neko dete nije pozitivno na kovid.
Lončar je rekao da deca bolje podnose infekciju i imaju nešto blaže kliničke slike, ali istakao je da su mlađi takođe prenosioci i mogu da prenesu zarazu starijima.
Ministar je, odgovarajući na pitanje novinara, rekao da je najkritičnije u Beogradu, Novom Sadu, Nišu, Kragujevcu, gde, kako kaže, ne padaju brojevi novoobolelih, prenosi Tanjug.
„Računajte da je svuda kritično. Imamo problem na nivou cele Srbije”, rekao je Lončar ispred Univerzitetske dečje klinike „Tiršova”.
Ministar je rekao i da „nema teoretske šanse” da će uskoro neka kovid bolnica izaći iz takvog sistema lečenja.
„Na ivici smo da Zemunsku bolnicu stavimo u kovid sistem, takva je situacija”, istakao je Lončar.
Rekao je i da veliki broj ljudi, koji nisu kovid pozitivni, trpe čekajući da dođu do lekara i dodao da je jedino rešenje u masovnoj vakcinaciji.
Lončar je danas u Tiršovoj razgovarao sa dr Martinom Kostolnijem, svetski poznatim kardiohirurgom iz Londona, koji je prethodnih dana zajedno sa srpskim kolegama, obavio tri operacije u toj zdravstvenoj ustanovi.

U bolnici u Batajnici više nema slobodnih mesta
U kovid bolnici u Batajnici nalazi se više do 830 pacijenata i više nema slobodnih mesta, izjavila je danas direktorka te zdravstvene ustanove Tatjana Adžić Vukičević i istakla da više od 95 odsto pacijenata nije vakcinisano.
Ona je dodala da su otvorene dodatne jedinice poluintenzivne i intenzivne nege u ovoj bolnici.
„Slobodnih mesta imamo samo onoliko koliko otpustimo bolesnika, za 15 minuta budu popunjena sva mesta koja oglasimo na grupi”, rekla je Adžić Vukičević za RTS, a prenosi Tanjug.
Ukazala je da je u bolnicu tokom prethodnog dana i noći primiljeno 80 ljudi, a za prethodnih sedam dana 485 ljudi.
„Pola bolnice su novi pacijenti za samo sedam dana”, rekla je lekarka.
Ona je istakla da više od 95 odsto pacijenata nije vakcinisano, a preostalih pet je vakcinisano sa jednom ili dve doze.
„Najčešće su to vakcine koje su bile u februaru i martu i gde je trebalo u septembru i oktobru da prime treću dozu, a u međuvremenu su se razboleli”, naglašava Adžić Vukičević.
Ukazala je i da se troše enormno velike količine kiseonika i ocenila da je to dokaz da se klinička slika obolelih u ovom talasu razlikuje od svih prethodnih.
„Praktično svako ko uđe u bolnicu zahteva kiseonik, to je najmanje 9-10 litara ili 12-15 litara, a imamo bolesnike i na 50-60 litara. To je ogromna potrošnja i opterećenje čitavog sistema”, navela je lekarka.
Istakla je i da su među hospitalizovanima 21-godišnja devojka, koja je noćas primljena, kao i 26-godišnji mladić iz Gornjeg Milanovca i 22-godišnji mladić iz Beograda, dok najstariji pacijent ima 91 godinu.
„Prisutni su bolesnici svih starosnih dobi, podjednako je zastupljen ženski i muški pol. Pre mesec dana imali smo veću zastupljenost muškaraca nego žena i ono što je primetno poslednjih mesec dana je povećanje broja prijema jako starih ljudi - gerijatrijske populacije od 1929. do 1939. godišta”, dodaje ona.
Adžić Vukičević apelovala je na građane da se vakcinišu, ocenivši da ćemo u suprotnom biti u „užasno velikom problemu”.
„Po troje, četvoro članova jedne porodice leži u ovom momentu zajedno u sobi”,

Učenici ne veruju vakcinama
Ovo nije bilo ubeđivanje, nego konstruktivan razgovor i verujem da će rezultati pozitivno uticati na razmišljanje ove dece, izjavio je gradonačelnik Beograda Zoran Radojičić nakon tribine o vakcinaciji koja je održana u Domu učenika srednjih škola „Milutin Milanković” u Beogradu.
O bolesti izazvanoj virusom SARS kovid 2 i neophodnosti vakcinisanja sa četrdesetak srednjoškolaca razgovarali su još epidemiolog Predrag Kon i imunolog Srđa Janković.
Jednoglasan stav svih učenika bio je da ne veruju u vakcine i da ne žele da se vakcinišu, ali istovremeno niko od njih nije mogao da navede nekoga ko je imao problema zbog toga što se vakcinisao.
„Meni je najupečatljivija scena da je većina digla ruke na moje pitanje da li znaju nekog ko se razboleo i imao tešku kliničku sliku, a kada sam ih pitao da li znaju nekog iz okruženja da je imao bilo kakvu komplikaciju posle vakcinacije da niko nije digao ruku”, rekao je gradonačelnik Radojičić, prenosi Tanjug.
Ocenio je kako to odslikava stanje celokupne situacije u vezi s ovom temama i dodao kako su se sva trojica trudila da iznose činjenice i argumente na sva postavljena pitanja.
„Ovo nije bilo ubeđivanje, nego konstruktivan razgovor i verujem da će rezultati pozitivno uticati na razmišljanje ove dece. Ja duboko verujem da pandemija neće proći preko noći, da ćemo neke vidove ovog tipa imati i naredne godine i verujem da je važno da imamo ovakav vid komunikacije da bismo došli do najboljih rešenja”, rekao je gradonačelnik Beograda.
Dodao je da je ranije verovatno strah bio razlog zašto se ljudi nisu vakcinisali, a da je sada to pasivnost prema sopstvenom životu.
„Na ovaj način kada se otvori diskusija i argumentacija o stvarima za i protiv verujem da će se veći broj ljudi odlučiti da se vakciniše”, smatra Radoičić.
Primetio je da su srednjoškolci želeli da razgovaraju o vakcinaciji i da čuju argumente i dodao da je našem društvu potrebna komunikacija.
„Važno je da razgovaramo otvoreno i s argumentacijom. Ova deca postavljaju važna pitanja, ona razmišljaju, žele da dođu do odgovora i to je važno”, zaključio je Radojičić.
Epidemiolog Predrag Kon je rekao je kako je njegov glavni utisak s tribine da je propuštena prilika za edukaciju mladih koja je trebalo da se sprovodi u školi i da se to jasno vidi u otporu vakcinisanju.


Predrag Kon (foto Tanjug)


„Tribine su neophodne, jer nemamo drugi način da pristupimo ovim mladim ljudima. Mi nemamo vremena da sprovodimo edukacije, jer se to radi u školama. Što se tiče shvatanja važnosti vakcinacije, mislim da ljudi uopšte nisu svesni o čemu mi pričamo. Mora sve da im se prinese, da im se objasni kakav je život bez vakcina, jer da smo vakcinisani vratili bismo se sad normalnom životu”, rekao je Kon.
Ocenio je da je rezolutan stav protiv vakcinisanja srednjoškolaca posledica onoga što slušaju u svom neposrednom okruženju i kod kuće.
„Imao sam utisak da vrlo pažljivo prate. Koliko će to imati uticaja na njihovo razmišljanje ne mogu sad da kažem. Ne verujem da će iko večeras promeniti mišljenje, ali sam ubeđen da će razmišljati, jer su činjenice potpuno nesporne”, naveo je Kon.
Imunolog Srđa Janković priznaje da je iznenađen čvrstim stavom omladine protiv vakcinacije, iako nije očekivao „ružičastu sliku”.
„Naravno, to je njihova odluka, ali stav koji vakcine smatra opasnijim od zaraznih bolesti od kojih nas vakcine štite naopačke je okrenut u odnosu na realnost. I iznenadila me je čvrstina tog stava. Mi nismo došli da ubeđujemo, nego da razgovaramo i trudili smo se da odgovorimo na sva pitanja”, rekao je Janković.
Ocenio je da jedna tribina nije dovoljna zato što je to bio stav grupe koji teško jedan razgovor može da promeni.
„Međutim što više razgovaramo to više možemo u prvi plan da stavljamo činjenice, a da naša ubeđenja koja nisu zasnovana na činjenicama počnu polako da se premeštaju u drugi plan. Jedan razgovor nije dovoljan, ali malo po malo mislim da može mnogo toga da se promeni”, ocenio je Janković.
    </div>
    <div id="vreme">
Danas u većem delu Srbije oblačno, hladno i uglavnom suvo
Iznad većeg dela Srbije danas će biti promenljivo oblačno, hladno i uglavnom suvo.
Na severu i zapadu ponegde je moguć slab prizemni mraz. Na jugu i istoku zemlje oblačno, mestimično sa kišom, na visokim planinama sa snegom.
Vetar slab i umeren, u brdsko-planinskim predelima povremeno jak, severni i severozapadni. Jutarnja temperatura  do 7 stepeni, najviša dnevna od 6 do 12 stepeni, saopštio je Republički hidrometeorološki zavod.
I u Beogradu promenljivo oblačno sa dužim periodima sunčanog vremena, hladno i uglavnom suvo, prenosi Tanjug.
Vetar slab, severni i severozapadni. Jutarnja temperatura od 2 do 4, najviša dnevna oko 10 stepeni.
Do kraja sedmice iznad većeg dela promenljivo oblačno i suvo sa periodima sunčanog vremena, a na jugu i istoku zemlje će se do subote zadržati pretežno oblačno, mestimično sa kišom.
Od ponedeljka pretežno sunčano i toplije, sa temperaturom oko proseka za ovaj period godine, od 17 do 22 stepena.
    </div>
    <div id="politika">
Skupština izabrala 10 od 17 kandidata za sudije
Poslanici Skupštine Srbije izabrali su večeras deset od 17 predloženih sudija koji se prvi put biraju na tu funkciju.
Nisu izabrani kandidati za sudije koje su osporili poslanici SNS Dejan Kesar i Uglješa Mrdić, pa tako Skupština nije izabrala Jelenu Srdanović za sudiju Osnovnog suda u Loznici, Svetlanu Jović za sudiju Osnovnog suda u Majdanpeku, Minu Borotu Ristić za sudiju Prekršajnog suda u Beogradu, Milijanu Jovnaš za sudiju Prekršajnog suda u Zaječaru i Natašu Rubežić za sudiju Prekršajnog suda u Kraljevu, prenosi Tanjug.
Ti su kandidati osporeni, jer, kako je rekao Kesar, ne ispunjavaju osnovne bezbednosne kriterijume.
Uglješa Mrdić je osporio Ninu Atanacković Sulomar koja je predložena za sudiju Osnovnog suda u Senti, kao i Milanu Petrović, kandidatkinju za sudiju Prekršajnog suda u Bačkoj Palanci.
Ostale kandidate za sudije koje je predložio Visoki savet sudstva, njih deset, parlament je izabrao na tu funkciju.

Britanska ambasada podržala policijsku akciju Prištine
PRIŠTINA - Ambasada Velike Britanije u Prištini saopštila je danas da podržava vladu privremenih prištinskih institucija u „očuvanju vladavine prava na celom Kosovu”.
Ambasada je na Tviteru ocenila da je „delovanje protiv organizovanog kriminala u interesu svih građana Kosova”.
„Napori da se ova akcija opstruiše nasiljem, kao i upotreba zapaljive retorike samo pomaže onima koji žele da stvore podele među zajednicama na Kosovu”, navedeno je u objavi.
Ambasada je izrazila zabrinutost zbog izveštaja o zastrašivanju novinara koji pokušavaju da rade svoj posao i izveštavaju o činjenicama na terenu.
„Novinari imaju pravo da rade u sigurnom okruženju, a oni koji to ugrožavaju treba da odgovaraju”, stoji u saopštenju, prenosi Tanjug.

Kurti: Akcija policije bila je multietnička
SKOPLjE - Premijer privremenih institucija u Prištini Aljbin Kurti izjavio je danas da je jučerašnja akcija Kosovske policije na severu Pokrajine bila multietnička, kao i da kriminalci, Srbi i Albanci kriminalci sarađuju.
On je na marginama Ekonomskog samita u Skoplju rekao da je akcija policije organizovana u četiri opštine, u kojima različite vrste kriminalaca Albanci i Srbi sarađuju, prenosi makedonski portal Telma.
„Sudija i tužilac koji su naredili akciju su Srbi. Mnogi policajci su Srbi, a povređeni policajci su Albanci. Nije dobro naglašavati ili politizovati našu borbu protiv korupcije. Svi moramo da sarađujemo na Zapadnom Balkanu protiv organizovanog kriminala koji je mnogo integrisaniji”, rekao je Kurti, prenosi Tanjug.

Brisel upozorava Prištinu: Jednostrane akcije su štetne
BRISEL - Portparol EU Peter Stano kaže da kontekst onoga što se juče dešavalo na severu Kosova nije povezan samo sa borbom protiv korupcije, kriminala i šverca, već je deo šire slike odnosa između Beograda i Prištine, gde su se, navodi, jednostrane i neekoordinisane akcije već pokazale kao izuzetno štetne i u suprotnosti sa onim što EU radi na normalizaciji odnosa dve strane.
„Ako jedna strana odluči da nešto uradi na tako specifičnoj teritoriji kao što je sever Kosova i iako nema odgovarajućih dogovora koji mogu da spreče vlasti da sprovode takve akcije, uobičajna praksa je da se blisko koordiniše sa međunarodnom zajednicom, sa KFOR-om, ali i da se obaveste ljudi kako ne bi bili iznenađeni i reagovali na način na koji su juče reagovali”, poručio je Stano.
Kosovski mediji u Briselu pitali su portparola EU da objasni jučerašnju poruku visokog predstavnika, Žosepa Borelja, kojom je pozvao na momentalni prekid jučerašnjih akcija policije na severu KiM, koje je Borelj okarakterisao kao „jednostrane i nekooridnisane”, uz pitanje „zašto i sa kim kosovska policija mora da se koordiniše” oko borbe protiv šverca.
„Svi znamo da postoji širi značaj onoga što se juče dešavalo na Kosovu i reakcija šefa diplomatije se ne može svesti samo na borbu protiv šverca i kriminala, već na širi simptomatični kontekst koji se ponavlja na ovoj teritoriji Kosova, a to je deo šireg konteksta onoga što Srbija i Kosovo rade u naporima da konačno dođu do zajednički prihvatljivog rešenja za normalizaciju odnosa”, odgovorio je Stano.
On podseća da je EU slala iste poruke i nekoliko dana ranije kada je bilo problema oko prelaza na severu KiM i podvlači da se svi jednostrani potezi moraju izbeći kako ne bi dolivali „ulje na vatru” kad je reč o potencijalnim konfrontacijama i tenzijama između Beograda i Prištine.
„Takvi potezi su u suprotnosti onome što mi svi pokušavamo da uradimo, a to je da osiguramo da se problemi kako na severu Kosova, tako i druga pitanja između Srbije i Kosova, rešavaju na koordinisan način u okviru platforme dijaloga kome posreduje EU”, rekao je Stano.
Na opasku albanskih novinara da se jučerašnja poruka EU „značajno razlikuje” od poruke NATO koji konstatuje da je kosovska policija juče radila na „sprovođenu vladavine prava”, Stano poručuje da niko Briselu nije postavio pitanje u vezi sa izjavom Borelja, prenosi Tanjug
Peter Stano zaključuje da sve što se juče, ali i prethodnih nedelja dešavalo na severu KiM, samo naglašava potrebu da se nastavi i brzo napreduje u dijalogu Beograda i Prištine.

Vučić: Znam šta nam je činiti, zaštitićemo naš narod
PANČEVO - Predsednik Srbije Aleksandar Vučić izjavio je danas da „zna šta nam je činiti”, ukoliko kosovski Albanci ponovo upadnu na sever Kosova i uznemiravaju srpski narod i dodao da se nada da nikada nećemo imati priliku da vidimo na koji će način to uraditi.
Vučić je nakon obilaska fabrike i razvojnog centra kompanije „Brose” u Pančevu rekao, odgovarajući na pitanje novinara kako će zaštititi Srbe na KIM, da oni mogu da probaju sve što mogu protiv Srba pa će videti šta će se desiti.
„Srbi su me razumeli. Nisam to rekao pod emocionalnim pritiskom. Kada shvatite da ste saterani kao zemlja u ćošak ostaje vam da se predate ili borite. Predaja nije opcija, a neki drugi naka vide da li će da opravdavaju divljanje Albanaca na severu. Ja znam šta je nama činiti, zaštitićemo naš narod. Tačka. Kako, nadam se da nikada nećete morati da vidite”, rekao je Vučić.
On je podsetio novinarku, koja je postavljajući pitanje o tome kako će zaštititi Srbe apostrofirala navodnu obavezu Srbije po Briselskom sporazumu, rekao da je pitanje postavljeno bez znanja sta piše u Briselskom sporazumu.
„To nema veze sa tim sporazumom” rekao on i objasnio da postoji jedino aneks sa NATO-om u vezi dolaska oklopnih vozila na sever.
„Oni (Kosovo) nemaju pravo da imaju svoju vojsku, a to što izmišljaju Kosovske bezbednosne snage uz pomoć stranaca to je drugo. Jasno je da nemaju pravo da dolaze na sever bez saglasnosti četiri gradonačelnika i Kfor-a. Ovo je 7 ili 8 upad ne bi li prikazali silu”, rekao je Vučić i dodao da je to kršenje onoga što je NATO potpisao i samog duha dijaloga.
„Dobijao sam izveštaje šta mediji tajkunski pišu i da su zabrinuti za bezbednost Srba. Imao sam u vidu bezbednost i položaj Srba, ono što sam imao želju da kažem rekao sam i nemam nameru da išta dodam”, rekao je Vučić, prenosi Tanjug.
Na pitanje da li je proverio u kakvim uslovima žive kineski radnici u Srbiji, Vučić je rekao da nije predsednik Kine da bi to proveravao i da je to posao za „naše kineske prijatelje”.

Godfri: Vršimo snažan pritisak na Prištinu
Ambasador SAD u Srbiji Entoni Godfri izjavio je da se veoma pažljivo prati situacija u Severnoj Mitrovici, kao i da vrše snažan pritisak na Prištinu.
„Veoma pažljivo pratimo situaciju u Severnoj Mitrovici. Video sam izjave predsednika Vučića, premijerke Brnabić, Petra Petkovića, u kontaktu sam sa kolegama u Prištini, ambasadorima Kvinte ovde u Beogradu. Budite sigurni da vršimo snažan pritisak na Prištinu i da očekujemo da ljudi preuzmu odgovornost za svoje akcije”, rekao je Godfri preneose beogradski mediji.
Na pitanje da li ih je iznenadila akcija kosovske policije i da li misli da ovakvi potezi sprečavaju bilo kakav napredak u procesu normalizacije odnosa, Godfri je rekao da u ovom trenutku nema dovoljno informacija o poslednjem incidentu.
„Postoje šanse koje treba da se iskoriste da se napreduje. Što se duže odlaže da se tretiraju nerešena pitanja, to će stvari biti gore”, rekao je Godfri, preneo je Tanjug.
 
Srbija i SAD postojani partneri u suočavanju sa zajedničkim izazovima
Američki ambasador u Beogradu Entoni Godfri izjavio je danas da su Srbija i SAD postojani partneri u suočavanju sa zajedničkim izazovima.
Na skupu povodom 140. godišnjice uspostavljanja diplomatskih odnosa Srbije i SAD, Godfri je rekao da „učestalost i sve veća sadržajnost saradnje” govore o snazi odnosa dve zemlje.
Godfri je kazao da duh sporazuma o američkoj vojnoj pomoći Jugoslaviji iz 1951. godine živi i danas, i dodao da se ogleda u raznim vidovima pomoći.
Naveo je da je među zajedničkim ciljevima dve zemlje najvažniji put Srbije do članstva u EU.
„Od 2001. godine dostavili smo Srbiji pomoć od 1,16 milijardi dolara. Američke firme su uložile četiri milijarde dolara i zaposlile oko 20.000 radnika u Srbiji. Nedavno otvoreni tehnološki park kompanije En-Si-Ar (NCR) doprineće otvaranju 5.000 radnih mesta”, rekao je Godfri, a prenosi Beta.
Predsednik Skupštine Srbije Ivica Dačić rekao je da je 14. oktobar 1881. godine, kada su tadašnja Kneževina Srbija i SAD uspostavile diplomatske odnose, „važan datum” u srpskoj nacionalnoj i diplomatskoj istoriji.
Dačić je kazao da su „veliki ljudi” radili na približavanju dve zemlje, poput Nikole Tesle, Mihaila Pupina i Vudroa Vilsona, „znajući da vredi ulagati u srpsko-američko prijateljstvo”.
„U Prvom svetskom ratu zajedno smo stali na stranu slobode, demokratije i pravde. U Drugom svetskom ratu smo ponovo zajedno bili u borbi za slobodu i mir i zajedno smo pobedili. Imali smo i teških trenutaka, nećemo ih zaboraviti, ali ni dozvoliti da prekriju čitav vek savezništva”, naveo je Dačić.
On je rekao da Srbija i SAD nastavljaju saradnju „kao partneri” i dodao da je mnogo oblasti u kojima dve zemlje mogu da sarađuju.
Dačić je kazao da Srbija nijedan državni cilj ne može da ostvari bez saradnje sa Amerikom, kao što ni SAD ne mogu da ostvare nijedan interes u regionu bez Srbije.
Šef Poslaničke grupe prijateljstva sa SAD Dragan Šormaz rekao je da kosovsko pitanje neće moći da bude rešeno bez SAD i dodao da, za razliku od mnogih, on „nema straha” po pitanju američkog angažmana u tom procesu.
Šormaz je kazao da nedavna kriza na severu Kosova, započeta slanjem specijalnih jedinica kosovske policije radi sprovođenja odluke o zameni registarskih tablica, nije rešena dok izaslanik američkog Stejt departmenta za Zapadni Balkan Gabrijel Eskobar nije došao u Brisel, na pregovore Beograda i Prištine.
On je ocenio da činjenica da je u Poslaničkoj grupi prijateljstva sa SAD 121 član Skupštine Srbije, koja ima 250 poslanika, „govori o želji za unapređenjem odnosa” sa tom zemljom.
Poslanik Skupštine Srbije Zoran Dragišić, profesor Fakulteta bezbednosti, rekao je da se Srbija uvek, kada joj je bilo teško, obraćala SAD i tamo uvek „dobijala ruku prijateljstva”.
On je ukazao na veliki značaj vojne pomoći SAD socijalističkoj Jugoslaviji 1951. godine, kada je pretila mogućnost sukoba Jugoslavije sa Sovjetskim Savezom.
„SAD su 1951. uputile najveću vojnu pomoć koju je neka država ikada uputila drugoj. SAD su tada poslale 800 miliona dolara, 600 borbenih aviona, 20.000 različitih vozila”, naveo je Dragišić.

Vučić: Osnažiti saradnju u procesuiranju ratnih zločina
Predsednik Republike Srbije Aleksandar Vučić razgovarao je danas sa ministrom unutrašnjih poslova Aleksandrom Vulinom, državnim sekretarom Ministarstva pravde Bojanom Šćepanović, Republičkim javnim tužiocem Zagorkom Dolovac i Tužiocem za ratne zločine Snežanom Stanojković o međunarodnoj saradnji, a naročito o unapređenju postojeće saradnje sa nadležnim organima Bosne i Hercegovine u procesuiranju ratnih zločina i njihovih izvršilaca na teritorijama naših zemalja.
Kako se navodi u saopštenju, ta saradnja u skladu je sa odredbama sporazuma o regionalnoj saradnji između Republike Srbije i Bosne i Hercegovine, Ugovoru o pravnoj pomoći u krivičnim i građanskim stvarima, kao i o Zakonu o pružanju međunarodne pravne pomoći u krivičnim stvarima baziranom na konvenciji Saveta Evrope o ovoj vrsti međunarodno-pravne saradnje iz 1959. godine.
U skladu sa navedenim, Republički javni tužilac i tužilac za ratne zločine su obavestili učesnike sastanka da je Tužilaštvo za ratne zločine 13. oktobra ove godine podiglo optužnicu protiv Edina Vranja zbog krivičnog dela koje mu se stavlja na teret iz oblasti dela protiv čovečnosti i drugih dobara zaštićenih međunarodnim pravom, te da je, imajući u vidu do sada ostvarenu saradnju sa nadležnim organima Bosne i Hercegovine i potrebu da se ista unapredi, tužilaštvo za ratne zločine podnelo predlog Višem sudu u Beogradu da se dalje postupanje po optužnici ustupi specijalizovanim organima za procesuiranje ratnih zločina Bosne i Hercegovine, prenosi Tanjug.
Jedan od zaključaka sastanka je i neophodnost osnaživanja regionalne saradnje generalnih javnih tužilaštava u okviru koje će i specijalizovani delovi tužilačkog sistema ostvariti uspešnu saradnju.
U tom smislu će se u petak 15. oktobra ove godine u Beogradu održati sastanak između Republičkog javnog tužioca i Tužioca za ratne zločine sa Glavnim tužiocem tužilaštva Bosne i Hercegovine Gordanom Tadić, kako bi se postigao dogovor o preduzimanju koraka radi organizovanja regionalne tužilačke konferencije u skorijem periodu, saopštila je predsednikova Služba za saradnju s medijima.

Na severu Kosova jutros mirno, Sofronijević stabilno
Na severu Kosova je mirno, a tokom noći nije bilo akcija policije niti okupljanja građana, javila je Radio-televizija Srbije (RTS).
Uklonjene su barikade koje su juče postavljene u severnom delu Mitrovice i kod mesta Rudare kod Zvečana, i saobraćaj je normalizovan.
I dalje ima tragova sukoba na ulicama Kosovske Mitrovice, patrona suzavca i šok bombi, čaure ispaljenih metaka, a policija je sinoć uklonila i nekoliko zapaljenih automobila, prenosi Beta.
Nekoliko Srba je povređeno u tim sukobima, među njima najteže Srećko Sofronijević (36) koji je posle operacije u stabilnom stanju.
Sukob je izbio pošto su carinici u pratnji policije ušli u nekoliko trgovinskih objekata, potom su se okupili građani srpske nacionalnosti, a zatim su stigle i specijalne jedinice Rosu.
Kosovska policija prijavila je da je osmoro njenih pripadnika povređeno, kao i da je oštećeno nekoliko vozila.
Policija je saopštila da je osam osoba uhapšeno i da je raspisana poternica za desetak ljudi, među kojima za dvojicom Srba.
Simić: Srbi uplašeni i besni
KOSOVSKA MITROVICA - Potpredsednik Srpske liste Igor Simić izjavio je da je jutros mirno u srpskim sredinama na severu Kosova i Metohije, ali da su Srbi uplašeni i besni i da traže zaštitu države Srbije jer, kako kaže, više ne mogu da predvide šta ih čeka i na kakve je akcije spremna Priština.
Simić je rekao da su tokom jučerašnjeg upada do zuba naoružanih specijalaca Rosu u opštinu Zvečan i severni deo Kosovske Mitrovice najdirektnije bili ugroženi životi Srba koji su, kako kaže, goloruki trpeli otvorenu vatru od strane specijalaca.
'„Ono što se juče dogodilo je neprihvatljivo i nedozvoljeno. Pucalo se po porodičnim kućama u kojima su bile bebe trudnice, majke... Naš narod je uplašen, ali i besan, ovo više ne može da se trpi, ne možemo više ni u najgorim scenarijima da predvidimo šta čeka Srbe na KiM”, rekao je Simić za TV Prva.
Naveo je da su, samo nekoliko dana nakon što su se jedinice Rosu povukle sa Jarinja i Brnjaka i počela primena potpisanog sporazuma, do zuba naoružani specijalci ponovo upali u srpske sredine pod tobožnjim izgovorom da sprovode akciju u „borbi protiv plazma keksa, koka-kole i fante”.
Simić je kazao da se nigde u svetu ne sprovodi inspekcija uz duge cevi i da se nigde demonstranti, kako je Priština predstavila srpski narod, ne razbijaju puščanim mecima.
„Juče nismo videli specijalce sa štitovima kako razbijaju demonstrante, videli smo tone suzavaca, šok bombe i upotrebu vatrenog oružja po golorukom narodu'', kazao je Simić, prenosi Tanjug.
Naglasio je da su Srbi odlučni da ostanu i opstanu na KiM, a da su od predsednika Aleksandra Vučića i drugih državnih struktura tražili samo jedan odgovor: da li će država da stane u zaštitu svog golorukog naroda ili ne.
„Kako god bilo, moramo da nađemo način kako da branimo svoje porodice i kuće, ali u tome očekujemo podršku naše države i svih struktura, jer ovo je neizdrživo”, rekao je Simić.
Dodao je da je jutros mirno na severu KiM, ali da je, kako kaže, tako bilo i juče sve do osam sati, kada su upali specijalci Rosu.
„Ne mogu da kažem da je sve u redu i da li upravo neko iz Prištine šalje specijalce Rosu na goloruk srpski narod. Situacija je mirna, ali tako je bilo i juče dok Rosu nisu upale na sever, tako je bilo i pre 20. septembra dok specijalci nisu došli na Jarinje i Brnjak'', kazao je Simić.
Podvukao je da je, što se tiče srpskog naroda, situacija mirna i da je Srbima mir preko potreban, ali da je, kako kaže, potrebno da i Priština prestane sa jednostranim akcijama i sa slanjem do zuba naoružanih specijalaca koji ''podrivaju mir i izazivaju nestabilnost''.
Elek: Sofronijević stabilno, rano za dugoročnu prognozu
KOSOVSKA MITROVICA- Direktor KBC Kosovska Mitrovica Zlatan Elek izjavio je da je teško povređeni Srećko Sofronijević, koji je upucan tokom akcije kosovske policije na severu KiM, trenutno stabilno i nalazi se i dalje na intenzivnoj nezi, ali da ne može da daje dugoročne prognoze.
Sofronijević je primljen u KBC sa prostrelnom ranom u desnu lopaticu, prelomom dva rebra, a metak je prošao pored vitalnih krvnih sudova na vratu.
Elek je pojasnio da zbog takve kliničke slike ne može da daje dugoročne prognoze, ali da je Sofronijević trenutno dobro.
Direktor KBC je dodao da je još jedan pacijent koji je zbog povreda grudnog koša zbrinut u ovoj ustanovi, nalazi se na odeljenju hirurgije i u stabilnom je stanju, prenosi Tanjug.
Elek je podsetio da je u KBC Kosovska Mitrovica pomoć zatražilo 10 osoba, od kojih su dve hospitalizovane, a osmoro je posle ukazane pomoći na očnom odeljenju zbog povreda gumenim mecima, šok bombama i suzavcem odbilo bolničko lečenje.
Ambasada SAD u Prištini: Vašington zabrinut
PRIŠTINA – Ambasada SAD u Prištini oglasila se povodom jučerašnjih događanja na severu KiM, a portparol ambasade rekao je da je Vašington zabrinut zbog toga što je došlo do protivljenja „pokušaju kosovskih institucija da uspostave red i mir na celom Kosovu”, prenosi Tanjug.
Iz američke ambasade saopšteno je da nasilje, bilo da je usmereno protiv vlasti, medija ili građana, nije prihvatljivo i da ga treba procesuirati.
Ambasada SAD je pozvala na smirivanje situacije, prenela je „Gazeta ekspres”.
Svečlja: Akcija koordinisana sa međunarodnim akterima
PRIŠTINA – Kosovski ministar unutrašnjih poslova Dželjalj Svečlja izjavio je da je za akciju kosovske policije u nekim opštinama na Kosovu postojala koordinacija sa međunarodnim saveznicima.
On je rekao da u operativnim centrima policije postoje međunarodni predstavnici koji im pomažu u obavljanju dužnosti, prenosi Zeri.info.
„Ova akcija je uperena protiv šverca, što je rana koja iscrpljuje finansije namenjene državi Kosovo. Imali smo koordinaciju sa međunarodnim akterima u vezi sa ovom aktivnošću”, rekao je Svečlja na konferenciji za novinare, prenosi Tanjug.
On je dodao i da takvih akcija u borbi protiv šverca ima gotovo svakodnevno, postavljajući pitanje da li kosovska policija uvek treba sa nekim da koordinira.
Svečlja, takođe, tvrdi da su demonstranti u severnom delu Kosovske Mitrovice danas tokom sukoba „protiv policije koristili dugo oružje”, prenosi Ekonomia online.
„S obzirom na ovu situaciju želim da naglasim da smo posvećeni zakonu i redu. Današnja akcija je bila uspešna i završena je hapšenjem nekoliko ljudi, a sprovođena je na celom Kosovu, tako da nikako nije usmerena protiv građana sa severa zemlje. Naše institucije neće tolerisati narušavanje ustavnog poretka, a svi koji krše zakon biće uhapšeni”, naveo je Svečlja.
    </div>
    <div id="vesti">
Oluja i poplave pogodile Atinu i ostrvo Eviju
ATINA – Jaka oluja pogodila je danas Grčku, sa stotinama domova poplavljenih u Atini i evakuacijama na ostrvu Evija gde su ovog leta besneli požari.
Spasioci se spremaju da helikopterima spasavaju ljude zarobljene na krovovima zgrada u poplavljenim i udaljenim oblastima na severozapadnom ostrvu Krf, rekao je ministar za civilnu zaštitu i klimatske promene Hristos Stilijanides.
„Nema sumnje da smo suočeni sa opasnom vremenskom pojavom koja je vrlo ozbiljna u nekim delovima zemlje”, rekao je on.
Na ostrvu Evija najmanje tri oblasti pogođene šumskim požarima u avgustu, su evakuisane. Nekoliko desetina ljudi evakuisano je iz domova na severu ostrva i biće smešteni kod prijatelja ili u hotelima koje su obezbedile regionalne vlasti, prenosi Beta.
Letošnji požari na severnom delu Evije ostavili su tu oblast podložnu bujičnim poplavama.
Oluja je danas pogodila glavni grad Grčke i druge delove južne Grčke izazivajući poremećaje u saobraćaju i zatvaranje puteva.
Vatrogasna služba dobila je više od 300 poziva za ispumpavanje vode iz poplavljenih domova, javile su vlasti.
Desetine vozila ostalo je blokirano na poplavljenim putevima a ljudi u njima su primorani da ih napuste.
Jaka kiša takođe je poremetila javni saobraćaj ali letovi za međunarodni aerodrom u Atini nisu bili pogođeni.
Vlada je objavljivala upozorenja na grčkom i engleskom na mobilnim telefonima u pogođenim oblastima pozivajući ljude da izbegavaju nepotrebno kretanje u oblastima koja mogu biti poplavljena.
Škole u Atini, na Eviji i u regionu u severnoj Grčkoj blizu Soluna će biti zatvorene sutra.
Očekuje se da će se vreme popraviti u subotu.

Za koga radi francuski Tramp
„Francuska još nije rekla svoju poslednju reč”, naziv je knjige koju širom zemlje promoviše Erik Zemur. Nije rekla ni što se izbora novog predsednika tiče, ali do tada na birače utiču nadmudrivanja rivala, pogotovu starih suparnika – desničarke Marin le Pen i aktuelnog predsednika Emanuela Makrona – koje je preko noći zasenio ovaj pisac i novinar.
Birači tek treba da daju svoju poslednju reč, ali sad bi se reklo da simpatišu Zemura, koji postaje popularan neviđenom brzinom. Sveže ankete kažu da podrška Le Penovoj strmoglavo pada, dok zvezda desnice postaje alžirski Jevrejin koji se ostrvio na migrante. Ispada da ozbiljno parira i Emanuelu Makronu, koji ne želi da se iseli iz palate.
Zemur je politički novinar, esejista, pisac i televizijski analitičar. Rečju – popularan, pogotovu jer pitanje imigracija postavlja u sam centar života Francuske. To radi i Le Penova, ali čak ni ona ne može da u izjavama parira ultranacionalisti koji je u nekoliko navrata sudski kažnjen zbog rasističkog govora mržnje. Radikalniji, i u anketama je iznad Le Penove.
Nikada neki tamošnji kandidat nije doživeo takav skok popularnosti za tako kratak vremenski period, izuzev lane Makrona, koji se pojavio „niotkuda” i osvojio birače, ali ne tako brzo i u stilu koji preferira Zemur.
Trenutno raspoloženje građana kaže da će on eliminisati Le Penovu u prvom krugu i da će ući u ring s Makronom u poslednjem krugu. Međutim, kako stvari sada stoje, predsednik će ga ipak „nokautirati”. Ovo je zanimljiv obrt, jer je donedavno raspoloženje birača bilo u korist Le Penove u odnosu na aktuelnog šefa vlade. To nameće pitanje – za koga zapravo radi popularni provokator.
Do izbora ima još pola godine, pa se situacija može i preokrenuti, jer će desničarka sigurno uzvratiti udarac. Ali sada se može reći da je Zamur brzo „eliminisao” Le Penovu u korist Makrona, prigrabivši slavu.
Zemur promoviše pomenutu knjigu, koja slovi kao njegova politička izborna platforma. Formalno nije objavio kandidaturu, ali radi punom parom. Napustio je poziciju u debatnoj emisiji u udarnom terminu, daje iscrpne intervjue u poslednjih mesec dana. Kao mantru ponavlja da Francuska klizi ka građanskom ratu dok „bele Evropljane” zamenjuju migranti. U knjigama bije bitke između hrišćanske tradicije i muslimanskih pridošlica, koje naziva „kolonizatorima”. Piše o nestajanju Francuske pretvaranjem u „islamsku republiku”.
Politikolozi su podeljeni u pogledu njegove uloge. Jedni veruju da je on zapravo Makronov kec u rukavu. Drugi ga smatraju stvarnom pretnjom. Prognoziraju da, ako prođe prvi izborni krug, ima daleko veće šanse da, kao opasniji, ali ugledniji desničar, zaista smeni Makrona.
Ali postavlja se pitanje šta Zemur, osim brutalnih i zapaljivih stavova, ima zaista da ponudi? Koja su rešenja nove zvezde francuske desnice?
To su nedostaci koji mu, kako se veruje, neće obezbediti trijumf na predsedničkim izborima. To je i ozbiljan argument onih koji tvrde da je ubačen s namerom da Makronu raščisti put. Njegovi stavovi teško da ga mogu uvesti u Jelisejsku palatu, to mu je sigurno jasno. Time se, međutim, ne potire njegova značajna uloga u ovoj kampanji i obezbeđivanju drugog mandata aktuelnom predsedniku. Kontinuirano privlači sebi glasače Marin le Pen.
Makron je, podsetimo, i prvi put s lakoćom i uz pomoć veštog političkog inženjeringa ostavio u prašini republikance i socijaliste koji su decenijama naizmenično davali predsednike. Aferom o navodnom nepotizmu eliminisan je ozbiljan republikanski kandidat Fransoa Fijon. Potukao je i Marin le Pen, koja je tada postigla istorijski uspeh ulaskom u finalni predsednički krug.
Ako i postoji dilema da li radikalni desničar trči za Makrona, nema sumnje da radi za sebe. Čuje se da prodaja njegove nove knjige ide sjajno. On trlja dlanove dok tiraž rekordno skače – čak 130.000 primeraka za pola meseca. Ima li šta lepše nego spojiti posao i zadovoljstvo? Pojavljuje se na televiziji češće nego dok je radio. O novinskim naslovnicama da ne pričamo. Uživa u slavi. Lepo pozira i ne smeta mu što mediji pišu da se kupa s bliskom saradnicom dok uživa u skladnom dugogodišnjem braku pa i na ovom polju parira bivšim francuskim predsednicima, zaključno s Fransoa Olandom i Nikolom Sarkozijem.

Zašto je „Vikiliks” mnogo opasniji od „Pandorinih papira”
Iako se to odavno dalo naslutiti, svet je ipak ostao zapanjen otkrićem da bliskoistočni monarsi, premijeri i šefovi država, pop idoli, sportske zvezde, ruski oligarsi, italijanski mafijaši imaju nešto zajedničko. Sklonost da svoj imetak sklanjaju na sigurna mesta, daleko od večito „gladnih” poreskih očiju.
Otkriće Međunarodnog konzorcijuma za istraživačko novinarstvo (ICIJ) ko je i na koji način prebacivao dolare s jednog računa na drugi po poreskim oazama, ne bi li zaturio trag novcu zapljusnulo je prethodnih dana svet kao lavina. Iako je megaafera „Pandorini papiri” s curenjem 12 miliona dokumenata nadmašila prethodne slučajeve „panamskih” i „rajskih” papira uočljivo je da u tom mozaiku, vrhunski razrađenom „ofšor sistemu”, nedostaju glavni igrači koji poseduju ukupno 500 milijardi dolara.
Upadljivi izostanak američkih milijardera sa vrha „Forbsove” liste – Džefa Bezosa, Ilona Maska, Bila Gejtsa i Vorena Bafeta – britanski „Dejli mejl” je pokušao da objasnio prirodom američkog fiskalnog sistema. Navodno, zbog poreskih olakšica bogatašima koji daju donacije za humanitarne svrhe se ne isplati da posluju preko „ofšor firmi”.
Ipak, da li je to cela istina?
U „Pandorinim papirima” se ne pominju Kajmanska ostrva, koja su omiljeni poreski raj za državljane SAD. I australijski novinar Majkl Vest, osnivač istraživačkog portala „Majkl Vest medija”, pita da li je u moru procurelih podataka neko ipak ostao sakriven: „Gde su američki milijarderi, Volstrit, velika revizorsko-računovodstvena četvorka ’Dilojt’, ’Ernst i Jang’, KPMG i PvC (PwC)?”
Kad su počeli da izlaze na videlo procureli podaci iz „Pandorinih papira” Australijska nacionalna televizija (Ej-Bi-Si) oduševljeno je zaključila „čak i po standardima ICIJ-a ovo je veliko otkriće, kad bi svi dokumenti bili odštampani i složeni bili bi četiri puta viši od Sidnejske kule.
Majkl Vest u svom provokativnom tekstu „’Pandorini papiri’ – najveće curenje dokumenata na svetu ili najveće zataškavanje” smelo tvrdi da će, kao i u prethodnim otkrićima „panamskih” i „rajskih” dokumenata, samo deo biti obelodanjen – tek oko jedan odsto. Ostatak će ostati sakriven u kompjuterima ICIJ-a u Vašingtonu.
Da je to tako potkrepljuje činjenicom da je australijsko izdanje „Gardijana” odlučilo da ne objavi imena visokih ličnosti iz sveta finansija s petog kontinenta. A u „Pandorinim papirima” se nalazi oko 400 imena iz Australije koji su mešetarili po poreskim oazama kao što su Panama, Dubai, Monako, Švajcarska, Kajmanska ostrva i Samoa.
Iz „Majkl Vest medija”, kad je reč o „zataškavanju” pojedinih slučajeva, zatražili su odgovore od Džerarda Rajla, direktora Međunarodnog konzorcijuma za istraživačko novinarstvo. Međutim, odgovori na pitanja nisu dobijeni, a jedno od njih je glasilo: da li je ICIJ dobio poziv za svedočenje od američkih vlasti, na primer od Ministarstva pravosuđa, za ovo neverovatno bogatstvo informacija o korporacijama?
Istraživački novinar Majk Vest konstatuje da curenje dokumenata nameće mnoga pitanja i zbog činjenice da efekat „Pandorinih papira” može biti uništavanje poreskih oaza izvan teritorije SAD, poput ozloglašenih Britanskih devičanskih ostrva, kako bi se bogatstvo svetskih moćnika usmerilo ka omiljenim poreskim utočištima Ruperta Mardoka, kao što je američka savezna država Delaver.
Dok ICIJ iz Vašingtona odbija da objavi sve podatke praveći, po Vestovoj oceni, medijski koreografski cirkus, osnivač „Vikiliksa” nastavlja da „trune” u londonskom zatvoru. Džulijan Asanž, iskreni uzbunjivač, koga su sve australijske vlade pustile niz vodu, suočava se s izručenjem SAD usred najava da je CIA planirala da ga likvidira.
A koja je Asanžova krivica? To što je „Vikiliks” objavio američke ratne zločine, kaže Vest. To je bilo pravo curenje podataka, jer su ti poverljivi dokumenti zaista i objavljeni. Tako da je svako od novinara mogao da kopa po milionima fajlova i pravi svoje priče.
U ruskim medijima već su se pojavile spekulacije da iza ovog curenja podataka o „ofšor sistemu” iz 14 izvora zapravo stoji CIA.
Majkl Vest smatra da će od „Pandorinih papira” najveće koristi imati SAD. Kao što su „Panamski papiri” pomogli u rušenju Paname kao poreskog raja, što je primoralo klijente advokatske firme „Mosak Fonseka”, odakle su procurela dokumenta, da beže u druge jurisdikcije kako bi sakrili svoj novac. Tako će „Pandorini papiri” naterati tajkune i druge svetske političare da usmere svoj novac sa Kipra i Sejšelskih ostrva u Južnu Dakotu, Nevadu ili Delaver, države koje zakonski imaju jednu od najjačih pravnih zaštita na svetu od poreza.
Činjenica da američke vlasti za sada ne uznemiravaju ICIJ zbog svog kolosalnog otkrića, navodi na zaključak da su se na meti medijskih partnera Istraživačkog konzorcijuma novinara ipak našle javne ličnosti i zvaničnici iz „druge lige” . „Prvoligašima” sa Volstrita za sada ne fali ni dlaka s glave.
Bez namere da branimo češkog premijera i način na koji je kupio dvorac „Bigo” na Azurnoj obali, teško se oteti utisku da tajming za plasiranje vesti o bogatstvu Andreja Babiša nije slučajno odabran. Da li je to neko jednim udarcem rešio da usput započne i „rušenje” lidera Višegradske četvorke koji se ne uklapaju u „briselski kalup”?
„Čekao sam da vidim šta će izvući neposredno pred izbore da mi nanesu štetu i da utiču na češke izbore”, poručio je Babiš.
Zato će verovatno morati u opoziciju, a možda i na optuženičku klupu.

Putin: Zapad sankcijama podriva legitimno izabrane vlade
MOSKVA - Ruski predsednik Vladimir Putin veruje da se sankcije protiv članica Evroazijske ekonomske unije (EAUA) koriste ne samo zbog ekonomskih razloga, već kako bi se podrivale legitimno izabrane vlade.
Trogovinski i ekonomski odnosi unutar EAEU sa ostalim zemljama su u porastu, dodao je Putin.
„Takvi rezultati su postignuti uprkos tome što su određene članice EAUA izložene nelegitimnim sankcijama. Nije tajna da se te sankcije koriste ne samo sredstvo za nefer poslovanje, već i kao način da se podrivaju legitimno izabrane vlade, tako što se stvaraju socijalni, ekonomski i politički problemi, ili se otežavaju već postojeći problemi kojih ima u bilo kojoj zemlji”, naveo je Putin, prenosi Tas s.
Evropske zemlje su uvele brojne restriktivne mere protiv Rusije i Belorusije, dodaje ruska novinska agencija.
„Takvi nepovoljni spoljašni uslovi, kako nama deluju, mogu samo da ojačaju saradnju unutar naše unije”, dodao je Putin, preneo je Tanjug.

Gutereš pozdravio obnavljanje dijaloga između Beograda i Prištine
NjUJORK – Generalni sekretar Ujedinjenih nacija Antonio Gutereš je, u najnovijem izveštaju UNMIK-a o situaciji na Kosovu i Metohiji, objavljenom uoči sutrašnje sednice Saveta bezbednosti Ujedinjenih nacija (SBUN), pozdravio obnavljanje dijaloga između Beograda i Prištine, uz posredstvo Evropske unije, prenosi Tanjug.
Izveštaj pokriva aktivnosti UNMIK-a i situaciju na Kosovu od 16. marta do 15. septembra 2021. godine.
U izveštaju objavljenom na veb stranici SBUN-a, Gutereš je pozvao dve strane na konstruktivan angažman i na primenu postojećih sporazuma i sprečavanje zastoja u procesu koji traje već dugi niz godina.
„Takav pristup može dati nadu novoj generaciji za napredak, prevazilaženje prepreka za izgradnju poverenja i pomirenje i stvaranje načina za obnovu ekonomskih mogućnosti i saradnje”, ocenio je Gutereš.
Izrazio je snažnu podršku punom učešću beogradskih i prištinskih vlasti u aktivnostima Radne grupe za nestala lica, poručujući da je neophodno da po strani ostave razlike u procesu rasvetljavanja sudbine nestalih.
Apelovao je na sve institucije da, u saradnji sa organizacijama civilnog društva i lokalnom zajednicom, obezbede pogodno okruženje za bezbedan, dostojanstven i održiv povratak svih interno raseljenih lica i povratnika, i njihovu reintegraciju u kosovsko društvo.
U izveštaju se takođe podseća da je Apelacioni sud u Prištini 24. avgusta potvrdio presudu Osnovnog suda iz decembra 2019. godine, koji je Ivana Todosijevića, poslanika u kosovskoj skupštini, predstavnika Srpske liste i bivšeg ministra lokalne samouprave, osudio na dve godine zatvora zbog „podsticanja na nacionalnu, rasnu, versku ili etničku mržnju” na osnovu njegovog navodnog poricanja masakra iz 1999. godine u selu Račak.
Srpska lista i Beograd osudili su takvu presudu, ističući da je žalbeno veće, koje se sastojalo isključivo od sudija koji su kosovski Albanci, prekršilo odredbe Prvog sporazuma o principima normalizacije odnosa Beograda i Prištine postignutog uz posredstvo EU, potpisanog 19. aprila 2013. godine, a prema kojem je Apelacioni sud dužan da oformi veća u kojima većinu čine sudije koji su kosovski Srbi za sve slučajeve u opštinama sa većinskim srpskim stanovništvom.
Tu tvrdnju je odbacilo Ministarstvo pravde Kosova, koje je, uprkos komentarima portparola Evropske službe za spoljne poslove, insistiralo da nije bilo kršenja.
U izveštaju se podseća i da je 6. jula u Posebnom odeljenju Osnovnog suda u Prištini otpočeo glavni pretres u slučaju Olivera Ivanovića, političara iz redova kosovskih Srba koji je ubijen u Severnoj Mitrovici u januaru 2018. godine.
Tokom postupka, šestorica optuženih su se izjasnili da nisu krivi pod optužbom za teško ubistvo kao deo organizovane kriminalne grupe.
Podseća se i da su se predsednik Srbije Aleksandar Vučić i premijer privremenih prištinskih institucija Aljbin Kurti prvi put sastali 15. juna u Briselu, kada je zvanično obnovljen proces dijaloga na visokom nivou posle devetomesečne pauze.
Nakon toga je 19. jula usledio njihov drugi sastanak u Briselu, pod pokroviteljstvom visokog predstavnika EU za spoljnu politiku Žozepa Borelja i visokog predstavnika EU za dijalog Kosova i Srbije Miroslava Lajčaka, na kojem je zvanični Beograd insistirao na potrebi da Priština ispuni obaveze iz Prvog sporazuma o normalizaciji odnosa radi formiranja Zajednice srpskih opština.
Razgovori na tehničkom nivou održani su u Briselu 7. i 8. septembra, i kako se navodi u izveštaju nisu rezultirali značajnim napretkom, iako su dve strane navodno dogovorile o nekim daljim koracima po pitanju nestalih osoba, kao i novi sastanak u oktobru.

Problemi planete važniji od svemirskog turizma
LONDON – Britanski princ Vilijam poručio je danas da bi rešavanje ekoloških problema planete Zemlje trebalo da bude prioritetnije od svemirskog turizma.
Vojvoda od Kembridža govorio je za Bi-Bi-Si i indirektno kritikovao Džefa Bezosa, Ilona Maska i Ričarda Brensona, koji se proteklih meseci takmiče u razvoju komercijalnih svemirskih letova.
Princ je predložio da se preduzetnici fokusiraju na spasavanje Zemlje, a ne na svemirski turizam, i da bi veliki umovi trebalo da pokušavaju da poprave našu planetu, pre nego što započnu potragu za sledećim mestom gde bi ljudski život bio moguć, prenosi Tanjug.
„Potrebni su nam neki od najvećih svetskih umova da pokušavaju da poprave ovu planetu, a ne da se trude da pronađu sledeće mesto za život”, rekao je Vilijam o svemirskoj trci.
Njegovi komentari dolaze nakon što je u sredu holivudski glumac Vilijam Šatner postao najstariji čovek u svemiru nakon što je odleteo u suborbitalnoj kapsuli „Blu oridžina”, kompanije u posedu najbogatijeg čoveka na svetu Džefa Bezosa, a direktor kompanije „Virdžin” ser Ričard Brenson i Ilon Mask, osnivač „Tesle” i „Spejs-Eksa”, takođe su u trci za razvoj komercijalnih letova u svemir.
Ilon Mask govorio je o misijama na Mars, a Bezos opisao svoj prvi kosmički let u julu kao deo izgradnje puta u svemir na kome bi buduće generacije gradile budućnost.
Vilijam je rekao da je njegov otac, princ Čarls, prošao težak put kada je upozoravao na klimatske promene, kao i da je njegov rad bio inspirisan razgovorima sa njegovim pokojnim ocem, vojvodom od Edinburga, koji je o klimatskim promenama govorio mnogo više i vrlo rano, pre nego što je iko drugi pomislio da je to aktuelna tema.
Vojvoda od Kembridža je dodao i da bi bila apsolutna katastrofa da njegov sin princ Džordž, kao i on sada, na istom mestu priča o spašavanju planete za 30 godina.
Princ je takođe je upozorio na porast „klimatske nervoze” među mlađim generacijama čija je budućnost ugrožena, u razgovoru za Bi-Bi-Si, uoči dodele prve „Ertšot” nagrade (Earthshot Prize) za doprinos ekologiji.
Pet dobitnika nagrade Ertšot, koju su kao deceniju akcije na popravci planete Zemlje, ustanovili Vilijam i njegova žena Kejt Midlton, svake godine od 2021. do 2030. dobiće po milion funti, a imena nagrađenih za ovu godinu biće saopštena na ceremoniji kasnije ovog meseca.
Naziv nagrade je referenca na ambicije SAD u svemiru iz 1960-ih kada je tadašnji predsednik Džon Kenedi obećao da će ljudska noga kročiti na Mesec u roku od jedne decenije.

Le Pen: Ako pobedim, srušiću vetroturbine
PARIZ- Francuska kandidatkinja za predsednika, pripadnica krajnje desnice Mari Le Pen, obećala je da će ako bude izabrana za predsednicu sledeće godine, ukinuti sve subvencije za obnovljivu energiju i srušiti vetroturbine u Francuskoj.
„Vetar i solarna energija nisu obnovljivi, oni su naizmenični. Ako budem izabrana, staviću tačku na svu izgradnju novih vetroparkova i pokrenuću veliki projekat za njihovu demontažu”, navela je Le Pen za RTL radio.
Dodala je da će ukinuti subvencije za vetar i solarnu energiju, koje, prema njenim rečima, iznose šest ili sedam milijardi evra godišnje, što vrši veliki teret na račune za struju potrošača.
Le Pen je obećala da će pružiti snažnu podršku nuklearnoj industriji Francuske, dopuštajući izgradnju nekoliko novih nuklearnih reaktora, finansirajući veliku modernizaciju postojeće flote Francuske i pružajući podršku izgradnji malih modularnih reaktora kako je predložio predsednik Emanuel Makron, prenosi Tanjug.
U „strategiji za francusku ekonomiju 2030” predstavljenu ove nedelje, Makron je predložio milijarde evra podrške za električna vozila, nuklearnu industriju i zeleni vodonik - proizveden nuklearnom energijom - ali je malo pominjao obnovljivu energiju.
Francuska proizvodi oko 75 odsto svoje energije u nuklearnim elektranama, što znači da njena proizvodnja električne energije ima među najnižim emisijama ugljen-dioksida po glavi stanovnika u nekoj od razvijenih ekonomija.
Međutim, daleko zaostaje za Nemačkom i drugim evropskim državama po ulaganju u vetar i solarnu energiju.

Kurc se vratio u poslaničke klupe
BEČ – Lider Narodne partije Austrije (OVP) Sebastijan Kurc vratio se danas u poslaničke klupe, kao šef poslaničkog kluba narodnjaka.
Kurc, koji je prošle nedelje podneo ostavku na mesto kancelara zbog optužbi i istrage u vezi korupcije i mita, položio je zakletvu kao poslanik, prenosi Tanjug.
Zbog povratka Kurca u parlament poslanica Irene Nojman-Hartberger, koja je posle izbora dobila njegov mandat, morala je da se povuče iz skupštine.
Povratak Kurca u poslaničke klupe bio je propraćen velikim prisustvom austrijskih i stranih medija, koliko se retko okupi u parlamentu.

Samoubistva dece u Japanu najveća od kad postoje evidencije
TOKIO- Broj samoubistava među školskom decom u Japanu najveći je za poslednjih više od 40 godina, prema ministarstvu obrazovanja.
Od kako je pandemija kovida 19 prošle godine dovela do zatvaranja škola i poremetila nastavu, prema istraživanju ministarstva obrazovanja, 415 učenika od osnovnog do visokog školskog uzrasta je oduzelo sebi život, prenosi Rojters pozivajući se na japanske medije.
List „Asahi” navodi da je taj broj povećan za skoro 100, u odnosu na prošlu godinu, a najveći je od kada je sa takvom evidencijom započeto 1974. godine, prenosi Tanjug.
Samoubistvo ima dugu istoriju u Japanu kao način da se izbegne sramota ili gubitak časti i stopa ove zemlje odavno je na vrhu Grupe sedam najrazvijenijih država, ali su nacionalni napori uspeli da smanje brojke za otprilike 40 odsto tokom 15 godina, a od 2009. taj broj pada uzastopno 10 godina.
Tokom 2020., međutim, samoubistva su se ponovo povećala, pri čemu je broj žena koje su izvršile samoubistvo porastao zbog emocionalnog i finansijskog stresa izazvanog pandemijom korona virusa, iako je manje muškaraca u tom periodu oduzelo sebi život.
Ministarstvo obrazovanja saopštilo je da je tokom prošle godine rekordan broj od 196.127 učenika bio odsutan od škole 30 ili više dana, a rezultati su pokazali da su promene u školskom i kućnom okruženju usled pandemije imale veliki uticaj na ponašanje dece, preneo je nacionalni japanski servis NHK izjavu zvaničnika ministarstva obrazovanja.

Dozvoljeno mešanje različitih vakcina za buster dozu
VAŠINGTON – U istraživanju američkog Nacionalnog instituta za zdravlje utvrđeno je da je mešanje različitih vakcina protiv kovida-19 koje su trenutno odobrene u SAD bezbedno za odrasle, preneo je Rojters, a javlja Tanjug.
Ovom saopštenju prethodio je izveštaj Agencije za hranu i lekove (FDA) u kojem se navodi da buster doza vakcine kompanije Moderna stvara dodatna antitela kod ljudi koji su primili standardne dve doze najmanje šest meseci ranije, prenosi Vašington post.
Eksperti FDA konstatovali su da buster doza vakcine Moderna povećava nivo antitela, najlakše merljivog barometra ljudskog imuniteta.
Ipak, oni su naglasili da će korisnost buster doze zavisiti od faktora koji su u ovom trenutku nejasni – na primer da li je zaštita od početne vakcinacije značajno opala.

Fon Kramonova pozvala Borelja da kritikuje države u kojima se ne sprovodi vladavina prava
BRISEL- Izvestilac Evropskog parlamenta za Kosovo Viola fon Kramon pozvala je šefa evropske diplomatije Žozepa Borelja da kritikuje države u kojima se, kako je rekla, ne sprovodi vladavina prava a, povodom jučerašnjih događaja na severu KiM, ocenila da bi EU trebalo da podrži „one koji se bore protiv organizovanog kriminala i korupcije”.
Fon Kramon se oglasila na Tviteru nakon što je Borelj apelovao na hitan prekid nasilja na severu KiM i ocenio da su jednostrani i nekoordinisani potezi koji ugrožavaju stabilnost – neprihvatljivi, prenosi Tanjug.
„Molim vas kritikujte države u kojima se ne primenjuje vladavina prava. EU bi trebalo da podrži zemlje koje se bore protiv organizovanog kriminala i korupcije. Državne institucije koje rade svoj posao zaslužuju naše puno poštovanje. Dijalog, koji se vodi uz posredovanje EU, nije o svakodnevnim policijskim operacijama”, napisala je Fon Kramon na Tviteru.
    </div>

  </body>
 </text>
</TEI>