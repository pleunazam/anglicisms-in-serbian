<TEI version="3.3.0" xmlns="http://www.tei-c.org/ns/1.0">
 <teiHeader>
  <fileDesc>
   <titleStmt>
    <title>Politika 2010-1-14</title>
   </titleStmt>
   <publicationStmt>
    <p></p>
   </publicationStmt>
   <sourceDesc>
    <p>https://www.politika.rs/sr/articles/archive/2010/1/14/page:1?url=</p>
   </sourceDesc>
  </fileDesc>
 </teiHeader>
 <text>
  <body>
    <div id="sport">
Bojkotovao sam selektora a ne reprezentaciju
Posle jednog naizgled bezazlenog incidenta početkom 2008. na Farskim Ostrvima, nakom meča pretkvalifikacija za Svetsko prvenstvo u Hrvatskoj, kada se u nameri da zaštiti saigrača Aleksandra Stanojevića zakačio s protivničkim igračima, Jovica Cvetković ga je izbacio iz reprezentacije. Na rehabilitaciju je Rastko Stojković (28) čekao dve godine. U „oktobarskoj” akciji nacionalnog tima nametnuo se novom selektoru Seadu Hasanefendiću koji se uopšte nije dvoumio da li da ga uvrsti na uži spisak za Evropsko prvenstvo u Austriji koje počinje u utorak.
– Iako me dve godine nije bilo u državnom timu nisam ni najmanje razmišljao da li da se odazovem. U međuvremenu je došlo do promene na klupi nacionalnog tima što je momentalno značilo da se svim srcem stavljam na raspolaganje reprezentaciji. Nisam imao želju da radim sa Cvetkovićem tako da pokušaj da me prošle godine vrati u tim kroz olimpijsku selekciju nisam prihvatio. Bivši selektor je jedini razlog mog tadašnjeg bojkota – otklanja na početku sve nedoumice Stojković.
U već pomenutoj akciji krajem prošle godine Stojković je iskoristio svojih pet minuta dobivši u završnim pripremama prednost i u odnosu na godinama neprikosnovenog pivotmena Ratka Nikolića. Kako kaže ne razmišlja na način da je baš on istisnuo iz tima dugogodišnjeg kapitena.
– Pored mene od pivotmena su tu i Toskić i Vilovski tako da je glupo govoriti ko je na čije mesto došao – kaže Stojković koji, ipak, dodaje da mu je veliki podstrek, a nikako breme, to što je selektor javno izjavio da trenutno njega pre vidi u reprezentaciji nego Nikolića – Da bi neko dobio šansu neko mora i da otpadne. Poklopilo se nekako da mojim povratkom u državni tim mesto izgubi Nikolić. To je na neki način potvrda da vredim. Takođe, i obaveza i motiv za dalji rad jer je Nikolić vanserijski igrač i svima je poznato koliko je godinama značio reprezentaciji.
Od početka završnih priprema Stojković je jedan od retkih reprezentativaca koji odiše ogromnim optimizmom kada su u pitanju očekivanja od predstojećeg Evropskog prvenstva. Smelo izjavljuje da osim Francuza ne vidi trenutno bolju selekciju od naše i da bi finale protiv svetskog i olimpijskog prvaka bila prava mera za Srbiju u Austriji.
– U životu se rukovodim filozofijom da prvo moraš da postaviš najviše ciljeve i onda da stremiš da ih ostvariš. Ja uvek idem ovim putem iako je mnogo teži. Mislim da ne smemo da se zadovoljavamo samim učešćem ili nekim osmim mestom. To može da dovede do toga da ne ostvariš ni ono za šta i realno imaš kvalitet – ističe Stojković.
Nije se mnogo zadržavao na priči o protivnicima u grupi (Island, Danska i Austrija). Njegov recept za uspeh je krajnje jednostavan:
– Imamo ogroman kvalitet. Moramo da idemo iz pobede u pobedu i ja se čvrsto nadam da ako bude sve kako bi trebalo eto nas i Francuza u polufinalu – mi s prvog mesta u Prvoj grupi, a oni s čela Druge grupe.
Stojković je na početku ove sezone posle četvorogodišnjeg staža u najjačoj svetskoj ligi – bundesligi prešao u Poljsku, pojačavši redove prvaka ove zemlje Kjecela iz istoimenog grada od nešto više od 200.000 stanovnika. U prvi mah se činilo da je odlaskom iz Nemačke učinio korak unazad u klupskoj karijeri. Međutim, kasnije se pokazalo da je pogodio pravo u centar.
– I meni je delovalo da sam karijeru stavio na rulet. Međutim, ubrzo sam uvideo da je loptica na cilindar pala baš na moj broj. Prezadovoljan sam. Nema finansijskih trzavica, s klupe nas predvodi jedan od trenutno najboljih stručnjaka – legendarni Bogdan Venta, inače i selektor Poljske, a u timu imamo odlične igrače kao što su Danac Knudsen, Poljak Jurašik... I nemački stil igre koji forsira Venta mi u potpunosti odgovara. Isplivao sam na površinu i kao pojedinac. S 43 gola drugi sam strelac Lige šampiona u kojoj smo gotovo sigurno obezbedili plasman u osminu finala, dok sam s 146 golova prvi strelac poljskog šampionata u kojem smo praktično već osvojili titulu. Imamo maksimalan učinak posle 16 kola. Drugoplasirana Visla zaostaje za nama čak 10 bodova. Naravno, sada imam mnogo manje jakih utakmica nego u Nemačkoj ali sve to nadoknadim mečevima u Ligi šampiona – kaže na kraju Stojković kome u Poljskoj društvo prave supruga Marija i sinovi – šestomesečni Stefan i dvogodišnji Aleksandar.
-----------------------------------------------------------
Igrao i za Partizan i za Zvezdu
Ime i prezime: Rastko Stojković
Datum i mesto rođenja: 12. jul 1981, Beograd
Visina, težina: 191 cm, 115 kg
Pozicija: pivotmen
Klubovi: 1998-2000 Partizan, 2000-2005 Crvena zvzeda, 2005-2006 Filingen (Nemačka), 2006-2009 Nordhorn (Nemačka), 2009-Kjecel (Poljska)
Reprezentacija: Srbije, odigrao 27 utakmice i postigao 52 gola
Trofeji: „dupla kruna” u SCG 2004, Kup EHF 2008
-----------------------------------------------------------
Jedan od petorice debitanata
Rastko Stojković će u Austiriji debitovati za reprezentaciju na velikom takmičenju. Sa spiska od 18 igrača koji je selektor Hasanefendić odredio za predstojeće Evropsko prvenstvo debi na velikoj sceni imaće još četvorica reprezentativaca – Dragan Tubić, Petar Nenadić, Ivan Stanković i Uroš Vilovski.
Novo Bojičić
    </div>
    <div id="magazin">
Šljivovica uz osmeh
Drvengrad – Histerija povodom boravka Džonija Depa u Drvengradu, na Trećem Kustendorf filmskom i muzičkom festivalu, ne jenjava. Dobra vest se širi brzo, tako da su na ulaznim vratima Drvengrada više nego uobičajene gužve. Uz pratnju roditelja, mnoga deca iz Užica, Višegrada i sa Zlatibora, ali i iz Beograda, šetaju Mokrom gorom u nadi da će baš tu negde iza ugla ugledati Depa ili Džeka Speroua, kako ga nazivaju mnogi fanovi kojima je omiljen po junaku kojeg je igrao u „Piratima sa kariba”.
Klinci su čekali Depa i ispred vrata „Kapor bara” dok je davao intervju za „Politiku”, želeći da im se potpiše na crtežima i portretima koje su nacrtali samo za njega.
Popularni Dep, uopšte ne odiše aurom jedne od najplaćenijih holivudskih zvezda, koja po filmu, u proseku, zarađuje između 30 i 40 miliona dolara. Vrlo skroman, tih možda i preterano za glumca, ali srdačan i nasmejan, Džoni je šetajući Drvengradom davao autograme, pa čak i zastajao i pozirao dok njegovi fanovi ne naprave onaj pravi snimak koji bi mogli da „okače” na popularni „Fejsbuk” i pohvale se tako svojim prijateljima.
Filmska zvezda doputovala je u Srbiju vrlo iscrpljujućim letom iz Kejptauna, u pratnji asistenta, predstavnika za medije, brata Denija i dva američka, „nezastrašujuća” telohranitelja.
Dep je dočekao Pravoslavnu novu godinu na koncertu austrijskog benda „Global kriner” u bioskopskoj sali centra „Prokleta avlija”, u društvu prijatelja i domaćina Emira Kusturice. Džoni nije krio raspoloženje dobrom svirkom jer je, kao dugogodišnji muzičar, prepoznao kvalitet u izvođenju popularnih svetskih hitova u džez-sving-folk aranžmanima, a pomno je pratio i nastup beogradskog benda „Junit 5” koji u Drvengradu svako večeri izvodi vrlo relaksirajući autorski džez.
Prve festivalske večeri, posle otkrivanja biste sa njegovim likom i otvaranja Kustendorfa, miljenik bioskopskih gledalaca širom sveta uživao je u projekciji do sada neprikazivanih filmova braće Limijer. Više od deset filmskih odsečaka (svaki u trajanju od oko 50 sekundi) ovih utemeljivača filma, snimljeni su pre Drugog svetskog rata, na lokacijama širom sveta, a danas se projektuju digitalno, a neki od njih čak i u tri-de tehnologiji. Projekciju ovih filmova, umesto muzike, vrlo duhovito i edukativno, komentarisao je direktor Kanskog festivala Tjeri Fremo, ukazujući da se u suštini, malo toga promenilo u filmu od njegovih početaka do danas. Pred prepunom salom sa tri-de naočarima, Fremo je objasnio da je u nekim od prikazanih filmova prvi put korišćena trodimenzionalna slika koja je nastala u Francuskoj, a ne u Americi kako se veruje.
Gledajući filmove sa tri-de naočarima preko sopstvenih, za vid, koje su postale zaštitni znak njegovog imidža, Dep je Fremoovu konstataciju pozdravio smehom, rekavši da će sve preneti holivudskim kolegama.
Tokom boravka na Mokroj gori, popularni „pirat sa Kariba” više je voleo da prošeta Drvengradom, maše obožavaocima i druži se sa studentima nego sa slavnim producentima koji su gosti Kustendorf festivala. Dep je uživao u našim specijalitetima, u pršuti i sirevima iz ovih krajeva, kada je trebalo popio bi vino ili šampanjac i nazdravio, a probao je i srpsku rakiju.
Tokom jedne šetnje Drvengradom, praćen saradnicima i telohraniteljima, na pitanje jedne novinarke: „Hej Džoni, da li ste probali rakiju i da li vam se sviđa”, Dep je, uz osmeh, kratko odgovorio: „Šljivovica!”
    </div>
    <div id="zdravlje">
Statini štite od infarkta
Kao što je između krupne i odlučne Helge, mršavice Olive, uvek razumne žene gospodina Kremenka, riđokose Vilme ili Diznijevih dama Mini i Pate teško izabrati idealnu ženu, tako i među statinima, poznatim i popularnim lekovima za snižavanje holesterola, nije lako izabrati onaj koji je idealan.
Ovo je poruka koju lekarima često na svojim predavanjima o lekovima za zaštitu od šloga i infarkta uputi akademik, kardiolog Miodrag Ostojić preko originalnog slajda na kojem su pomenute dame iz stripova i crtanih filmova.
 Kao što svi antibiotici nisu jednaki, tako ni svi statini nisu isti. Statini su lekovi koji snižavaju nivo holesterola i time smanjuju rizik od infarkta ili šloga. Ono što je fluor za zdravlje zuba ili jod za gušavost, to su statini za srce. Čuveni kardiopatolog, Vilijam Roberts rekao je da su statini za srce, ono što je penicilin za streptokoknu anginu. Ovaj lek trebalo bi da uzimaju svi bolesnici koji su već imali infarkt, šlog ili gangrenu udova, koji imaju šećernu bolest i visok rizik za obolevanje od kardiovaskularnih bolesti i tada govorimo o njegovoj primeni u sekundarnoj prevenciji  objasnio je dr Ostojić.
Ovi i ostali lekovi za lečenje bolesti srca i krvnih sudova, nažalost, u Srbiji su u vrhu najpotrebnijih, jer naša zemlja pored Ukrajine i Rusije ima najveći broj umrlih od kardiovaskularnih oboljenja. U Rusiji na 100.000 umire 688 osoba, u Ukrajini 636, a u Srbiji 553 osobe. Klasični faktori rizika su pušenje, nelečeni i nekontrolisani visok krvni pritisak, poremećaj masnoća u krvi, ali i pol: žene tek posle 65 godine u većem procentu postaju ugrožene bolešću srca.
Statini novije generacije, koji su naravno i skuplji, ne samo što snižavaju visok nivo holesterola u krvi, nego imaju i manje neželjenih dejstava i mogu se kombinovati sa velikim grupama lekova, što je važno, jer je najčešće reč o bolesnicima koji dnevno piju ša„ku” raznih tableta.
 Poremećaji lakše prirode mogu da se reše manje snažnim statinom. Važna je i cena leka. Mnogi se nadaju da će fizičkim vežbanjem pravilnom ishranom, jabukovim sirćetom i raznim narodnim lekovima uspeti da snize holesterol. Međutim, treba znati da količina holesterola samo u jednoj petini zavisi od hrane koju smo uneli, a četvrtina je endogene prirode, dakle ne zavisi od hrane i jedino pomaže lek  naglašava dr Ostojić.
Statine na recept, po rečima profesorke dr Miroslave Zamaklar, endokrinologa dobijaju pacijenti sa dijagnozom familijarne hiperholesterolemije i oni koji su imali neki kardiovaskularni do„gađaj” poput infarkta ili šloga. Takvih osoba, po njenoj proceni ima između 45.000 i 50.000. Međutim, doktorka Zamaklar je za Po„litiku” pojasnila da postoji i veliki broj drugih osoba koje imaju poremećaje lipida, masti u krvi, a nemaju porodično opterećenje, pa treba da uzimaju ovaj lek u prevenciji infarkta ili šloga.
    </div>
    <div id="vesti">
Vapaj gladnih radnica
Novi Pazar – Deset radnica u Novom Pazaru, koje već 45 dana štrajkuju glađu, najavile su juče radikalizaciju protesta.
– Ova vrata će do daljeg ostati zatvorena. Više nećemo da zovemo ni hitnu pomoć ni novinare, niti bilo koga iz vlasti – saopštila je predsednica štrajkačkog odbora Jasminka Milutinović, obrativši se novinarima kroz rešetke na vratima prostorije u kojoj ona i njene koleginice štrajkom glađu pokušavaju da ostvare pravo na otpremnine po osnovu socijalnog programa, kakve je dobilo više od 300 radnika tog preduzeća, a koje su jedino njima uskraćene, iako su bile na spisku. Reč je o sumi od 4.000 do 5.000 evra za svaku od njih, a radnice koje štrajkuju glađu tvrde da je taj novac uzeo neko drugi.
Inače, kroz rešetke na istim tim vratima, predsednik Udruženja tekstilnih radnika Zoran Bulatović je polovinom aprila prošle godine novinarima pokazao prst koji je sebi odsekao u znak protesta zbog nepodnošljivo teškog položaja tekstilaca.
– Nikom izvan ovih ovih prostorija neće ništa da fali, nikog ne želimo da ugrozimo. A šta će sa nama da bude znaćemo samo mi ovde. Kažem vam, stideće se i zgroziće se čitava Srbija – rekla je Jasminka i dodala da je ovo primer „kako se država poigrava sa nemoćnima”, odbivši da detaljnije objasni šta su dalje namere štrajkačica.
Podsetimo, iz Ministarstva za rad i socijalnu politiku u decembru je saopšteno da su radnice Trikotaže „Raška“ u pravu, da je novac namenjen njima uzeo neko drugi i da one moraju da budu obeštećene. Oglasilo se i Ministarstvo ekonomije, saopštivši da bi raspodelu sredstava za socijalni program trebalo da ispita budžetska inspekcija, koja do sada to „nije stigla“ da to uradi. Povodom „zalutalih“ otpremnina za deset radnica „Raške”, lane su podnete i krivične prijave protiv troje bivših rukovodilaca tog novopazarskog preduzeća, ali je slučaj zastao negde između policije i tužilaštva.
S. Bakračević
------------------------------------------------------
Sumorni praznici
Radnice Trikotaže „Raška” su tokom mesec i po dana dva puta na po tri dana prekidale gladovanje: prvi put na molbu muftije Muamera Zukorlića, a drugi put na poziv gradonačelnika Novog Pazara Meha Mahmutovića. Ali ni za to vreme nisu izlazile iz prostorija u kojima štrajkuju.
– I novogodišnje i božićne čestitke svoje dece primila sam ovde – kazala nam je Jasminka Milutinović, predsednica štrajkačkog odbora.

Ponoš pomoćnik šefa diplomatije
BEOGRAD – General - potpukovnik u penziji Zdravko Ponoš postavljen je danas na mesto pomoćnika ministra spoljnih poslova, rečeno je Tanjugu u Vladi Srbije.
Vlada Srbije je danas na sednici postavila Ponoša na tu funkciju .
Bivši načelnik Generalštaba Vojske Srbije Ponoš je krajem decembra 2008. godine razrešen te dužnosti, a godinu dana kasnije predsednik Srbije Boris Tadić doneo je ukaz o prestanku njegove profesionalne vojne službe.
----------------------------------------------------
Biografija generala Zdravka Ponoša
Bivši načelnik Generalštaba Vojske Srbije, general - potpukovnik Zdravko Ponoš, koji je penzionisan krajem decembra prošle godine, postavljen je danas na sednici Vlade Srbije za pomoćnika ministra spoljnih poslova.
Ponoš je rođen u Kninu 1962. godine.
Na Vojno-tehničkoj akademiji u Zagrebu stekao je 1986. godine zvanje inženjera elektronike. Postdiplomske studije završio je 1999. na Elektrotehničkom fakultetu u Beogradu, a pet godina kasnije pohađao je i Kraljevski koledž za odbrambene studije u Londonu.
U Vojsci je od 1986. godine. Dve godine je bio komandir u jedinicama za elektronsko izviđanje i protivtenkovska dejstva, a od 1988. do 2002. godine bio je referent za razvoj i opremanje u Generaštabu. U Ženevskom centru za bezbednosnu politiku 2003. godine završio je Kurs evropske bezbednosti, a Kurs za više izvršioce u Maršal centru u Nemačkoj 2005. godine.
U Ministarstvu odbrane SCG bio je načelnik Odeljenja za integraciju u Upravi za međunarodnu vojnu saradnju do 2004., kada je imenovan za načelnika te Uprave.
Od oktobra 2005. bio je zamenik načelnika Generalštaba Vojske Srbije i Crne Gore, a odlukom Kolegijuma VSO 3. juna 2006. godine postavljen je za zastupnika načelnika Generalštaba.
Ponoš je potom u decembru iste godine unapređen u čin general-potpukovnika , a zatim je, odlukom predsednika Srbije, imenovan za načelnika Generalštaba.
Krajem decembra 2008. godine razrešen je dužnosti načelnika Generalštaba Vojske Srbije, nakon što je u javnosti kritikovao rad Ministarstva odbrane.
Krajem decembra prošle godine predsednik Tadić doneo je ukaz o prestanku profesionalne vojne službe Zdravka Ponoša. Ponoš govori engleski, a služi se i ruskim jezikom.
Oženjen je.
    </div>
    <div id="magazin">
Vatikan kritikuje film „Avatar"
VATIKAN – Sveta stolica se oglasila povodom filma „Avatar” koji se sa ogromnim uspehom prikazuje u mnogim zemljama, ističući da to delo predstavlja apologiju paganizma.
Sa dosadašnjom zaradom od preko 1,34 milijarde dolara, „Avatar” je na putu da postane najrentabilniji film u istoriji sedme umetnosti.
Najnovije ostvarenje reditelja Džejmsa Kamerona koje doživljava ogroman uspeh, a koji prate pozitivne, ali i negativne kritike, privuklo je i pažnju Vatikana.
Međutim, kako prenose strani mediji, Rimokatolička crkva nije zauzela baš najpovoljiniji stav prema novom blokbasteru.
„Planeta Pandora na inteligentan način flertuje sa pseudodoktrinama koje ekologiju pretvaraju u veru milenijuma”, izjavio je portparol Vatikana.
Rimokatolička crkva u imaginarnoj planeti Pandori vidi apologiju paganizma i podseća da nikako ne treba mešati prirodu i Boga, pošto priroda nije božanstvo već božije delo.
Vatikan, takođe, žali što u filmu ima malo istinskih osećanja.

Sarkozi za zabranu burki
PARIZ – Francuski predsednik Nikola Sarkozi, koji se izvesno vreme uzdržavao od davanja izjava o potpunom pokrivanju muslimanki na javnim mestima, iskoristio je svoj novogodišnji govor da bi podržao ideju o zabrani burki u Francuskoj.
Da bi izbegao optužbe da raspiruje antimuslimansko raspoloženje u zemlji, on se založio da se o zabrani potpunog porkivanja na javnim mestima raspravlja tek nakon što parlamentarna komisija iznese rezultate svoje šestomesečne istrage, pozivajući parlament da donese jasnu rezulociju protiv burki, za koje je rekao da nisu dobrodošle u zemlji gde postoji jednakost polova.
Tek pošto paralamentarna komisija saopšti svoje preporuke, a izveštaj se očekuje krajem meseca, parlament bi trebalo da usvoji neobavezujuću, ali jasnu rezoluciju u kojoj bi bilo istaknuto da je potpuno pokrivanje žena nespojivo sa francuskim vrednostima, istakao je francuski predsednik.
Sarkozi nije ulazio u detalje o tome kakvu vrstu zakona bi parlament eventualno mogao da donese, ali je insistirao na tome da mu posveti potpunu pažnju.
Komisija koja treba da donese preporuke o tom pitanju formirana je prošlog leta i na njenom čelu se nalazi poslanik iz Komunističke partije Andre Žeren, koji će, kako se očekuje, doneti umereni predlog zakona o zabrani nošenja burki, najverovatnije u poštama, gradskim skupštinama i školama, gde je teško identifikovati majke koje dolaze po decu.
Za razliku od Žerena, Žan-Fransoa Kope, parlamentarni lider desničarske Unije za narodni pokret (UMP), partije kojoj pripada i Sarkozi zalaže se za uvođenje restriktivnog zakona, na osnovu koga bi svako ko se nađe na javnom mestu u Francuskoj, a potpuno je pokriven velom, bio kažnjen sa 750 evra.
U svom govoru, Sarkozi koga kritikuju da je neprijateljski raspoložen prema šest miliona muslimana u Francuskoj, istakao je da njegov stav prema burkama nije motivisan rasističkim pogledima, nego ljubavlju prema principima njegove nacije.
„Potpuno pokrivanje nije dobrodošlo u Francuskoj jer je to suprotno našim vrednostima i protivno ideji o dostojanstvu žena”, rekao je on i upozorio da bi svaki ektremni potez izazvao dalju podeljenost društva, preneo je britanski dnevnik „Gardijan”.
„Nemojmo dozvoliti da protivnicima demokratije, dostojanstva i jednakosti polova damo šansu da nas pobede, što bi dovelo našu državu u veoma tešku situaciju”, istakao je Sarkozi i upozorio da je „najvažnije da se niko ne oseti prokuženim”.
Veruje se da tek oko 2.000 žena u Francuskoj nosi bukre ili nakibe koje u potpunosti pokrivaju lice i telo muslimanki.
Kritičari donošenja zakona o zabrani potpunog pokrivanja na javnim mestima u Francuskoj ističu da bi eventualni zakon došao na udar organizacija za zaštitu ljudskih prava i verskih sloboda, ističu svetske agencije.
Nekoliko gradonačelnika širom Francuske je upozorilo da bi bilo veoma teško sprovesti takav zakon u delo. Drugi strahuju da bi zakon mogao da dovede do toga da žene izbegavaju da izađu napolje i ostaju kod kuće kako bi izbegle da se pojave nepokrivene.
Proteklih nekoliko nedelja mlade, obrazovane žene u drugim, crnim burkama pojavljivale su se u svim francuskim tok šouima i novinama strastveno braneći svoje pravo da mogu da nose štogod požele.
    </div>
    <div id="ekonomija">
Stiglic: Još ćemo čekati kraj krize
BEOGRAD – Američki nobelovac Džozef Stiglic ocenio je da svet sigurno neće izaći iz ekonomske krize u ovoj, niti narednoj godini, kao i da će Srbija još čekati na „bolju ekonomsku budućnost” jer oporavak najmanje od nje zavisi.
„Svet neće izaći iz krize sigurno 2010, pa ni 2011. Možda ne ni do 2012, pa ni 2013. godine”, izjavio je u razgovoru za magazin „Ekonomist” Stiglic, dobitnik Nobelove nagrade za ekonomiju 2001. godine.
„Srbija je mala zemlja i teško će se oporavljati, jer zavisi od izvoza, i zavisi od benefita od evropskih integracija. Ako je ekonomija Evropske unije slaba, veoma je teško da se i Srbija oporavi bez obzira na sve napore unutar države”, ocenio je on.
„Ali, ma koliko zavisila od drugih, Srbija mora raditi sve što može da bi ojačala svoju ekonomiju”, rekao je Stiglic.
Prema njegovim rečima, optimizam koji vlada u svetu biznisa povodom izlaska iz krize ima logično objašnjenje.
„Finansijski sistem ne zavisi samo od ekonomskih faktora. Cene akcije na berzama rastu i to je nesumnjivo. Ali, sve se zasniva na prognozama da je oporavak blizu, na tvrdnjama da se berza stabilizovala. Normalno je da se iz Volstrita priča o rastu ukupne privrede, kad to prodaje akcije”, naveo je Stiglic.
„Ekonomisti sa kojima sam razgovarao i sa kojima se slažem, uglavnom ne misle tako. Naprotiv, oni tvrde da je finansijski sistem u ovom trenutku mnogo krhkiji nego pre krize i rizičan za dugoročnu stabilnost. I jedino pitanje koje bi trebalo postaviti je - kad će sve ovo da se desi ponovo, naglasio je on.
Stiglic je izjavio da je razočaran što trenutak krize nije iskorišćen da se finansijski sistem potpuno reformiše, ističući da su „mere koje su države preduzele da svoje ekonomije vrate sa ivice dobre, ali loše je što su uopšte dozvolile da se do ivice dođe”.
Da bi se sprečio ponovni krah, globalna kriza zahteva globalan odgovor, ukazao je Stiglic, navodeći da postojeće institucije nisu dorasle trenutku koji ih je snašao, a neke su i doprinele da do krize dođe.
    </div>
    <div id="vesti">
Teška noć za policiju i hitnu pomoć
BEOGRAD – Noć u kojoj se proslavila pravoslavna Nova godina bila je izuzetno naporna za pripadnike policije i ekipe Hitne pomoći, jer se od ponoći do tri sata ujutru desilo desetak tuča, nekoliko lakših saobraćajnih nesreća, oko deset ljudi je povređeno, a isto toliko je privedeno.
Najteže je povređen dvadesetjednogodišnji mladić koga je na privatnoj zabavi, u stanu na Voždovcu, u leđa nožem ubo poznanik, javio je Studio B.
Povreda je načinjena u gornjem delu leđa, blizu pluća i smatra se da je opasna po život. Povređeni mladić je izgubio veliku količinu krvi, ali je na vreme vozilom Hitne pomoći prevezen u Urgentni centar gde se nalazi na odeljenju reanimacije.
Policija intenzivno traga za napadačem.
Doček srpske Nove godine obeležio je veći broj incidenata po beogradskim klubovima, nekoliko saobraćajnih nesreća, manji požar a desetak uglavnom mlađih osoba lekarima se javilo zbog povreda zadobijenih nestručnim rukovanjem pirotehničkim sredstvima.
Najmanje šest mlađih muških osoba privedeneo je posle opšte tuče koja se oko jedan sat posle ponoći desila u kafani Korčagin.
U tuči je povređena jedna osoba. Policija koja je na mesto incidenta došla posle par minuta uspela je uz pomoć interventne jedinice da spreči dalji obračun.
Neposredno posle ponoći u klubu „Đurđevdan” u naselju Braće Jerković došlo je do još jedne opšte tuče u kojoj su dve osobe lakše povređene.
Motiv incidenta nije poznat, ali je policija posle više intervencija prekinula proslavu. Mladići koji su lakše povređeni odbili su lekarsku pomoć.
Oko tri sata posle ponoći, na splavu „Blej Voč” na Novom Beogradu, došlo je do još jedne tuče u kojoj je jedna osoba lakše povrđena, a dve su privedene.

Dačić sa žandarmima u Nišu
Niš – Prvi potpredsednik Vlade Srbije i ministar unutrašnjih poslova Ivica Dačić sa najbližim saradnicima posle obilaska Kopnene zone bezbednosti kod Medveđe, preksinoć je dočekao Pravoslavnu novu godinu sa pripadnicima Odreda žandarmerije u Nišu. Poželevši im uspeh u radu, zdravlje i porodičnu sreću, ministar Dačić izrazio je zahvalnost pripadnicima žandarmerije za sveukupno angažovanje:
– Znam da ste uvek maksimalno spremni, da se odričete mnogo toga i da ste često odvojeni od svojih porodica. Ali, i da ste veoma predani svom poslu i zadacima, što je najviše i doprinelo miru i stabilnijoj bezbednosnoj situaciji u ovom delu naše zemlje. Zato čvrsto verujem da ćete i ubuduće na najbolji način izvršavati sve svoje obaveze i još više doprineti mirnijem životu građana Srbije na njenom jugu i jugozapadu.
Uz zdravicu novogodišnje čestitke pripadnicima Odreda žandarmerije u Nišu uputili su pored ministra Dačića i direktor policije Milorad Veljović i komandant žandarmerije Bratislav Dikić.
T. T.
    </div>
    <div id="magazin">
Dočekana srpska Nova godina
BEOGRAD – Nova godina po Julijanskom kalendaru dočekana je u gotovo svim većim gradovima u centralnoj Srbiji i na severu Kosova i Metohije.
U Beogradu, za razliku od prethodnih godina, nije bilo javnih manifestacija, pa ni vatrometa, ali su zato restorani, posebno u Skadarliji, bili puni.
Prema tumačenju protoneimara Spomen hrana Vojislava Milanovića, organizacija dočeka ispred Hrama Svetog Save bi bila neprimerena, jer je Srpska pravoslavna crkva u žalost zbog smrti Patrijarha.
Pravoslavnu Novu godinu obeležvaju Srpska, Ruska, Gruzijska crkva i Sveta Gora.
Dan Obrezanja Gospoda Isusa Hrista slavi se 1. januara po Julijanskom kalendaru, odnosno 14. januara po Gregorijanskom kalendaru, i jedan je od Gospodnjih praznika kojim je objašnjena suština hrišćanske vere i stradanja Hristovog.
Ovim činom, kako kaže Sveto pismo, Isus Hristos preuzeo je na sebe grehe ljudskog roda, a čin obrezanja se smatra znakom očišćenja od praroditeljskog greha.
Prema zapisu vladike Nikolaja Velimirovića, „Hristos je na sebe primio ljudsko telo... i podneo bol za greh određen”.
Na Velikoj sceni Narodnog pozorišta održan je tradicionalni Novogodišnji operski gala koncert, na kome su u trosatnom programu nastupili solisti, orkestar i hor Narodnog pozorišta.
Pod dirigentskom upravom Johanesa Harnajta, Zorice Mitev-Vojnović, Dejana Savića, Ane Zorane Brajović i Đorđa Pavlovića, u režiji Ivane Dragutinović, pred brojnom publikom nastupili su operski biseri, a sam početak pravoslavne Nove godine publika je dočekala uz zvuke „Marša na Drinu” i „Tamo daleko” Stanislava Biničkog.
Zamenik premijera i ministar unutrašnjih poslova Ivica Dačić dočekao je pravoslavnu Novu godinu u Nišu s pripadnicima odreda Žandarmerije, koji su angažovani i na očuvanju mira i stabilnosti u kopnenoj zoni bezbednosti, uz administrativnu liniju sa Kosovom i Metohijom.
On je pripadnicima Žandarmerije poželeo da sve zadatke obavljaju u interesu države i građana, da imaju što manje posla, ali i da ga istovremeno obavljaju uspešno, na dobrobit svih naših građana.
Na minus dva stepena, uz veličanstven desetominutni vatromet i uz pesme i muziku pop i rok grupa Neverne bebe i Vesele osamdesete, Kragujevčani su na trgu „Kod krsta” dočekali Novu godinu po julijanskom kalendaru.
Veliki broj građana „srpsku” novu godinu dočekao je u svojim domovima, a jedan deo u nekim od kafića i restorana, gde je, takođe, organizovan doček pravoslavne 2010. godine.
Više od 2.000 građana Jagodine i Pomoravlja i njihovih gostiju dočekalo je pravoslavnu Novu godinu na gradskom trgu, uz pevačicu Natašu Bekvalac i raskošan vatromet.
Gradonačelnik Dragan Marković Palma je, za srpsku Novu godinu, građanima sela Voljevče i Deonica predao je na upotrebu nove domove kulture, a za odbornike Gradske skupštine, u restornu Kluba „Tigar”, priredio je večeru i doček.
Gosti na dočeku su, među ostalim, bili čelnici svih stranaka koje praticipiraju u lokalnoj vlasti, kao i folk pevači Lepa Lukić, Olja Karleuša i Era Ojdanić.
Nišlije su srpsku Novu godinu dočekale u Svetosavskom parku, uz grupu „Galija”, koja je istovremeno obeležila 30 godina rada.
Svečano je bilo i u kutlurno-turističkom kompleksu Drvengrad, kojim rukovodi filmski reditelj Emir Kusturica, kao i u ugostiteljskim objektima Zlatibora, Tare i Zlatara.
Bogat jučerašnji popodnevni program otvaranja 3. Filmskog i muzičkog festivala „Kustendorfa”, na Mećavniku, u prisustvu slavnog holivudskog glumca Džonija Depa, protegao se sve do ponoći, kada je više stotina gostiju festivala, uz raznovrsan muzički program dočekalo prve časove nove godine.
Meštani zlatiborskog sela Jablanica, u društvu mnogobrojnih turista, prosalavili su dolazak srpske nove godine, uz loženje ostatataka badnja, Božić Batu i neizbezne trubače.
Većina Užičana je dolazak Nove godine proslavila u svojim domovima, uz prigodan televizijski program, dok su se mladi zabavljali u mnogobrojnim kafićima i restoranima, uz raznovrsne muzičke programe.
U Loznici je zbog štednje izostao doček Nove godine po julijanskom kalendaru.
--------------------------------------------------------------------
Kragujevac uz Neverne bebe i Vesele osamdesete
KRAGUJEVAC – Na minus dva stepena, uz veličanstven desetominutni vatromet i uz pesme i muziku pop i rok grupa Neverne bebe i Vesele osamdesete, Kragujevčani su na trgu „Kod krsta” dočekali Novu godinu po julijanskom kalendaru.
Veliki broj građana „srpsku” novu godinu dočekao je u svojim domovima, a jedan deo u nekim od kafića i restorana, gde je, takođe, organizovan doček pravoslavne 2010. godine.
Novogodišnji koncert beogradske i kragujevačke pop grupe počeo je u 22 sata i trajao je do sat iza ponoći i, prema prvim informacijama dežurnih u policiji, protekao je bez narušavanja javnog reda i mira i bez ozbiljnih incidenata.
Ranijom odlukom gradskog veća Kragujevca prva novorođena beba u tom gradu dobiće od gradske uprave novčanu poklon čestitiku u iznosu od 50.000 dinara.
Organizator koncerta za doček pravoslavne nove godine je Dom omladine, a pokrovitelj Skupština grada Kragujevca.
Prošle godine je za doček pravoslavne nove godine, takođe na trgu „Kod Krsta”, Kragujevčane, uz kišu koja je ledila uveseljavao Željko Joksimović.
--------------------------------------------------------------------
Proslavljena srpska Nova godine u RS
BANjALUKA – Veliki broj Banjalučana dočekao je noćas na Trgu Krajina Srpsku novu godinu uz pesmu Miroslava Ilića i svirku krajiških trubača.
Tačno u ponoć ispaljen je veličanstven vatromet, a u Hramu Hrista Spasitelja služen je moleban za novo leto.
Veselo je bilo i u ovdašnjim restoranima, gde su uglavnom mladi uz muziku i pesmu dočekali i pravoslavnu Novu godinu, po Julijanskom kalendaru, koji poštuje Srpska pravoslavna crkva.
Slavilo se i u drugim većim gradovima RS, gde se dočekivala Nova godina po julijanskom kalendaru, u narodu poznata i kao Srpska nova godina, a u crkvenom kalendaru kao Mali Božić.
U Republici Srpskoj je, na osnovu vladinog zaključka, danas neradni dan, tako da neće raditi republički organi i organizacije, lokalne samouprave, javna preduzeća i ustanove.
-------------------------------------------------------------------- 
U Podgorici uz vatromet i trubače
PODGORICA – Nova godina po Julijanskom kalendaru dočekana je u Podgorici pred crkvom Svetog Đorđa velikim vatrometom, uz pesmu i trubače iz Guče.
Moleban je služio mitropolit crnogorsko-primorski Amfilohije, koji je poželo kraj svim neprijatlejstvima među ljudima, svađama i psovkama.
Opozicione prosrpske poltiičke partije u Crnoj Gori ove godine nisu učestvovale u organizaciji dočeka Nove godune po Julijanskom kalendaru iz, kako su saopštili, finansijskih razloga.
    </div>
    <div id="kolumna">
Govore ono što narod želi da čuje
Lista ambicija srpske politike dugo se ne menja. Proces priključenja Evropskoj uniji, kompletiranje saradnje sa Haškim tribunalom, rešavanje pitanja Kosova i Metohije, tri su stavke koje se poslednjih godina najčešće pojavljuju na prednovogodišnjim agendama za rešavanje. Ipak, bilo bi pogrešno istaći samo jednu od njih kao prioritetnu iz jednog prostog razloga: svi problemi na teretu srpske politike samo su simptom nerada srpskih političkih elita na stvaranju optimalne vrednosne klime za njihovo efikasno rešavanje. Vrednosno pozicioniranje ove države je stoga mnogo urgentnije i važnije pitanje od bilo kojeg pojedinačnog političkog zadatka, ma koliko veliki i hitan nam se on u svakodnevnom životu činio. Krucijalno pitanje na početku ove 2010. godine mora biti: kuda Srbija ide, šta Srbija želi? Srbija mora imati viziju društva kome teži čak i ako ta vizija nikada ne postane realnost.
Srpska politička scena je u veoma konfuznom stanju. Populizam Miloševićevog vremena još vlada tom scenom. Skoro sve političke partije više nemaju jasno definisane vrednosti za koje se zalažu. Odjednom, sve stranke svojim programima liče jedna na drugu, govoreći narodu ono što on želi da čuje zarad još jednog uspeha na izborima, a pri tom maskirajući svoje prave političke ideale. Možda se zato narod u Srbiji i boji izbora, jer današnji srpski glasač nikada ne može biti siguran da li se sve ono rečeno u izbornoj kampanji zaista i misli. U tom političkom prestižu definisane vrednosti više ne postoje, a narod je ostavljen da sve više diskutuje o iskrenosti političara, a sve manje o njihovim distinktivnim idejama. Gde je tu Srbija? Šta ćemo sa Srbijom posle te čuvene efemerne pobede na izborima?
Tranzicija, to već svi znamo, proces je transformacije iz jednog političko-ekonomskog sistema u drugi. Ali znamo li u šta se Srbija transformiše? Fokusiranost srpske političke elite na kratkoročna rešenja i njena opsesivna potreba da po svaku cenu pobedi na izborima čini da srpska tranzicija više liči na neplaniranu mutaciju čiji se krajnji produkt još ne zna. Srbija čak još nije odlučila kojem će se globalnom sistemu vrednosti prikloniti. Da li ona ima više zajedničkog sa liberalno-demokratskom evropskom porodicom ili pak preferira svoje istočnoslovenske veze? Zarad političkog i ekonomskog, pa čak i psihološkog zdravlja sopstvenog društva Srbija se mora opredeliti i definisati svoje vrednosti. I ne može uvek biti vrednosno ambivalentna.
Vrednosno ,,sedenje na dve stolice” u skorašnjoj srpskoj spoljnoj politici pretvorilo se čak u taktički potez. Latentna pretnja da će Srbija pobeći u zagrljaj ,,majke Rusije” ako joj Evropa ne ispuni želje, stalno tinja u mislima činovnika EU. Štap koji se vitla prema Srbiji je sve tanji i kraći, a šargarepa veća. Pitanje je, ipak, koliko će ova dobra volja EU potrajati. Nasleđe Srbije je teško i sumorno ali se njime sve manje bavimo, nikad ne priznajući svoje greške, sve pitajući se zašto Srbija danas treba da se stidi zbog nečega što je bilo juče. Ali hteli mi to priznati ili ne, istorija je akumulativna i mi je ne možemo revidirati.
Jednu stvar, ipak, možemo učiniti odmah: raskrstiti s kontinuitetom miloševićevske populističke politike, koja, na žalost, još uvek vlada srpskom političkom mišlju.
U 2010. godini pitajmo se: da je Srbija naše dete, kako bismo je vaspitavali? Koje vrednosti bismo u njoj inspirisali? Oholost i nesamokritičnost ili realnost i trezvenost? Ako bismo svom detetu rekli da pogleda oko sebe i shodno uslovima koji ga okružuju gradi realnu i funkcionalnu budućnost, zašto to ne bismo rekli i sopstvenoj zemlji? Ako u 2010. svi zajedno radimo na tome da uspostavimo jasan pravac našeg državnog postojanja i postavimo pred sebe realne ciljeve, sve agende i liste problema ,,za rešavanje” iz godine u godinu biće sve kraće i, nadajmo se, sve banalnije.
Lekar, profesor iz Gračanice
    </div>
    <div id="kultura">
Apel za pomoć Haitiju
Poznati muzičar Vajklif Žan uputio je apel za pomoć postradalima u katastrofalnom zemljotresu koji je pogodio karipsku državu Haiti. Producent, reper i nekadašnji frontmen popularnog sastava „Fjudžis” Vajklif Žan, koji je rođen na Haitiju, zamolio je putem medija sve da pomognu narodu ove države koja je, prema njegovim rečima, pretrpela najgoru prirodnu katastrofu u poslednjih 200 godina.
U saopštenju popularnog muzičara, koje su preneli svetski mediji, navodi se da je „Haiti pogodio razoran zemljotres i da ovakvu prirodnu katastrofu zemlja nikad nije doživela”.
„Nemam reči kojima bih mogao da objasnim o koliko velikoj prirodnoj tragediji je reč. Baš zato ne smemo biti beskorisni, jer ćemo tako tragediju učiniti još gorom. Moramo reagovati odmah”, reči su poznatog muzičara.
Žan je u svom saopštenju pohvalio američkog predsednika Baraka Obamu zato što je odmah ponudio pomoć, a apelovao je i na čitav svet da pomogne narodu Haitija na bilo koji način.
Ovaj muzičar je, takođe, pozvao sve da putem vebsajta njegove organizacije www.Yele.org daju novac za Haićane.
Vajklif Žan je i ranije pomagao narodu svoje siromašne domovine. Pre nešto više od godinu dana osnovao je fondaciju „Yele Haiti” sa ciljem da pomogne svima onima koji su bili pogođeni uraganom „Gustav” 2008. godine.

Počast rok omotima
U vremenima kada se konvencionalno slanje pisama i razglednica sve manje praktikuje, potez Kraljevske pošte Velike Britanije oduševio je mnoge filateliste ali i ljubitelje roka. Naime, jedna od najstarijih poštanskih službi na svetu pre nekoliko dana u opticaj je pustila deset poštanskih markica sa motivima omota legendarnih rok albuma iz ove zemlje. Čelni ljudi Kraljevske pošte, kao tvorci ove ideje,smatraju da je ovaj potez dobar način za odavanje počasti slavnim britanskim i svetskim muzičarima, ali i brojnim dizajnerima, zahvaljujući kojima su omoti (pored samih albuma) postali globalno popularni.
Na poštanskim markicama našli su se omoti sledećih albuma: „Let It Bleed” „Rolingstonsa” iz 1969. godine, „London Calling” grupe „Kleš” (1979), „The Rise And Fall Of Ziggy Stardust And The Spiders From Mars” Dejvida Bouvija (1972), „The Division Bell” sastava „Pink Flojd” (1994), „A Rush Of Blood To The Head” grupe „Koldplej” (2002), „Screamdelica” („Prajmal skrim” – 1991), „Parklife” („Blur” – 1994), „Tubular Bells” Majka Olfilda (1973), IV grupe „Led cepelin” (1971) i „Power, Corruption And Lies” mančesterskih veterana, sastava „Nju order” (1983).
Da se ne radi o bilo kakvoj kolekciji govori i podatak da Kraljevska pošta tokom godine, osim regularnih poštanskih markica, u ograničenom izdanju na tržište izbaci ukupno 12 markica, računajući sve sfere istorije, nauke, kulture, umetnosti i politike. Filip Parker, jedan od čelnih ljudi Kraljevske pošte rekao je nedavno u izjavi za magazin „Rolingston” da je bilo samo pitanje vremena kada će se odati počast ovim i sličnim omotima, koji su nemerljivo doprineli da pomenuti albumi budu zlatnim slovima zabeleženi u istoriju savremene muzike.
– Svaki od ovih omota je dvanaestoinčno remek-delo. Smatrali smo da njihovo pojavljivanje na poštanskim markicama treba da slavi ovakav vid umetničke forme. Takođe, ovakav potez doprineće ponovnoj popularizaciji slanja klasične pošte, koja je u današnje vreme pomalo zaboravljena. Proces selekcije po kojem su se neki omoti našli na listi bio je rigorozan. Konsultovali smo veliki broj stručnjaka, dizajnera, muzičkih kritičara i novinara... Takođe, razmotrili smo mnoge top-liste i smatramo da je ovakav izbor objektivan – dodao je Parker.
Ipak, Parkerove reči su kod britanske rok publike, poznate po svom istančanom senzibilitetu i vrlo diskutabilnom ukusu, izazvale puno negativnih reakcija. Komentari čitalaca na sajtovima i forumima praktično svih medijskih kuća koje su objavile ovu vest sadrže sličnu poruku, a to je čuđenje i neverica kako se neki (po mnogima legendarni omoti albuma) nisu našli u ovoj kolekciji.
Prva kritika stigla je na račun omota albuma „The Divison Bell”, odnosno činjenice da je on izabran ispred „mitskog” omota „Flojdovog” „The Dark Side Of The Moon”. Parkerovo šturo obrazloženje da je omot čuvenog albuma iz 1973. „previše mračan” (u vizuelnom smislu) kod mnogih je izazvao revolt, a neke je i nasmejao.
– Markice ne mogu da se biraju samo da bi izgledale dobro. Ako su previše mračne, naše mašine ih jednostavno neće odštampati – kazao je Parker.
Polemika je bilo i oko praktično svih ostalih omota, ali najverovatnije je da će se cela priča završiti sa tradicionalnim zaključkom da o ukusima ne vredi raspravljati.
Da bi se pojavile na tržištu, svih deset markica morale su da budu odobrene od strane britanske kraljice Elizabete Druge lično.
Medijsku prašinu podigao je istorijsko-pravni aspekat po kojem Kraljevskoj pošti nije dozvoljeno da na markicama objavljuje likove živih velikana, osim ako su oni članovi kraljevske porodice. Sporni albumi po ovom aspektu su „The Rise And Fall Of Ziggy Stardust And The Spiders From Mars” (na kome je Bouvi) i „London Calling” (Pol Simonon). Parker je i ove izuzetke pokušao da opravda obrazloženjem da se markicama slavi umetnički aspekat samog omota a ne „lik i delo” osoba koje se na njima nalaze.
Adrijan Čolaković
------------------------------------------------------
Vremenom dobijaju na vrednosti
Pojavljivanje slavnih muzičara i kompozitora na poštanskim markicama nije stvar novijeg datuma. U posebnim, limitiranim ili redovnim edicijama markica zemalja širom Evrope, Amerike, ali i drugih kontinenata svoju „besmrtnost” nalazili su Mocart, Betoven, Bah, Debisi, Čajkovski... Tu su i brojni velikani džeza, poznata imena iz sveta pop i rok muzike kao i muzičari koji na globalnom nivou možda nisu bili toliko popularni, ali su u svojim zemljama svakako imali status velikih zvezda. Poznato je da u filateliji markice sa vremenom dobijaju na vrednosti, pa bi tako neke danas malo poznate edicije za nekoliko godina, decenija ili vekova mogle da dostignu i cifre koje se mere stotinama hiljada evra, dolara ili funti.
----------------------------------------------------
Dizajn rame uz rame sa muzikom
Najbolji primer da se već duži niz godina dizajnu omota posvećuje podjednaka pažnja kao i samom kvalitetu albuma pokazuje i primer poslednjeg studijskog izdanja grupe „Mjuz”. Omot albuma „Resistance” ovog alt rok sastava iz Devona pobedio je u većini izbora za najbolji omot 2009. godine. Takođe, kupci u Velikoj Britaniji su uz CD sa bogatim bukletom na poklon dobijali USB fleš memorije sa logom grupe, podmetače za čaše, kačkete, majice...
    </div>
    <div id="magazin">
Nada da će biti bolje
Kada se neko odluči za ozbiljnu vezu sa nekim koga ne poznaje dovoljno može kasnije, tokom zajedničkog života, otkriti da ta osoba ima neku ozbiljnu manu. Nekada se ljudi odlučuju za ozbiljnu vezu, brak, sa onom osobom čije ozbiljne mane su bili potpuno svesni. I jedni i drugi se često nadaju da će zajednički život i ljubav koju daju učiniti da se druga osoba pozitivno promeni.
Jedna žena se odlučila za brak sa zabavnim, ali neodgovornim muškarcem. Nadala se da će se uozbiljiti i postati odgovorniji kada dobiju dete. Kako je njegova pozitivna promena nakon prvog deteta kratko trajala, rodila mu je još jedno dete. Ali ni posle trećeg deteta on se nije promenio, tako da je na kraju odlučila da se razvede.
I dok jedni čekaju da im se partner pozitivno promeni, drugi nisu u ovako pasivnoj poziciji. Oni postaju agresivni i od partnera zahtevaju da se promeni na određeni način. To nekada liči na pravo prevaspitavanje u kojem je moguće i fizičko nasilje.
Sva ova ponašanja su zasnovana na pretpostavci da će ljubav, veza, odnos, deca, nova uloga, itd. nekoga pozitivno promeniti. Tačno je da se ljudi menjaju i tokom svog odraslog života, ali je ove promene teško predvideti, a još teže programirati. Tako, na primer,neko se zaista uozbilji kada uđe u ulogu roditelja i supruga, a neko te uloge doživi kao nepodnošljivi teret, tako da pojača svoje „emocionalno nezrelo” ponašanje. Većina ljudi se tokom života zaista menja, najčešće malo, pomalo, tako da promena postane vidljiva tek nakon nekog perioda. Ali na promenu se ne može računati i niko je ne može garantovati. Čak ni onda kada osoba u trenucima neke emocionalne krize čvrsto obećava da će postati bolja, odgovornija, pažljivija, prisutnija, manje ljubomorna, da neće piti, itd.
Ne treba računati ni na to da će neko uspeti da svog partnera ili partnerku „natera” da se promeni. Mi jednostavno nemamo moć da nateramo nekoga da se promeni. Možemo apelovati, pozivati drugog da se promeni, nuditi podršku, ali ne možemo uzrokovati promenu. Ni ljubav nije dovoljna da bi se neko promenio. Bez obzira koliko voleli nekoga, mnogi ljudi nisu spremni da zbog voljene osobe promene nešto što im je važno. „Ako me voliš, onda ćeš...” doživljavaju kao ucenu.
Ne treba računati da će se osoba koju smo zavoleli bitno promeniti u doglednoj budućnosti. I ako je tako, treba da razmislimo da li su nam njene mane prihvatljive. Ako nisu, raskid je dobra ideja. Dobar izbor je neko čije nam se vrline sviđaju, a čije mane nam ne smetaju previše.
Sebe uvek možemo menjati. Tek kada promenimo sebe, može se i drugi promeniti.
www.milivojevic.com

Gola istina o romansama
Nova godina uvek je dobra prilika da se naprave planovi za nove početke i promene: mršavljenje, vežbanje, završavanje fakulteta… Ali ako ste žena koja se suočava sa bolnom prazninom posle razvoda, prekida dugotrajne veze ili smrti partnera, možda bi vaši planovi mogli da obuhvate i početak nove ljubavi. Kako poručuje kolumnistkinja „Njuzvika”, možda je baš sad pravi momenat da se pomerite sa kreveta, udaljite od televizora i porcija sladoleda i krenete u potragu za pravom ljubavlju.
„Možda je prošlo mnogo vremena od kada ste bili u akciji sličnog tipa, posebno ako baš i niste u „cvetu mladosti” što potragu može učiniti parališućom podjednako koliko i motivacionom”, ističe psiholog Džudit Sils, autorka knjige „Ponovo goli”, svojevrsnog vodiča namenjenog ženama u cilju da što uspešnije prevaziđu stanje samoće.
„Problemi žena koje su se razvele ili iz drugih razloga ostale same starosne dobi od 42 do 62 godine nisu isti kao kod devojaka od 22”, naglašava Sils i dodaje da su jedini saveti koje dobijaju od venčanih parova koji su u braku decenijama. Prošavši i sama kroz takvo iskustvo, ona izražava žaljenje što mnoge stvari nije znala pre nego što je ponovo odlučila da „zapleše tango”. Sadržaju knjige doprineli su i intervjui sa ženama koje imaju sveže iskustvo sa strahovima, neprijatnostima i razočaranjima u emotivnim vezama.
Recept za uspešno prevazilaženje prethodnih bolnih iskustava nije upoznavanje novog partnera već savladavanje osećaja besa, tuge ili gubitka, koji su pratili prethodnu vezu. Da li jedete i spavate normalno? Da li i dalje prekomerno pijete? Povećavate li porcije hrane? Opsedate li vašeg bivšeg partnera pozivima i praćenjem? Ukoliko je to slučaj, teško da ćete uspeti da napravite uspešnu vezu, jer emotivno više investirate u prošlost nego u sadašnjost i budućnost.
– Pametno je da, pre nego što krenete u novu „partnersku pustolovinu”, prvo razmotrite ko ste vi i šta hoćete od života. Ne treba da samo želite „nekog partnera”, razmišljajući šta ste voleli sa 20 godina. Sada je važno da budete realni i da shvatite da je nemoguće vratiti se 25 godina unazad – poručuje ova autorka. Prema njenim rečima važno je da uočite kako su se na vas odrazile povrede i frustracije koje ste doživeli u prethodnim vezama.
– Žene koje su izašle sa osećajem gubitka i doživele bolna iskustva moraju da analiziraju filter kroz koji posmatraju svet. Tako na primer, ako je prethodni muškarac bio „hladan” i emotivno nedostupan, sada bi trebalo da obrate pažnju na onog koji je visoko emotivan, želi da razgovara i posvećen je vezi. Zbog toga je važno da se napravi psihološka skica profila partnera kakav se želi – poručuje Silsova.
Veliki broj slučajeva upuštanja u nova poznanstva i traženja partnera često je motivisan strahom od samoće. Tada se mogu dogoditi ozbiljne greške. „Takve žene su najčešće nepažljive u odabiru partnera koga dovode kući, mogu lako uleteti u vezu u kojoj mogu biti seksualno, emotivno i finansijski iskorišćene, a uočeno je i da su daleko zavisnije od muškaraca nego što bi inače bile”, upozorava Džudit Sils.
Na drugoj strani su žene koje se plaše da ne naprave grešku. One su isuviše kritične i brzo dižu ruke od partnera, smatrajući da nijedan nije dovoljno dobar za njih. Oni love greške svakom muškarcu koji im se udvara ne shvatajući da njihov sopstveni strah stvara takav obrazac ponašanja.
Umesto toga, Silsova savetuje pristup bez predrasuda. „Muškarci imaju mnogo toga da ponude. Možda ste u životnoj dobi kada vam nije potreban muškarac koji će vam osmisliti život. Čovek sa kojim uživate u šetnji ne mora biti onaj isti koji će vam popraviti stvari oko kuće. Takođe, važno je shvatiti da, pre nego što se pojavi gospodin Pravi, postoji nekoliko tranzicionih faza partnerskih odnosa, u kojima je neizbežan i onaj pogrešni”, upozorava autorka knjige „Ponovo goli”.
Kako kaže, postoji veliki broj ljudi koji izbegavaju ponovno stupanje u vezu, smatrajući to uznemirujućim, neizvesnim i lošim iskustvom, ali ono što oni ne žele da uvide jeste da takav izlazak može biti i uzbudljiv, zanimljiv i radostan. „To je kao fontana mladosti. Srce može da udara jače, ali ovoga puta ne zbog zamora već zbog zaljubljenosti, a takav osećaj je vredan rizika”, poručuje Silsova.

Recept za slavu
U brojnim anketama koje se bave istraživanjem uzora mladih ljudi došlo se do iznenađujućih podataka, prema kojima su na vrhu liste pevačice, učesnici rijaliti šoua, manekenke i žene koje su svoju reputaciju u medijima stekle zahvaljujući dobroj udaji. Činjenicu da je velikom broju mladih omiljeno zanimanje „postati slavan” pokušao je da objasni Aleksandar Ignjatović u svojoj knjizi „Tajne srpskog džet-seta 2”, koja je nedavno imala svoju treću promociju u Beogradu, a koja otkriva mnoge potresne detalje iz života poznatih ličnosti, koji bi trebalo da demistifikuju slavu i svima koji žele da krenu tim stopama ukaže na neke od zamki.
Zašto je danas mnogim mladim devojkama postalo zanimanje „biti slavan”?
– Slava je religija 21. veka, i fenomen „postati slavan po svaku cenu” nije ambicija samo mladih devojaka, već skoro ultimativni zadatak svih koji su zaslepljeni spoljašnjim sjajem i lažnim glamurom sveta javne scene. Nažalost, nezrele ličnosti, u vreme hiperprodukcije masmedija, mnogo lakše dolaze do prilike da postanu popularne i medijski prisutne što se, posebno u Srbiji, često izjednačava sa slavom i, svakako, pruža određene privilegije i mogućnosti za lagodniji život. Devojke u toj činjenici pronalaze svoj motiv da slavu dožive kao profesiju, ne razmišljajući o njenim pogubnim posledicama ukoliko nije utemeljena na radu, znanju i profesionalnim kvalitetima.
Napisali ste dve knjige o tajnama srpskog džet-seta. Otkrili ste tajne kako su mnoge ličnosti postale poznate, ponekad plativši veoma skupu cenu. Može li se reći da je cena slave visoka?
– Cena slave definitivno postoji, ali njena visina u najvećoj meri zavisi od karaktera ličnosti kojoj se slava „dogodila”. U svetu estrade, pre svega, ali i sporta i industrije zabave uopšte, slava često stiže prerano, dok ličnost nije do kraja formirana i, u skladu sa tim, izboriti se sa njenim zahtevima i zamkama zna da bude istinski teško.
Postoji li recept za slavu? Kako se postaje slavan?
– Ako se ikada dogodi da neko patentira taj recept, postaće najbogatiji čovek na svetu. Opet, postoje različite vrste slave. Već pomenuta popularnost, koja se može steći relativno lako, uz malo beskrupuloznosti, nemorala i manipulativnosti, i istinska slava iza koje moraju da stoje ljudski i profesionalni kvaliteti i, možda najvažnije, upravo neopterećenost mogućnošću da se postane slavan.
 Koja je srpska Paris Hilton?
– Ne postoji. Postoje njene blede kopije, u koje možemo ubrojiti polovinu takozvanog srpskog džet-seta, jer je Paris Hilton zapravo veoma potcenjena, posebno u našim medijima. Iz mog profesionalnog iskustva dugogodišnjeg novinara i urednika u pisanim medijima, tvrdim da je Paris devojka koja se na najprofesionalniji mogući način bavi svojom karijerom, za razliku od brojnih domaćih zvezda i zvezdica. Ma koliko se nekima od nas ne dopada način na koji to ona radi, u njenoj karijeri su zadovoljeni svi profesionalni kriterijumi.
    </div>
    <div id="kolumna">
Površnost ili arogantnost?
Novinarka „Politike“ Biljana Mitrinović ispoljila je nepogrešiv novinarski instinkt da među učesnicima konferencije „S one strane zida“ (Beograd, 13–16. 12. 2009) odabere baš turskog profesora Solija Ozela i s njim upriliči intervju. „Politika“ je ovaj razgovor objavila 9. januara 2010, pod naslovom „Turska na Balkanu želi stabilnost, a ne dominaciju“. O Turskoj se u poslednje vreme kod nas mnogo govori i piše, pa je svakako bilo korisno oslušnuti jedan reprezentativni glas i s turske strane. Intervju je, dakle, pun pogodak, bez obzira na sadržinsko siromaštvo i nizak intelektualni nivo odgovora koje je profesor Ozel dao. Rekoh da je reprezentativan, što ne mora značiti i autoritativan. Baš takav kakav je, ovaj razgovor, ako se samo ume pročitati, saznajno može biti veoma produktivan. Da li se profesor Ozel odlučio da govori baš onako kako je govorio usled indiferentne površnosti ili, pak, bahate arogantnosti, manje je važno. I u jednom i u drugom slučaju skicirao je veran (auto)portret određenog tipa savremenog turskog intelektualca i uverljivo ilustrovao mentalni odnos koji on gaji prema Balkanu i Srbiji. Jer, da poslušamo naš narod: Nije važno šta ti kaže, nego ko ti kaže. A ko je gospodin Soli Ozel?
Rođen u Izmiru (1958), Soli Ozel se, od maturiranja u istanbulskom prestižnom Robert koledžu sve do doktorata na Berkliju, školovao u Americi, a i kasnije je ostvario više studijskih boravaka na Zapadu. Na Univerzitetu Bilgi u Istanbulu predaje međunarodne odnose. U široj javnosti Ozel je mnogo poznatiji kao politički analitičar i kolumnista nekolikih turskih listova. Od prošle godine je u novopokrenutim novinama „Haberturk“, gde je preuzeo i dužnost šefa spoljnopolitičke redakcije. S obzirom na izuzetnu čitanost internet izdanja ovog lista, Ozelovi komentari stekli su prilično široku publiku, posebno među (pseudo)sekularnom, mahom gradskom populacijom s pomešanim osećanjima rastućeg nacionalnog, odnosno neoosmanističkog ponosa i fascinacije američkim načinom života. Profesor Ozel ima jake pozicije i u svetu turskog biznisa, tako da uređuje „Privatni pogled“, glasilo Udruženja turskih preduzetnika, a i politički je savetnik njegovog predsednika, dok je, na strani, miljenik Mortona Abramovica o čijem se turskom izdanju „Spoljne politike“ urednički stara. Šta je takav profesor Ozel imao da poruči Srbima? Malo šta. Njega ni Srbija ni Beograd uopšte ne zanimaju, tako da je na postavljena pitanja odgovorio opštim mestima, nekonzistentnim frazama i nekolikim klišeima iz arsenala „politički korektnog“ govora, namenjenog publici za koju mu je potpuno svejedno šta će o njegovom intervjuu misliti. Znači li to da je profesor Soli Ozel neobavešten i nekompetentan? Ne, nikako! On je o Srbiji i Balkanu samo ležerni raznosač važeće opšte mimikrijske, neoosmanističke mantre o želji Turske da doprinese stabilnosti i prosperitetu regiona, za šta je kvalifikovana, pa i obavezana nostalgičnim sećanjem na zlatne vekove osmanskog gospodstva u ovim krajevima.
Soli Ozel je u Turskoj poznat kao „američki čovek“. On se upire da racionalizuje, kako je sam napisao povodom izbora Abdulaha Gula za predsednika republike, „amalgam bez presedana, sačinjen od islama, kapitalizma i liberalne sekularne demokratije“. Ozelova glavna briga je da se nekako održi poljuljano američko-tursko strategijsko partnerstvo na Bliskom istoku, a, budući i jevrejskog porekla, naročito se predano bavi razmatranjem formule spasavanja privilegovanih tursko-izraelskih odnosa u kontekstu pomeranja težišta ili bar diverzifikovanja spoljnopolitičkih prioriteta islamističke vlade u Ankari. Za to je on stvarno stručan, što nalazi odraza i u načinu na koji govori o Balkanu. Balkan ne bi smeo (p)ostati zid, već put Turskoj ka Zapadu. Ideja je, dakle, instrumentalno, tranzitno, a ne regionalno usredsređena. Balkan kao sredstvo, a Srbija kao „prolaz prema Evropi“. Kao u vreme Mehmeda Osvajača. Ali, zaboga, ne, to nije neoosmanizam, već Turska samo podržava „aktivizam“ u smislu uspostavljanja veza pokidanih u poslednjih sto godina! A to što ministar Davutoglu usred Sarajeva govori o obnovi osmanskog Balkana posledica je njegovog toplog prijateljstva s Alijom Izetbegovićem i malezijskih iskustava s izbeglicama iz Bosne. Treba razumeti čoveka... I sve tako, red floskula, pa red stereotipa, logički nepovezano i protivrečno, a zapravo potcenjivački prema čitaocima, jer „ne postoji ništa što Turska radi ovde, a da je u suprotnosti sa interesima ili SAD ili EU“, umiruje nas ionako Ozel. Hvala, ali mi znamo da čak ni to nije baš sasvim tako.
profesor univerziteta
    </div>
    <div id="sport">
Hiljade ruža u Pantićevu čast
Zajednički tim veterana dva madridska kluba, Reala i Atletika, u nedelju je odigrao revijalnu utakmicu na otvaranju jednog stadiona u španskoj prestonici. Za najlepši potez zaslužna su dva naša bivša reprezentativca. Predrag Mijatović (Real), pošto je fauliran na više od 20 metara od protivničkog gola, džentlmenski je prepustio „zicer” Milinku Pantiću (Atletiko) koji je kao u doba kad je bio na vrhuncu slave, smestio loptu u „devedeset stepeni”…
Junak naše priče je upravo Pantić, ne zbog tog gola, niti zbog sve češćih napisa u španskoj štampi da će postati novi trener Atletika, već zato što želimo da pokažemo šta su u pravom smislu te reči „zvezde koje ne tamne”. Bilo je mnogo boljih fudbalera od njega, ali čak i oni najbolji svih vremena – Pele i Maradona – ne mogu da se pohvale da im je predsednik kluba podigao spomenik za života, da su dali četiri gola na jednom meču na „Nou kampu”, da u njihovu čast jedna dama već duže od decenije nosi buket cveća na stadion…
– Gospođa Margarita već 14 godina redovno na svaku utakmicu na Atletikovom stadionu „Visente Kalderon” donosi buket ruža i postavlja ga blizu korner zastavice, tamo gde su najvatreniji navijači kluba. Jednom je Roberto Karlos, dok je igrao za Real, šutnuo buket, ali je odmah bio zasut kišom čvrstih predmeta. Zbog toga je bilo nemira i jednom protiv Sevilje, nekima je smetao taj buket, ali navijači nisu dozvolili da se on pomeri ni makac pa ga Margarita i danas stavlja na metar od korner zastavice. To što ona radi jeste jedno od najvećih priznanja koje sam dobio. Pare dođu i prođu, kao i trofeji, ali ovakve stvari ostaju zauvek – kaže Milinko Pantić s kojim smo razgovarali uoči jednog od treninga u Atletikovom sportskom centru u madridskom predgrađu Mahadondi, gde vodi školu i kamp tog kluba za igrače od četiri do 17 godina.
Margarita sa suprugom Dionijem (oboje su zagazili u sedmu deceniju života) važi za jednog od najodanijih navijača Atletiku. Od istorijskog uspeha svog kluba, kada je u sezoni 1995/96 osvojena dupla kruna, ona redovno nosi crvene i bele ruže (to su boje kluba) u Pantićevu čast. Cveće je uvek sveže iako se „vozi” sto kilometara, jer toliko je njeno mesto Talavera de la Reina udaljena od Madrida. Ako se ima u vidu to da Atletiko odigra godišnje blizu 30 mečeva kod kuće, može se reći da je Margarita do sada posvetila više od 400 buketa Pantiću, što znači nekoliko hiljada ruža.
(/slika2)– Rekao sam joj barem deset puta da nema potrebe da radi to, ali ona uvek odgovara: nosiću cveće dok sam živa – kaže Pantić (43 god).
Zahvaljujući njemu, treneru Radomiru Antiću i Veljku Paunoviću, „cela Srbija” je u sezoni 1995/96 navijala za Atletiko koji je osvojio svoju prvu i jedinu duplu krunu. Kada su pre sedam godina navijači birali idealan tim Atletika svih vremena, povodom stotog rođendana kluba, među 11 izabranih bio je i on. A stigao je u klub na mala vrata, s 29 godina. Pitamo ga da le je dolazak na „Visente Kalderon” ključni trenutak u njegovoj karijeri…
– Ključni trenutak je dolazak u Partizan. Odlučivao sam srcem a ne glavom jer Partizan je moja prva ljubav. Doduše, sa 17 godina teško je biti racionalan. Tog leta, po završetku sjajne sezone u Jedinstvu iz Malog Zvornika, koje se plasiralo u Drugu srpsku ligu, imao sam ponude od 20 klubova i svi oni su svraćali u moju kuću. Dolazili su ljudi iz Zvezde, Hajduka, Dinama, Željezničara, Sarajeva… Tada je Momčilo Vukotić bio sportski direktor Partizana a Nenad Bjeković trener. Tada sam u klubu upoznao i Radomira Antića koji je od prvog trenutka tvrdio da sam specifičan fudbaler. Međutim, u Partizanu su mi samo tražili mane a nisu se potrudili da iskoriste moje vrline. Tako sam kao rezerva otišao u grčki Panionios, 1991. godine, i tada sam izgubio kontakt s Antićem, a onda smo se opet čuli 1995. Do kraja života biću mu zahvalan što je tada izabrao mene, jer Atletiko je želeo na tom mestu Prosinečkog, Šifa i Jokanović. Grci su me pustili za obeštećenje od 700.000 dolara a Španci i danas kažu da je to najisplativiji ugovor u njihovoj ligi svih vremena.
Posle odlaska iz Panioniosa, koji ga je izabrao za svog najboljeg stranca svih vremena, Pantić se preselio u Madrid u kome i danas srećno živi sa svoje „tri žene” (tako kaže za svoju suprugu i dve kćerke). U zvezde ga je „gurnuo” Antić, a pored njega do groba će biti zahvalan i Hesusu Hilu (1933 – 2004), kontraverznom dugogodišnjem predsedniku Atletika i gradonačelniku Marbelje.
– Hil me je voleo kao sina a ja njega kao oca. Kad sam u Saragosi dao gol koji nam je doneo trofej Kupa, napravio mi je bistu. Bio sam protiv toga, ali on je insistirao. Jednog dana pozvao me je, na moje veliko iznenađenje, jedan poznati španski skulptor, i uskoro su napravljene četiri biste – jednu je Hil uzeo za sebe, drugu poklonio Antiću, treća je u Atletikovom muzeju, a četvrta kod mene.
O svojim budućim planovima kaže:
– Vidim sebe kao trenera. Bio sam par puta blizu Atletikove klupe, što već nešto znači, jer su me se setili ljudi iz kluba. Voleo bih da karijeru počnem u njemu, a ako ne tu, onda ću morati negde drugde.
-----------------------------------------------------------
O Antiću, Jokanoviću, Divcu, Jariću…
„Drago mi je što je Jokanović imao uspeha u Partizanu, ali krivo mi je kako je otišao, jer to je, na žalost, deo naše kulture… Družimo se u Madridu, a nedavno nas je posle Veličkovića pojačao još jedan košarkaš Jarić koji od prvog meča sjajno igra u Realu. Fudbalska ekipa se najčešće okuplja kod Antića koji voli društvo i svima otvara širom vrata svoje kuće. Dok je Divac živeo u Madridu i s njim sam se viđao. Uvek sam imao dobre odnose s košarkašima, a tako je bilo i u Grčkoj kada sam se družio s Paspaljem, Tarlaćem, Tomićem… Divac i Paspalj obožavaju fudbal, a košarka je moja slabost”, kaže Pantić.
Aleksandar Miletić
    </div>
    <div id="sport">
Stižu novi Ljajići
Fudbalski klub Partizan je nedavno dobio novu „vladu” koja će predvoditi „crno-bele” do 2014. „Premijer” Dragan Đurić jednu od glavnih funkcija – mesto koordinatora za sportska pitanja, poverio je Albertu Nađu, bivšem igraču Partizana, koji od prvog dana veoma ozbiljno shvatio zadatak koji mu je poveren.
– Spreman sam da se kao i moj klub uhvatim u koštac sa izazovima modernog vremena. Ono što mogu da obećam jeste to da neću razočarati. Nije lako koordinisati između prvog tima, omladinske škole i Teleoptika, ali, ću ići korak po korak. Čini mi se da je to najsigurniji put.
Pre dve i po godine bili ste praktično „izbačeni” iz Partizana. Sličnu sudbinu danas doživljava i kapiten Nenad Đorđević. Šta o tome mislite?
– Znam koliko je to teško, taj put sam, nažalost, prošao. To je sudbina profesionalizma. Ono što ja mogu da kažem to je da će klub za sve, pa i za ovo, pronaći najbolje rešenje.
Kako teče prelazni rok u Partizanu?
–Žao mi je što je Adem Ljajić otišao iz kluba jer radi se o velikom talentu. Međutim, to je naša sudbina. Partizan ne mora da brine za budućnost jer u našoj omladinskoj školi rađaju se novi asovi, poput Krnete, Popare i ostalih. Na pripreme u Antaliju povešćemo najtalentovanije koji će za godinu-dve predvoditi Partizan.
Kako ocenjujete rad omladinske škole?
– U proteklom periodu bilo je dosta propusta, međutim, niko ne može da kaže da naša škola ne radi dobro. Iskusni direktor Nedeljko Kostić je dobro radi svoj posao. Dugogodišnjim iskustvom ume da prepozna talentovanog igrača. Naši treneri su cenjeni, ali omladinska škola mora da bude još bolja. Glavni problem jesu menadžeri koji veoma rano odvode našu decu u inostranstvo. Verujem da će klub pronaći rešenje i za taj problem.
Kakav odnos imate s predsednikom i trenerom?
– Za sada veoma korektan. Predsednik Đurić je najavio da nas očekuje veliki posao. S trenerom Stevanovićem imam sjajnu komunikaciju. Svima nama Partizan je na prvom mestu.
Ko Vam je prvi čestitao na novoj funkciji? 
– Igor Duljaj, fudbaler Šahtjora, moj veliki prijatelj.
Da li će osim Ljajića još neki igrač ove zime napustiti klub?
– Za sada još samo Dijara ima jednu zvaničnu ponudu iz Turske, dok za Petrovića nemamo ponuda.
-----------------------------------------------------------
U Turskoj protiv reprezentacije Mađarske
Italijanski prvoligaš potvrdno je odgovorio na zahtev Partizana za odigravanjem prijateljske utakmice u Udinama. O tome Nađ kaže:
– Dogovor je postignut. S Udinezeom ćemo igrati 17. februara u Italiji a tri dana ranije sa slovenačkim Koprom u Sloveniji. U Turskoj, tokom dvonedeljnih priprema očekuje nas pet ili šest prijateljskim utakmica, jedna s reprezentacijom Mađarske.
-----------------------------------------------------------
Danas počinju pripreme
Trener Goran Stevanović zakazao je za danas u 10 časova u Sportskom centru „Partizan – Teleoptik” u Zemunu početak priprema za novu sezonu. Sve do 20. januara šampion će trenirati u Beogradu a od 21. januara do 7. februara obaviće glavnu fazu priprema u Antaliji.
Dragan Todorović

Ubedljiv poraz u Kujongu ne onespokojava Đokovića
U predvečje Međunarodnog prvenstva Australije naš najbolji teniser Novak Đoković je pretrpeo ubedljiv poraz protiv Španca Fernanda Verdaska sa 6:1, 6:2 u polufinalu tradicionalnog egzibicionog turnira u Kujongu, predgrađu Melburna. Tako je španski igrač najzad, doduše u revijalnom susretu, osetio slast pobede protiv našeg asa koji ga je savladao u pet prethodnih duela. Đoković je posle meča izjavio da mu nije bio dan za igru i da ga poraz ne onespokojava u susret prvom turniru za gren-slem u godini.
U drugom polufinalu Argentinac Huan Martin del Potro zbog povrede nije izašao na megdan Francuzu Žou Vilfridu Congi. U susretima tenisera koji su izgubili u prvom kolu Čileanac Fernando Gonzalez je pobedio Nemca Tomija Hasa sa 6:2, 6:4, a Šveđanin Robin Soderling je predao meč Hrvatu Ivanu Ljubičiću posle prvog seta koji je pripao hrvatskom igraču sa 6:4. Mimo zvaničnog programa turnira Britanac Endi Marej je savladao Amerikanca Sema Kverija sa 6:1, 6:4.
-----------------------------------------------------------
Zimonjićeva 400. pobeda u igri parova
Nenad Zimonjić i kanadski teniser Danijel Nestor su se plasirali kao prvi nosioci u igri parova u polufinale u Sidneju (tvrda podloga), pošto su u drugom kolu savladali Nemca Hrištofera Kasa i Belgijanca Dika Normana sa 6:2, 4:6, 10:5. Našem igraču je to bila 400. pobeda u dublu u karijeri (213 poraza). Rano jutros protivnici su im bili Rusi Igor Andrejev i Jevgenij Koroljov. U drugom polufinalu sasatali su se Ros Hačins (Velika Britanija), Džordan Ker (Australija) i Simon Aspelin (Švedska), Pol Hinli (Australija).
U pojedinačnoj konkurenciji polufinalni parovi su Markos Bagdatis (Kipar, 42. na svetskoj listi) – Mardi Fiš (SAD, 55) i Rišar Gaske (Francuska, 53) – Žilijen Beneto (Francuska, 45). Bagdatis, koji je u drugom kolu izbacio našeg drugoplasiranog tenisera na svetskoj listi Viktora Troickog (29), u četvrtfinalu je bio uspešniji od vodećeg australijskog igrača Lejtona Hjuita (22) s 4:6, 6:2, 6:3.
U Sidneju, na terenima na kojima je 2000. održan olimpijski teniski turnir, igraju i žene. U polufinalu je prvoplasirana teniserka na listi Amerikanka Serena Vilijams savladala Francuskinju iranskog porekla Aravan Rezai (27) s 3:6, 7:5, 6:4, a Ruskinja Jelena Dementjeva (5) pobedila je Beloruskinju Viktoriju Azarenko (7) sa 6:3, 6:1.
G. A.

Dramatičan rasplet neobične grupe
Rasplet u B grupi košarkaške Evrolige čekao se do poslednjih sekundi i doneo je i šestu pobedu gostiju u devet mečeva tri poslednja kola. Samo tri okršaja u tom razdoblju, oni u kojima je akter bio Partizan, završena su uspesima domaćih...
Ispao je jedini tim koji u poslednjih mesec dana nije ostvario trijumf: Lijetuvos Ritas je poklekao pred 10.500 svojih navijača u „Simens areni” u Viljnusu, pred Unikahom, jedinom ekipom koja je osvojila više bodova u gostima nego na svom terenu, sa – 73:71.
Da tu „jednu loptu” u koju su stale nade Litvanaca i ovosezonski milioni Efesa koji je posle pobede u Orleanu iščekivao vest, Lijetuvos pretvori u pobedu ili bar produžetak, sedam sekundi. Ali „plejmejker” sa epizodnom ulogom Vidas Genevičijus nije uspeo da jednim potezom eventualno stekne slavu, ne stigavši da uputi šut. 
Bio je to epilog dramatičnog susreta u čijoj trećoj četvrtini je tim iz Malage imao 12 poena prednosti, koje je Lijetuvos brzo stigao. Litvanci su u poslednjem periodu vodili sa 60:58 kada je najbolji akter večeri Milko Bjelica (18 poena, sedam skokova) u napadu napravio peti faul. Drugi bivši igrač Crvene zvezde i takođe crnogorski reprezentativac Omar Kuk, sa sedam poena u završna tri minuta, osigurao je pobedu Unikahe kojoj bodovi praktično ništa nisu značili (ranije završen meč u kojem je Partizan izgubio od Olimpijakosa).
– Šteta što smo završili evroligašku sezonu. Pretpostavljam da smo ipak nedovoljno dobri za drugi krug. Mnogo naših igrača nema iskustvo za ovaj nivo takmičenja. Izgubili smo mnogo lopti, Bojan Popović koji je dobar i iskusan igrač imao je loše veče – rekao je Rimas Kurtinaitis, trener Lijetuvosa u čijim redovima je najviše podbacio srpski reprezentativac promašivši svih pet šuteva „iz igre” i načinivši pet grešaka (dva poena, pet asistencija).
Lijetuvos je tako jedini tim u Evroligi sa četiri pobede koji nije otišao dalje, ali reklo bi se da po kvalitetu i nije deo najboljeg kvarteta B grupe. Efes je protiv Orleana, koji je prošlog četvrtka pobedio u Malagi, na poluvremenu vodio sa šest poena razlike, posle treće četvrtine sa „plus 12”, a na kraju je bilo 75:60. Predvodili su ga Šampert sa 21 i Rakočević sa 14 koševa.
U jedinom meču u kojem su oba rivala imala obezbeđen plasman, Partizan je pred 6.200 gledalaca u Pireju 25 minuta bio ravnopravan, a potom naglo pao – 81:60.
– Uoči meča se desio skandal kada je umesto srpske intonirana himna bivše Jugoslavije, nije mi jasno kako je to moglo da se dogodi, Grci i Srbi su bratski narodi pa bi utoliko trebalo biti oprezniji – rekao je trener „crno-belih” Duško Vujošević posle meča, pre komentara igre u kojem je kazao:
– Svaka utakmica u Evroligi je važna, a ja sam je shvatio kao priliku da vidim koliko su mladi igrači spremni za Evroligu i šta bi trebalo da rade da bi napredovali. Nismo izdržali 40 minuta, zbog kraće „klupe”, oni su manje osetili neigranje Papalukasa i Šorcijanidisa nego mi Marićevo. Kada je umor stigao igrače koji su nosili utakmicu, izgubili smo koncentraciju i disciplinu u napadu, a oni kontranapadima rešili pobednika. Žao mi je što nismo ostavili lepšu sliku, ali je osnovni osećaj i posle ove utakmice taj da smo napravili fantastičan uspeh plasmanom među 16 najboljih.
Do starta u Top 16, za koji će žreb biti obavljen u ponedeljak (naš predstavnik u trećem „šeširu”), Partizan čekaju tri utakmice u NLB ligi za sedam dana. Sutra u „Pioniru” dočekuje Helios (19.30 č).
-----------------------------------------------------------
Izvinjenje Olimpijakosa Partizanu
Košarkaški klub Olimpijakos je uputio Partizanu izvinjenje zbog toga što je pre utakmice umesto srpske himne intonirano „Hej, Sloveni”:
„Dragi prijatelji, molimo vas da primite naše iskreno izvinjenje zbog nemilog događaja koji se desio tokom predstavljanja timova. Istinski razumemo vaše razočaranje i neugodnost zbog naše greške, koja se tiče himne Srbije, i želimo da vas uverimo da se to nije desilo sa namerom. Greška osobe koja je zadužena za puštanje muzike tokom utakmice je ozbiljna, i ovim pismom želimo da izrazimo naše izvinjenje vašoj upravi, stručnom štabu i igračima, što nisu odslušali svoju himnu. Mi iskreno veoma poštujemo vaš tim, kao i srpski narod, i nadamo se da ovaj nemili događaj neće ni u kom slučaju uticati na naše dosadašnje izvanredne odnose”, kaže se u dopisu iz Pireja.
Partizan je uputio protest Evroligi u kojem je naveo i da je primio izvinjenje Olimpijakosa, ali i nazivajući slučaj skandaloznim i veoma razočaravajućim.
Zanimljiv je podatak da je „Hej, Sloveni” intonirano pred početak meča, a da je prethodno, tokom prvog zagrevanja, puštena naša himna „Bože pravde”. Možda je interesantno što se ovaj incident desio baš prvom prilikom posle meča Partizana i Olimpijakosa u Beogradu, na kojem su prošlog novembra navijači „crno-belih” više puta pevali pesmu na grčkom jeziku (papiriće sa tekstom podelili gledaocima na tribinama) u kojoj se ne govori lepo o klubu iz Pireja.
G. K.

Premijer Leterm primio nagradu za Jovanovića
Na svečanosti u Ostendeu, srpski reprezentativac Milan Jovanović (28) proglašen je preksinoć za najboljeg fudbalera u Belgiji za prošlu godinu. Ali on, na opšte iznenađenje, nije bio na ovoj ceremoniji, a u njegovo ime nagradu je primio premijer Belgije Iv Leterm, inače veliki navijač dvostrukog uzastopnog državnog prvaka Standarda čiji je Jovanović najbolji igrač.
– Jovanović je zaslužio nagradu. On je sjajan igrač. Čestitam ti Milane, ova „zlatna kopačka” je za tebe. Bravo – naglasio je Leterm.
Pored Jovanovića, skup u Ostendeu je bojkotovao i klub iz Liježa, jer su čelnici Standarda bili izuzetno ljuti pošto je prošle godine jedan od najboljih igrača ovog kluba Mark Vicel etiketiran kao „ludak godine”, nakon što je posle brutalnog starta slomio nogu fudbaleru Anderlehta Marcinu Vasilevskom. Jovanović je priznao da nije očekivao značajno priznanje, pogotovo što je Standard u drugoj polovini 2009, kada je učestvovao i u Ligi šampiona, igrao veoma loše.
– Srećan sam zbog ovog priznanja, pogotovo što ga nisam očekivao. Deset golova koje sam postigao za Standard, kao i odbrana titule šampiona, izgleda da su presudno uticali da dobijem nagradu. Drago mi je zbog toga i mislim da je ovo vrhunac mog trogodišnjeg igranja u Belgiji – rekao je Jovanović.
Iza Jovanovića, po broju glasova je bio tandem iz najljućeg rivala Anderlehta, Mbaka Busufa i izuzetno talentovani Romelu Lukaku. U nedavnom ekskluzivnom intervjuu „Politici”, Jovanović je nagovestio da će skoro sigurno ostati u Standardu do kraje sezone, kada mu i ističe ugovor, pa bi na leto kao slobodan igrač mogao da bira novi klub. Međutim, posle sedmostrukog prvaka Evrope Milana, za Jovanovića je sve više zainteresovan i petostruki šampion Starog kontineta Liverpul. Ali, iako trener najtrofejnijeg kluba u Engleskoj, španski stručnjak Rafael Benitez, želi na „Enfild roudu” da vidi Jovanovića, i dalje je najizvesniji njegov ostanak u Standardu.
L. D.

Mali kapital u igračima opasniji od hronične blokade
Da je Zvezda u blokadi više i nije novost, jer je to godinama unazad hronično stanje na „Marakani”. Doduše, v. d. generalnog sekretara Crvene zvezde Andrija Kleut, najavljuje i da će ovaj problem biti rešen, kao i da će do kraja januara imati sve podatke u poslovanju kluba, pa i tačnom dugu, za koji se pretpostavlja da iznosi oko 17 miliona evra, što je za oko šest miliona manje od kada je krajem maja prošle godina za predsednika kluba izabran Vladan Lukić.
Kako saznajemo, juče je odblokiran račun FK Crvena zvezda. Ali i s bankovnim računima u funkciji, finansijske poteškoće će i dalje ostati veliko breme za naš najtrofejniji klub. Nekadašnji predsednik Izvršnog odbora Crvene zvezde prof. dr Božidar Cerović, istakao je nedavno u „Politici” da je „igrački kapital” najveća vrednost naših fudbalskih klubova, ali da o tome niko ne vodi računa.
Da je to zaista tako, vidi se i na primeru naša dva najveća kluba, jer dok Partizan za oko sedam miliona evra prodaje Adema Ljajića i tako obezbeđuje budžet za celu godinu, dotle Zvezda u svojim redovima nema igrača koji vredi više od dva miliona evra, na koliko su procenjeni desni bek Pavle Ninkov i vezni igrač iz Gane Mohamed Aval Isah. „Crveno-beli” bi sada sigurno bili u boljoj poziciji da se u poslednje vreme nisu olako odrekli svoje najtalentovanije dece.
Recimo, Filip Đuričić (18) je posle kratkog boravka u Mančester junajtedu potpisao ugovor s holandskim prvoligašem Herenvenom. Milan Milanović (18) je postao član moskovske Lokomotive, a najsvežiji primer je Uroš Ćosić (17), koji je letos pod još uvek nerazjašnjenim okolnostima prešao u ruski CSKA, jedini klub iz istočne Evrope u osmini finala Lige šampiona.
Ove pogrešne procene skupo koštaju Zvezdu, jer da je zadržala Ćosića, Đuričića i Milanovića imala bi dragoceni kapital kojim bi u potpunosti pokrila sva dugovanja. Ovako, ostala je bez pravog „fudbalskog blaga”, a Cerovićeva ozbiljna upozorenja ostala su bez adekvatne reakcije… Da ne pominjemo našeg reprezentativca Milana Jovanovića, koga pre nekoliko godina nisu hteli bivši predsednik Zvezde Dragan Stojković i trener Dušan Bajević, a sada je među najtraženijim igračima u Evropi i vredi više od 10 miliona evra.
Upravni odbor Crvene zvezde dao je nedavno široka ovlašćenja sportskom direktoru Ivanu Adžiću, koji je sa zamenikom Goranom Vasilijevićem uspešno završio posao oko dovođenja igrača (stigla šestorica novajlija, jevtino plaćenih), ali mnogo teže ide s planiranim odlascima. Za Ninkova su prvo tražili četiri miliona evra, pa su sada spustili cenu na tri, a francuski Tuluz je prvobitno ponudio 2,5, ali kako vreme odmiče, njihovo interesovanje sve više splašnjava, pa je pitanje šta će biti s Ninkovom i dalje otvoreno.
Iako kuburi s ogromnim dugom, u Crvenoj zvezdi su plate i premije redovne, a zaposlenima su primanja za decembar isplaćena desetak dana pre roka, što je bio „novogodišnji poklon”. Ali, to je izgleda najviše što aktuelno rukovodstvo može da uradi, dok je potpuna stabilizacija kluba i dalje na dugom štapu…
Svakodnevni troškovi nisu mali, a bez prodaje najboljih igrača, uz neznatne ostale prihode, Zvezda će biti suočena s borbom za goli opstanak. To je i dalje njena surova realnost, iako od dolaska Lukića, posle najgore sezone u istoriji kluba, bar ima nade u bolju budućnost posrnulog srpskog „fudbalskog džina”.  
L. Delić
    </div>
    <div id="politika">
Odškrinuta vrata za povlačenje tužbe
Od našeg stalnog dopisnika
Zagreb, 14. januara – Dok se čeka inauguracija novog predsednika Republike Hrvatske Ive Josipovića (biće 18. februara, do kada traje Mesićev mandat), među glavnim temama o kojima ga pitaju sa svih strana jesu odnosi sa Srbijom i u tom kontekstu sudbina hrvatske tužbe za genocid. Josipović je o tome – naravno oprezno i političkim jezikom budućeg prvog čoveka hrvatske države – progovarao u više navrata, a kakve su realne šanse da se ta tužba protiv Srbije zaista povuče, upitali smo uglednog zagrebačkog advokata Antu Nobila.
Nobilo je još pre dve godine u Hrvatskoj podigao prilično prašine ocenom da hrvatska tužba za genocid protiv Srbije nema šanse, jer – kako je rekao – „na svu sreću, genocida u Hrvatskoj nije bilo, ali je bilo masovnih ratnih zločina protiv civilnog stanovništva i ratnih zarobljenika i bilo je etničkog čišćenja”. Takođe je tada ocenio da je „’Oluja’ imala više bitnih elemenata koji se približavaju genocidu nego što je to bilo u Vukovaru, ali ni ona nije prešla u genocid”.
Objašnjavajući za „Politiku” kako je došlo do te hrvatske tužbe protiv Srbije, Nobilo kaže da se u to vreme „u hrvatskom društvu osećala potreba da bi trebalo jednom globalnom tužbom obuhvatiti Srbiju za sve ratne nedaće, da to tako nazovemo”. Međutim, dodaje, „u međunarodnom pravu agresivan rat odnosno agresija kao takva, nažalost, nije sankcionisana, a pošto nije postojalo ništa kao mogući temelj nego Konvencija o sprečavanju genocida iz 1948. – tužili su za genocid”.
„Na ovoj tužbi se počelo raditi još u doba Tuđmana preko američkog advokata Dejvida Rifkina i oni su podigli tužbu iz tih političkih razloga kako bi narodu pokazali kako će pravno udariti na Srbiju”, kaže Nobilo i objašnjava: „Tužba je bila pravnotehnički vrlo loše sastavljena i onda je zamoljen profesor Ivo Josipović da to barem popravi, da to liči na dobar pravni akt. On se zaista potrudio i u pravnotehničkom smislu napravio je dobru tužbu, ali ta tužba nema podloge, jer – ja kažem na sreću – u Hrvatskoj nije bilo genocida i možemo biti zadovoljni da ga nije bilo. Prema poslednjoj sudskoj praksi mi znamo da je u celoj Bosni, gde je bilo puno krvavije nego u Hrvatskoj, genocid utvrđen samo u Srebrenici. Zato sam ja i rekao da ta tužba u pravnom smislu neće uspeti.”
(/slika2)„Međutim, kada je tužba podignuta, sad treba videti kako izaći iz te situacije. Ja mislim da je profesor Josipović, naš budući predsednik, otprilike to već trasirao. On je rekao ’pa mi smo imali neke druge ciljeve s tom tužbom’ itd., Srbija je u tom pogledu napravila značajne korake – mi ovde zaista mislimo da onaj Specijalni sud u Beogradu vrlo dobro radi – Srbija je, drugim rečima, već sada stvorila drugačiju situaciju nego što je bila kod podizanja tužbe, trebala bi još uhvatiti Mladića i Hadžića i onda bi se mogli stvoriti uslovi za povlačenje tužbe.”
Nobilo smatra da je „u političkom smislu dobro da je budući predsednik to tako napravio, jer je to što on traži – ja mislim da kuca na otvorena vrata – to je interes i Srbije, koja će to i tako napraviti ako želi ući u Evropsku uniju”.
„Prema tome, budući predsednik faktički je napravio pravac za koji mislim da je dobar. Pre svega treba poboljšati političke odnose Srbije i Hrvatske, a ne baviti se toliko tužbama i protivtužbama. Pa kad bude politička atmosfera bolja, onda će biti i bolji i povoljniji trenutak da obe strane kažu – mi smo postigli neke svoje ciljeve, ajmo povući sad svoje tužbe”, kaže naš sagovornik i zaključuje:
„To što je Josipović rekao da su se uslovi kad je tužba dizana već sada promenili i da bi ih još u nekom kraćem razdoblju trebalo promeniti, to je – po meni – u stvari najava da bi u jednim boljim okolnostima i boljim političkim odnosima vrlo lako moglo doći do povlačenja tužbe što se tiče hrvatske strane, a verujem da i Srbija ima interes da tako postupi.”
Sama tehnologija povlačenja tužbi, objašnjava Nobilo, jednostavna je:
– O povlačenju tužbe odlučuje vlada, i to čini svojim aktom. Onaj ko je podigao tužbu taj tužbu i povlači. Kad bi počela rasprava na Međunarodnom sudu pravde i kad bi se sud upustio u raspravljanje onda bi, pretpostavljam, trebalo da bude neki sporazum – vansudski ili sudski – o povlačenju tužbe. U ovom trenutku, dok još nije počela rasprava, to povlačenje je i najjednostavnije.
Radoje Arsenić
-----------------------------------------------------------
Tadić: Na inauguraciju idem samo ako ne prisustvuje Sejdiju 
Predsednik Srbije Boris Tadić izjavio je danas da neće prisustvovati inauguraciji novoizabranog hrvatskog predsednika Ive Josipovića ako toj svečanosti bude prisustvovao predsednik Kosova Fatmir Sejdiju.
Tadić je agenciji Tanjug izjavio da bi njegovo prisustvo inauguraciji zajedno sa Sejdijuom značilo da Srbija na indirektan način priznaje nezavisnost Kosova.
Srbija je, kako je podsetio, spremna da učestvuje na regionalnim skupovima na kojima Kosovo nastupa kao Unmik–Kosovo ili Kosovo–Unmik. „Ovde se, međutim, radi o jednoj političkoj manifestaciji – inauguraciji hrvatskog predsednika i spreman sam da odem pod uslovom da se ne dovodi u pitanje suverenitet i teritorijalni integritet Srbije”, poručio je Tadić.
Predsednik Tadić je konstatovao da je u poslednjem mesecu ili dva primetno urušavanje i snižavanje odnosa Srbije i Hrvatske, kako zbog „provokativnih političkih istupa” dosadašnjeg predsednika Stjepana Mesića, tako i zbog nastupa hrvatskih predstavnika u Međunarodnom sudu pravde, gde je, kako je naglasio, postojalo lažno svedočenje da su i pokrajine imale pravo otcepljenja u bivšoj Jugoslaviji. „Verujem da Srbija i Hrvatska mogu da poprave svoje odnose, ali to opredeljenje treba pokazati ne samo na rečima već i u praksi”, objasnio je Tadić.
-----------------------------------------------------------
Josipović razgovarao s ambasadorom Srbije
Od našeg stalnog dopisnika
Zagreb, 14. januara – Iako još nije preuzeo funkciju novog predsednika Republike Hrvatske (mandat Stjepana Mesića traje do 18. februara) Ivo Josipović na tom putu već obavlja državničke poslove. Danas je razgovarao s trojicom ambasadora – u 8.15 časova u svom privremenom predsedničkom uredu u sedištu SDP-a primio je krajem protekle godine pristiglog novog ambasadora Srbije Stanimira Vukićevića, u 10 časova je u Hrvatskom saboru razgovarao s ambasadorom Ruske Federacije Robertom Markarjanom, a pola časa kasnije i s ambasadorom Bugarske Ivanom Sirakovim.
Kako nam je potvrđeno u privremenom uredu budućeg predsednika, ambasador Vukićević je Ivi Josipoviću preneo pozdrave i čestitke predsednika Srbije Borisa Tadića, a između ostalog razgovarali su i o dolasku predsednika Tadića u Zagreb na svečanu inauguraciju Ive Josipovića za novog predsednika Republike Hrvatske. Svečanost će se održati 18. februara, a biće to i prilika za prvi susret i razgovor predsednika Srbije i Hrvatske.
R. A.
    </div>
    <div id="moda">
Dizajner postao hotelijer
Još nije poznat tačan datum otvaranja prvog hotela svetski poznatog dizajnera Đorđa Armanija. Smešten u najvišoj zgradi na svetu – Burdž Kalifi, iako je nedavno uz spektakularni vatromet presečena crvena vrpca na ulazu u neboder viši od 800 metara, na zvaničnom sajtu vremešnog i bogatog Italijana ne može se naći tačan dan početka rada hotela Armani.
Navodno, upućeni u svetska džet set dešavanja, kako prenose pojedini sajtovi, tvrde da će prvi gosti pristići u drugoj polovini marta, dok drugi, pozivajući se na još „zakačen” oglas za prijem 600 radnika na sajtu hotelijerskog segmenta kompanije modnog maga, smatraju da će se, ipak, to malo prolongirati.
Do saradnje sedamdesetšestogodišnjeg kreatora i kompanije iz Emirata došlo je početkom 2004. kada su potpisani prvi ugovori. Nekako u isto vreme slavni kreator je predstavio, osim linija odeće, brend „Casa” u okviru koje je dizajnirao nameštaj, lampe, tekstilne kućne potrepštine i ostale sitnice.
Ne bez smisla za posao, rođen 1934. godine u Pjačenci, Đorđo je početkom osamdesetih godina prošlog veka zakoračio na stazu ne samo poznatih već i bogatih. Prvi put na listi bogatih našao se 2001. godine kada ga je časopis Forbs stavio na šampionsko mesto po zaradi među kreatorima sa Apeninskog poluostrva. Isti uspeh ostvario je pet godina kasnije sa zaradom većom od četiri milijarde dolara.
U svet mode Armani je ušao početkom šezdesetih godina prošlog veka i prvu deceniju je radio zajedno sa Ninom Čerutijem. Već sredinom sedamdesetih, tačnije 1974, se osamostaljuje i sledeće godine predstavlja prvu kolekciju za žene.
Odlazak preko okeanau Ameriku donosi mu nove poslovne kontakte i podsticaj. Interesantno je da je odela koje je nosio Ričard Gir u kultnom filmu „Američki žigolo” kreirao upravo Armani. I kasnije je Đorđo dizajnirao kostime za filmove, a među poslednjima je sa Oskarom nagrađeno delo „Mračni vitez”.
Kao i svaki pravi Italijan, zaljubljenik je u sport pa nije odoleo da se posveti i fudbalerima.Tako je kreirao odela za engleske reprezentativce. Mnogi su polemisali da je to bila direktna posledica saradnje sa bračnim parom Bekam koji su već nekoliko godina zaštitna lica za nove kolekcije.
U hotelijerstvo Armani je ušao nedavno. Prvi restoran u Americi otvorio je u Njujorku februara prošle godine. Odmah je dobio visoke ocene upućenih u gastronomske užitke i uređenje enterijera.
Uprkos svetskoj krizi, kompanije iz Italije i Emirata planiraju da otvore najmanje sedam luksuznih hotela gde bi kreator bio zadužen za sve aspekte enterijera i stila.
Poznato je da će prvi u Dubaiju imati 160 soba, noćni klub, spa centar, čokolateriju, cvećaru...U kuhinji će se služiti specijaliteti sa svih meridijana – japanske, indijske, do naravno italijanske kuhinje.
    </div>
    <div id="magazin">
Kotorski jubileji
Kotor – U okviru proslave 200 godina pravoslavne crkve Svetog Nikole i 100 godina katedralnog hrama Svetog Nikole u Kotoru, kao i 170 godina Srpskog pevačkog društva „Jedinstvo”, večeras u galeriji Kulturnog centra „Nikola Đurković” biće otvorena izložba grafika akademskog slikara Veljka Mihajlovića pod nazivom „Manastir Žiča”. Svečana akademija na kojoj će nastupiti pevači „Jedinstva” sa repertoarom duhovnih i svetovnih kompozicija održaće se u dvorani kotorskog Kulturnog centra. Svetu arhijerejsku liturgiju sa pomenom preminulim osnivačima i članovima jednog od najstarijih srpskih pravoslavnih horova, u subotu, u crkvi Svetog Nikole služiće arhiepiskop cetinjski, mitropolit crnogorsko primorski Amfilohije sa arhijerejima.
Srpsko pevačko društvo „Jedinstvo” zvanično je registrovano 1839. godine iako je delovalo još od 1830. godine, kada su njegovi članovi pevali na sahrani svetog Petra Cetinjskog. Te 1839. godine osnovano je i Pančevačko pevačko društvo. Kotorski hor je godinu dana mlađi, ali su, kako kažu, najstariji na Balkanu, jer je Pančevo u Panoniji.
U 170 godina „Jedinstva”, ovim horom koji je svoju delatnost prekidao u vreme ratova, poslednji put za vreme NATO bombardovanja 1999. godine, dirigovali su Čeh Bureš, Antun Šulić, Antun Homen, Trip Tomas, nekoliko Rusa, kao i Antun Šulc, Austrijanac, koji je kao dugogodišnji dirigent „Jedinstva” kasnije prešao na Cetinje i na tekst prote Jova Sundačića, člana SPD „Jedinstvo”, kasnije sekretara knjaza Nikole, komponovao prvu crnogorsku himnu „Ubavoj nam Crnoj Gori”. Poslednju deceniju i po „Jedinstvom” diriguje profesor Cetinjske Bogoslovije i kotorske muzičke škole „Vida Matjan”, đakon Mihailo Lazarević.
    </div>
    <div id="kolumna">
Žrtve ratnih zločina ne treba deliti
Od našeg stalnog dopisnika
Banjaluka – Nelogično je i nemoralno donositi posebne rezolucije kojima se osuđuju ratni zločini počinjeni u bivšim jugoslovenskim republikama, izjavio je za naš list predsednik Skupštine opštine Srebrenica Radomir Pavlović komentarišući predlog da Narodna skupština Srbije usvoji dve rezolucije o žrtvama ratnih zločina. Jednom bi se osudili zločini nad srebreničkim Bošnjacima, a drugom zločini počinjeni nad Srbima.
„Mi smo 25. juna 2005. godine, u cilju pune istine o zločinima koji su se dogodili na području naše opštine usvojili Rezoluciju o Srebrenici. U njoj je stav da osuđujemo ’sve zločine koji su se desili nad svim građanima opštine Srebrenica, a posebno zločine koji su se desili u periodu od 10. do 19. Jula 1995. godine’. Time smo pokazali da ne pravimo razliku između žrtava, iako smo Srebrenicu, kao najteži zločin, istakli”, rekao je Pavlović.
„Rezolucijom smo pozvali nadležne organe Republike Srpske i Bosne i Hercegovine i međunarodne institucije da se zločinci što pre privedu sudu, kako bi osuda bila pravda i kako bi se skinula kolektivna odgovornost naroda za ratne zločine”, objašnjava naš sagovornik.
Rezolucijom su svi građani pozvani da osude sve ratne zločine u BiH i da „istraju u zahtevu da svi zločinci budu sankcionisani”. „Naš motiv je bio da ovim aktom pokušamo da zajednički izgradimo uslove za bolju budućnost i suživot sadašnje i budućih generacija srebreničkog kraja, s jasnom porukom da se srebrenička tragedija nikad više ne ponovi”, rekao je Pavlović.
Poseban značaj on daje činjenici da je rezolucija usvojena jednoglasno. „Tada je u opštinskom parlamentu bilo 27 odbornika – 17 Bošnjaka i 10 Srba. Dakle, kada smo mi u takvom sastavu uspeli da se usaglasimo i da jednoglasno osudimo sve zločine počinjene u BiH, ne vidim razloga da bilo koji parlament, a pogotovo Srbije, donosi posebne rezolucije o osudi ratnih zločina. Jer, žrtve svih ratnih zločina su nevini ljudi, odnosno ljudi koje sudovi nisu pravosnažno osudili. I to je jedan od ključnih razloga zbog kojih ih, ni po jednom osnovu pa ni obimu stradanja, ne treba razdvajati”, naglasio je Radomir Pavlović.
Kada je reč o zločinima na području Srebrenice, Pavlović je nezadovoljan kažnjavanjem počinilaca, jer su do sada osuđivani samo Srbi. „Nijedan bošnjački vojnik i oficir još nije osuđen za zločine nad Srbima iz Srebrenice i susednih opština. Do danas je ostao nekažnjen i zločin koji su jedinice bošnjačke Armije BiH počinile 16. januara 1993. godine. Tada su napale 11 srpskih sela u kojima su ubile 56 i ranile 130 civila. Zarobljene Srbe odveli su u Srebrenicu gde su ih mučili a zatim ubijali. Njihova tela, ni posle 17 godina, nisu pronađena”, naglasio je Radomir Pavlović.
    </div>
    <div id="vesti">
Na slobodi šeta 1.000 kriminalaca
Od našeg dopisnika
Sarajevo – Ne može se pričati o Bosni i Hercegovini kao pravnoj državi ako se na jednom delu njene teritorije, odnosno u Federaciji BiH, slobodno šetka više od 1.000 pravosnažno osuđenih osoba. Nekima od njih zatvorske kazne izrečene su još 2004. godine. Gotovo svi osuđeni su bošnjačke nacionalnosti, i to je činjenica koja, zapravo, istovremeno dovodi u pitanje verodostojnost obrazloženja da nema mesta u zatvorima i izaziva sumnju da postoji sprega između određene politike i pravosudnih institucija.
Ovo je za „Politiku” izjavio delegat u Domu naroda parlamenta BiH Ivo Miro Jović, naglasivši da je u Republici Srpskoj situacija sasvim drugačija, „svi osuđeni nalaze se iza rešetaka, a u zatvorima na teritoriji ovog entiteta ima čak 175 slobodnih mesta”.
„U Federaciji BiH vodi se jedna vrlo simptomatična politika u smislu da se nalaze na slobodi ljudi koji su pravosnažno osuđeni, neki i za najteža krivična dela, poput ubistava i ratnih zločina, za šta su im izrečene višegodišnje kazne zatvora od 13 do 20 godina. Po broju slobodnih kriminalaca prednjači Sarajevo, u ovom gradu ima ih 470, u Travniku 333, Zenici 110, Bugojnu 79, u Zavidovićima 45, u Visokom 36 i po šestorica u Kaknju i Čapljini”, objašnjava Jović i napominje da su „neke stvari potpuno jasne ukoliko se uzme u obzir samo broj osuđenih, a slobodnih, koji se šetkaju po Travniku i Bugojnu, gradovima u kojima su Hrvati doživeli pravu golgotu u proteklom ratu”.
U zatvoru se ne nalaze čak ni tri Bošnjaka koji su za ratne zločine nad hrvatskim civilima u Grabovici pravosnažno osuđeni na po 13 godina zatvora, a od pravde, prema Jovićevim rečima, zaštitili su se kojekakvim lekarskim uverenjima. „To je smešno, ako su bolesni postoje lekari i u kazneno-popravnim institucijama”, kaže on.
To što pošteni građani žive okruženi tolikim brojem kriminalaca i strepe, ne samo da ne interesuje vlastodršce u Federaciji BiH, nego i međunarodne zvaničnike, uključujući i one koji u ovoj zemlji dele pravdu i koji na svaku primedbu na presude, kao i na rad sudova i tužilaštava, uzvraćaju da je to nedopustivo, zato što se dira u, žargonom rečeno, „zabranjeno voće”.
„Svaku primedbu, kako na izrečene presude, tako i na rad sudova i tužilaštava, međunarodni zvaničnici nazivaju presijom na pravosudne institucije i mešanjem u njihovu nezavisnost. Međutim, problem je to što se niko ne bavi analizom rezultata rada pravosudnih institucija u BiH”, upozorava Jović.
    </div>
    <div id="kolumna">
Brza i masovna legalizacija
Država može da preti da će rušiti objekte zidane bez dozvole i da će povećati porez na imovinu njihovim vlasnicima koji ne prihvate ni ovu, četvrtu u poslednjih petnaestak godina, šansu da legalizuju svoje kuće. Ali rušenje mnogo košta. Za rušenje ni Beograd prošle godine gotovo da nije imao novac a ostali gradovi i opštine još manje. Država, dakle, ima veoma kratak štap a i šargarepa kojom maše nije duža od zečijeg repa.
Bila bi barem malo duža da beogradska skupština nije dvosmisleno formulisala republički pravilnik protumačila suprotno najavama resornog ministra i – logici. Odbornici su izglasali da popust od 60 odsto, ponuđen kao pomoć ljudima koji su gradili bez dozvole da bi rešili stambeno pitanje, a ne prodavali i profitirali, mogu da dobiju stanovi u zgradama čija površina nije veća od 100 kvadrata. Tako malih stambenih zgrada nema. Država je toga očito bila svesna jer je ona najavljivala umanjenje takse za stanove do 100 kvadrata, bez obzira na veličinu zgrade.
Ni šargarepa u vidu popusta za porodične kuće površine do 100 kvadrata nije od velike pomoći jer ni njih u Beogradu nema više od 10 odsto, prema zvaničnim procenama, ili, ako je verovati manje optimističnim, tek šačica.
Hoće li onda legalizacija biti, kao što je najavljeno, masovna, pravedna i brza, gotova za dve godine? Hoće li lokalne samouprave ubrati između 300 i 400 miliona evra i uložiti ih u izgradnju kanalizacije, ulica, domova zdravlja, škola i vrtića u naseljima u kojima su divlje građevine od kojih je taj novac stigao?
Država se ovog puta jeste pobrinula da olakša ozakonjenje oko milion divljih objekata, koliko se licitira da je niklo u Srbiji. Poslala je poruku da je ovo poslednja šansa i da više neće tolerisati bespravnu gradnju koja je dosad bila najlakši način da se dođe do krova nad glavom. Smanjila je broj dokumenata, uvela popuste na naknadu za uređenje građevinskog zemljišta na kojem su objekti čiji ih vlasnici prijave do 31. decembra. Ali, ni četiri meseca otkako je usvojen novi zakon o planiranju i izgradnji i dva meseca nakon donošenja pravilnika legalizacija gotovo da nije počela. Lokalne samouprave primaju zahteve ali ih još ne rešavaju jer je većina nedavno usvojila nove cenovnike.
Beograd, koji ima najviše divljih građevina,zasad je formirao Sekretarijat za legalizaciju samo na papiru, a očekuje se da će početi da radi do kraja meseca. On će morati neverovatno brzo da rešava predmete da bi ljudi koji ispunjavaju uslove da legalizuju kuće mogli da ostvare popust od 50 odsto ponuđen onima koji naknadu za uređenje zemljišta plate jednokratno do 1. marta. Ili će i taj rok biti produžen?
Beograd je pečaćenjem novih divljih gradilišta pokazao odlučnost da se bori sa nesavesnim investitorima koji uporno krše zakon. Ali posao neće biti dovršen dok ne reši status oko 150.000 registrovanih i, u najmanju ruku, desetina hiljada još neprijavljenih nelegalnih objekata, koliko je dosad dopustio da nikne.

Novčanica
Stajao je na ulici i čekao prevoz. Čekanje se oteglo. Hladni vetar fijukao je ledeći sitne pahulje snega na trotoaru. Na autobuskoj stanici vladala je uobičajena tišina. Umorni ljudi koji su se vraćali sa posla mislili su samo na to kada će stići kućama. Sva lica, uokvirena vunenim kapama, podignutim kragnama i teškim šalovima, imala su isti sumorni izraz. Farovi automobila parali su mrak a on od duga vremena poče da broji najskuplje automobile, moćne, snažne i toliko različite od njegovog ,,juga” koji odavno neupotrebljiv čami na parkingu iza zgrade.
Ne znajući zašto, pao mu je na pamet dijalog iz Beketovog ,,Godoa”, kada jedan junak kaže drugom: ,,Kako bi bilo da se obesimo?”. Glasno se nasmejao, a ostali čekači na stanici začuđeno su ga pogledali. Setio se onda, i to ne zna zašto, Borhesa i njegovog ,,Čekanja” u kome piše: ,,Godine samoće su ga naučile da dani, kada se zatvore u sećanje, teže da se izjednače, ali da nema nijednog dana, ni zatvorskog ni bolničkog, koji ne nosi iznenađenja”.
Nakašljao se i napravio nekoliko koraka u stranu. Kakvo je iznenađenje mogao da očekuje tu, u zimskoj noći, na autobuskoj stanici na kojoj se ne dešava čak ni ono najbanalnije – dolazak autobusa? A onda... tu ispred njega, ugledao je na kolovozu baricu na kojoj se prelamala svetlost skromnog novogodišnjeg ukrasa nakačenog na banderu. U njoj je ležala novčanica. Izgledala je čas krupna, čas mala, zavisno od mreškanja vode. Boja joj se neprestano menjala zbog odsjaja neke svetleće reklame. Pomerio se, naizgled nehajno, da ne bi skrenuo pažnju drugih i sagnuo se kao da čisti nogavice pantalona pokušavajući da je bolje osmotri. Bila je to: hiljadarka! Ležala je tu, nedaleko od njega, i polako se ledila.
Šta da učini? Da pita nekog od prisutnih čekača da možda nije njemu ispala? Ali kako bi taj to mogao da dokaže? U svakom slučaju, pomislio je da treba da je uzme jer će inače propasti u vodi. Uzeti?! I šta? Prisvojiti tuđe? Možda je treba odneti u najbližu policijsku stanicu? Ali ko zna koliko treba ići do nje po mrazu i košavi? Ne, to je glupo. Novčanica je sad ničija, odnosno – njegova. Uzeće je, odneti kući i staviti na termopeć da se osuši. Da, ukoliko mu nisu isekli struju zbog neplaćenog računa. Udahnuo je duboko, skinuo rukavice, zakoračio napred, sagnuo se i dohvatio kraj novčanice. Istog trenutka shvatio je sa užasom da se ona zaledila. Ipak, povukao je još jednom za nezaleđeni deo koji je štrčao. Novčanica se pocepala.
,,Skloni se!”, rekao je vlasnik grube čizme čija je potpetica udarila nekoliko puta po smrznutoj površini bare. Snažna šaka izvukla je hiljadarku iz krhotina leda. Odskočio je u stranu jer je autobus baš tada naišao. Vozač je besno trubio, a on se u poslednjem trenutku povukao u mrak čekaonice. Gomila je pokuljala u autobus. Vrata su se, zatim, sa škripom zatvorila, a autobus je nastavio dalje. Isprskan prljavom vodom, snegom i blatom ostao je sam na stanici. Ni hiljadarke, ni barice više nije bilo. Ostao je samo široki trag točkova autobusa koji je svojom težinom sve izbrisao i raspršio.
U ruci je držao krajičak papira koji je pripadao: novčanici.
    </div>
    <div id="vesti">
Pogibija, ranjavanje, tuče i pucnjava za Srpsku novu godinu
Za razliku od kalendarske Nove godine koja je protekla bez incidenata, doček 2010. po julijanskom kalendaru obeležila je pogibija, ranjavanje, veliki broj saobraćajnih nesreća sa povređenim putnicima, tuče i neprimerena upotreba pirotehničkih sredstava.
Crna serija počela je tri sata pre nego što su se kazaljke poklopile i to u opštini Mladenovac, kod sela Rajkovac, kada je Mladen P. (22) iz Međulužja automobilom „reno klio” prešao u drugu kolovoznu traku i direktno udario u šleper. On je preminuo odmah, a vozač kamiona nije ozleđen.
Nedugo potom zbog povreda u sudaru tri vozila na putu za Sremčicu pomoć lekara potražio je jedan sugrađanin.
Sat i po posle ponoći počeo je niz „saobraćajki”. U udesu na Ibarskom putu kod motela „Šarić” ozleđeni su devojka i muškarac. On je zbog povreda glave primljen u Urgentni centar. U ovoj ustanovi na odeljenju za reanimaciju oko tri časa po ponoći pomoć je ukazana i muškarcu koji je doživeo nesreću na Ibarskom putu u blizini Vidikovca. Desetak minuta kasnije, u centru Ripnja u sudaru teško je povređena devojka. Kako kažu u Kliničkom centru Srbije, i dalje se nalazi na odeljenju intenzivne nege, a ima povrede glave i grudnog koša. 
Lekari u zdravstvenim ustanovama imali su posla i zbog tuča. 
Noć je obeležio incident koji se dogodio na žurki u Varvarinskoj ulici na Voždovcu gde je nožem u leđa uboden Milan M. (21). Kako se moglo čuti, ovaj mladić bio je na privatnoj zabavi kod drugarice kada su upala trojica nepoznatih nasilnika. Oni su nasrnuli na njega, a jedan od napadača ga je ubo. Mladić je primljen na odeljenje hirurgije, ali nije operisan. U stabilnom je stanju i rana mu je drenirana.
Osim noževima, pijana mlađarija obračunavala se i pesnicama, pa je šamaranja bilo ispred kafana u ulicama Braće Jerkovića, Ćirila i Metodija, na splavovima...
Ratoborniji su potegli i oružje. Pucnjave u kojima su povređena dvojica muškaraca dogodile su se u Ulici Branka Ostojića u Boljevcima i u Ulici Goce Delčeva. Zbog upotrebe pirotehničkih sredstava ozleđeno je i desetak sugrađana.
Prema rečima Nade Macure, pi-ara u Gradskom zavodu za hitnu medicinsku pomoć, lekari ove ustanove samo u toku novogodišnje noći imali su 120 intervencija od kojih je 50 bilo na javnom mestu, a bolje nije bilo ni juče. U nezgodi na Ibarskom putu oko 12.30 časova lakše su povređene dve osobe, a ribari su u Dunavu u Batajnici pronašli telo četrdesetogodišnjeg muškarca u lovačkoj odeći. Pretpostavlja se da je dugo bio u vodi.
B. V.

Obnova „Gazele” u martu
Obnova najprometnijeg mosta u Beogradu mogla bi početi već u martu, ako evropske banke izađu u susret Srbiji i dozvole povlačenje kredita bez odluke borda direktora, izrazili su juče nadu nadležni u Javnom preduzeću „Putevi Srbije”.
Zajam za rekonstrukciju odobren je pre gotovo tri godine, ali su Evropska investiciona banka (EIB) i Evropska banka za obnovu i razvoj (EBRD) puštanje sredstava uslovile sprovođenjem Akcionog plana za raseljavanje porodica iz nehigijenskog naselja ispod „Gazele”.
Delegacije finansijskih institucija trebalo bi u februaru da posete Beograd, a potom bi bord direktora banaka većao o uspešnosti sprovedenog plana, ali Zoran Drobnjak, direktor „Puteva Srbije”, smatra da zbog hitnosti posla treba pokušati sa inicijativom za odmrzavanje sredstava pre sastanka borda.
On je zato uputio molbu za prijem u središte EBRD-a u Londonu gde će, ako bude primljen, nastojati da izdejstvuje povlačenje 33 miliona evra zajma pre zvanične odluke.
– U narednih nekoliko dana očekujemo odgovor iz centrale banke da li će sastanka biti, a u slučaju da nam direktor odobri sredstva, obnova „Gazele” mogla bi da počne u martu – rekao je Drobnjak.
Kredit za most odobren je još 2007. godine kada je procenjeno da popravka saobraćajnice košta 33 miliona evra. Učestala odlaganja dovela su do toga da je konstrukcija, prema proceni stručnjaka, u međuvremenu propala za još 25 odsto, što je uz bitno drugačije cene materijala obnovu „Gazele” „podiglo” na oko 60 miliona evra. Za kompletne radove zato će biti neophodno novo zaduživanje, kažu u „Putevima Srbije”.
Sreću u nesreći, međutim, predstavlja činjenica da u cenu radova ulazi i nabavka građevinskih mašina koje će po završetku posla ostati na raspolaganju za buduće održavanje.
– „Štrabag”, koji je posao dobio na tenderu, za podizvođača ima „Mostogradnju”, sadašnjeg obveznika u ugovoru o održavanju saobraćajnice. Oprema upotrebljena u rekonstrukciji ostaće kod njih i biće korišćena za naredne sanacije – kažu u „Putevima Srbije”.
„Gazela” se od pre nekoliko dana nalazi na „intenzivnoj putarskoj nezi”. Radnici „Puteva Srbije” okrpili su udarne rupe u brzim i voznim trakama, a stručnjaci „Mostogradnje” zaduženi za redovno održavanje danas bi trebalo da dostave izveštaj o merama za „zbrinjavanje” nebezbednih delova mosta.
– To, pored ostalog, podrazumeva zamenu razdelnih segmenata u brzim trakama, postavljanje viših ivičnjaka duž pešačke staze, uklanjanje delova ograde sklonih padu, nivelisanje dilatacija, odnosno popravku stepeništa uz stubove mosta – ističu u „Mostogradnji”. Biće obavljena i inspekcija unutrašnjosti mosta kako bi inženjeri pred rekonstrukciju imali uvid u probleme koji su u međuvremenu iskrsli.
Obnova „Gazele” i pristupnih puteva će, prema projektu, trajati dve godine, od čega će mesec dana biti utrošeno na zamenu asfalta. Odluka da saobraćaj u tom periodu bude zaustavljan na po jednoj traci u svakom smeru izazvala je sukob republičkih i gradskih vlasti. Grad je predlagao da rekonstrukcija kolovoza sačeka završetak mosta preko Ade Ciganlije, a republika da se radi čim se steknu uslovi. U „Putevima Srbije” ističu da će do maja ove godine u rad biti pušten Kružni put tako da će teretna vozila moći da koriste obilaznicu oko Beograda.
– Najveći problem je to što „Gazelom” prolaze šleperi koji teže kao pet ili šest putničkih vozila, a za prelazak preko mosta potrebno im je sedam puta više vremena nego automobilu. Otvaranje Kružnog puta na proleće će u tom smislu rasteretiti saobraćaj – objašnjavaju u „Putevima Srbije”.
Marko Luković
    </div>
    <div id="gastronomija">
Izvinite, kako se prave viršle?
Jedan Pančevac zna imena maltene svih operatera iz službi 988 i 9812 „Telekoma Srbije” u Beogradu, jer svaki dan poziva ove telefonske servise i „ćaska” sa zaposlenima. U Pambukovici kod Uba živi čovek koji redovno traži telefon pevačice Ane Nikolić, a priču „začinjava” i detaljima o hranjenju krava i novostima iz španske serije koju je upravo odgledao. Nekima hitno treba odgovor na pitanje kako se koristi prezervativ ili u kojoj ulici na Zvezdari ima najviše puževa. Ima i onih koji se raspituju o pravljenju česnice, ajvara, turšije, testa za palačinke, kuvanju viršli...
– Za božićnu česnicu potrebni su vam kvasac i pavlaka – odgovara operater koji se svojski potrudio da pronađe odgovarajući recept, ali ga korisnik prekida i dodaje: „Zaboravite, nemam ta dva sastojka”. Veza je prekinuta. Posle pet sekundi telefon ponovo zvoni. 
Pomoć operatera, koji prilikom razgovora ne smeju da se intimiziraju sa korisnicima, upotrebljavaju žargonske izraze ili, ne daj bože, povise ton na sagovornika, umeju da zatraže i pretplatnici koji, recimo, znaju samo prvo slovo neke ulice. U tom slučaju, zadatak zaposlenog je da u bazi podataka pokuša da nađe informaciju za korisnika ili, ako ne uspe, da ga uputi na ustanovu koja je za to nadležna. Podaci, ipak, pokazuju da čak 85 odsto korisnika dobije odgovor od zaposlenih. 
Sto, uglavnom mladih, operatera u beogradskoj službi odgovara na pitanja pretplatnika u šest smena, a u proseku svaki od njih u toku radnog dana više od pet stotina puta kaže „dobar dan”. Najkraći razgovor trajao je 26 sekundi, a najduži čak 25 minuta. Najnapornije je nedeljom, jer tada radi samo prestonička služba, a ona je ujedno i jedina u Srbiji dostupna 24 časa. 
– Služba 988 ostala je ogledalo našeg preduzeća. U toku dana primimo između 50.000 i 70.000 poziva pretplatnika, dok broj za razne i sportske informacije 9812 pozove dnevno do 2.500 korisnika. U odnosu na 2008. godinu broj poziva smanjen je za deset odsto – kaže Biljana Zendilovski, šef službe 988/9812 „Telekoma Srbije”.
Od 15. decembra prošle godine sve jedinice službe informacija o brojevima telefonskih pretplatnika prebačene su na platformu takozvanog avaja kontakt centra. Time se beogradska jedinica, kao poslednja, pridružila ostalim centrima u Kragujevcu, Nišu i Novom Sadu.
– „Avaja” je prvenstveno namenjena agentima kontakt centra, ali je time poboljšan i odnos sa korisnicima. Pomoću ove aplikacije moguće je saznati i koliko je pretplatnika na „čekanju”, operatera ulogovano ili na pauzi… Imamo sale u 12 gradova Srbije, to jest u četiri centra od kojih svaki ima nekoliko gradova u kojima se nalaze sale operatera, dok je sala u Nišu centar za ceo region. U ovom trenutku, „avaja” je instalisana u Beogradu, Kragujevcu, Nišu i Novom Sadu, ali i u Pančevu, zasad inače jedinoj izvršnoj jedinici koja ima ovu aplikaciju – dodaje Biljana Zendilovski. Otkako je ovaj sistem uspostavljen moguće je da se korisniku koji pozova iz Beograda javi operater iz, na primer, Novog Sada. 
Žalbe na rad operatera nisu učestale, a i ako ih ima, objašnjavaju u službi 988/9812, one se uspešno rešavaju u dogovoru sa kontrolorima i supervizorima. Najveći broj poziva ka službi 988 beleži se ponedeljkom koji je „udarni dan” i danima vikenda.
– U intervalu od 9 do 13 časova telefonski saobraćaj je „najjači”, jer tada svi zovu. Razmak između dva primljena poziva traje svega pet sekundi, a rad operatera olakšan je zahvaljujući intra vebu koji je bogat informacijama potrebnim za rad – zaključuje šef službe 988/9812. U narednom periodu, najavljuju u „Telekomu”, u dva telefonska servisa smeštena u glavnom gradu biće povećan broj radnika, a i prostorije u kojima borave trebalo bi uskoro da budu preuređene. 
-----------------------------------------------------------
Nove cene od prvog februara
Od 1. februara planirano je povećanje cena poziva ka info servisima „Telekoma Srbije”.Novi cenovnik biće primenjen za pozive iz fiksne i mobilne mreže prema servisima 988, 9811, 9812, 9822, 9823, 9844. Cena poziva servisa za informacije o telefonskim brojevima korisnika 988 iznosiće 21,50 dinara za pozive iz fiksne mreže, odnosno 23,32 dinara za pozive iz mobilne mreže. Po istim cenama tarifiraće se i minut razgovora za pozive upućene servisu za razna obaveštenja 9812. Poziv tih servisa iz fiksne telefonije dosad je  koštao pet impulsa za 988 i tri impulsa za 9812. 
Nova cena poziva servisa za naručivanje buđenja 9811, za informacije o verskim praznicima 9822, za informacije o meteorološkim prilikama 9823 i za loto izveštaj 9844 biće 10,75 dinara po pozivu sa fiksnog telefona, odnosno 11,66 dinara po pozivu iz mobilne mreže. Poziv tih servisa dosad se tarifirao iznosom od sedam impulsa za 9811, pet impulsa za 9822, i po tri impulsa za 9823 i 9844. U „Telekomu” najavljuju i da će biti uvedena naplata razgovora sa operaterima na broju 064/789.
M. Brakočević
    </div>
    <div id="kultura">
Dva domaćina, a krov sklon padu
Prokuplje – Krajem septembra 2002. tadašnji direktor prokupačkog Doma kulture Srđan Živković pozvao je nadležnog inspektora da utvrdi da li sala ove ustanove može i dalje da se koristi. Nalaz je bio izričit: bez ozbiljnijih popravki krova, zadržavanje nije bezbedno u čitavoj zgradi, a to posebno važi za salu Doma kulture, koja se od tada, punih sedam i kusur godina, više ne koristi. Krov nad salom sve više uleže i, zajedno sa dimnjacima, preti da se uruši. A najveća opasnost vreba od pada lustera, teškog čitavih tonu i po, koga je svojevremeno izradio Dragan Drobnjak, jedan od prvih srpskih dizajnera stakla.
Biserka Milosavljević, sadašnji direktor Doma kulture, kaže za „Politiku” da su jedva uspeli da prikupe nešto novca za nove oluke i pokrivanje dela zgrade u kojem su kancelarije.
– U saradnji sa Direkcijom za izgradnju grada, izradili smo idejni projekat rekonstrukcije čitave zgrade, a vrednost investicije procenjena je na oko 450.000 evra. Konkurisali smo za sredstva iz NIP-a, ali, iako nam je obećavano, novac nismo dobili. Projekat ćemo i ove godine ponuditi nadležnim ministarstvima. Nadamo se da će se na kraju shvatiti da rekonstrukcija zgrade više ne može da se odlaže. Ona čak ni na kanalizaciju nije priključena, a septička jama je odavno neupotrebljiva – kaže direktorka Milosavljević, ističući da je sanacija krova prioritet, ali da je za obimnije radove potrebna saglasnost Zavoda za zaštitu spomenika kulture.
Inače, na spratu zgrade u čijem je prizemlju Dom kulture i koja dominira podnožjem brda Hisar, smešteno je i sedište Saveza samostalnih sindikata, pa Prokupčani ovo zdanje zovi i Dom sindikata, baš kako i piše na fasadi. Gradnju je, pred Drugi svetski rat, započelo ovdašnje udruženje trgovaca, a nove vlasti su dovršile zidanje i, naravno, prisvojile zgradu. Pod njen krov uselio se komitet omladine i sindikat, iz čijih fondova je delimično finansirano dovršenje objekta, a prostrana sala je služila za sastanke i igranke. Kasnije, u dograđeni deo se useljava i Dom kulture, a renovirana sala je postala mesto brojnih kulturnih događanja.
Devedesetih godina, Sindikat je tužio opštinu Prokuplje, zahtevajući da iz zgrade iseli Dom kulture. Posle desetogodišnje parnice, presuđeno je da opština, odnosno Dom kulture, raspolaže prizemljem, a sindikat spratom. Za to vreme, zgrada je gotovo sasvim oronula.
– Iako nama nije pravo kako su sudovi odlučili, moramo da prihvatimo da su svi sporovi iza nas. Sada je važno da se zajednički izborimo za spas zgrade. Sindikat je raspoložen da u tome i novčano učestvuje – kaže za naš list Slavoljub Radivojević, predsednik Opštinskog veća Saveza samostalnih sindikata.

Blizanci koje je otkrio Mehta
Na starom mestu, večeras na Kolarcu, Beogradska filharmonija održaće svoj prvi koncert u 2010. godini. Orkestrom će dirigovati Ronald Zolman a prava atrakcija biće nastup mladog Dua Gurfinkel, klarinetista-blizanaca iz Izraela.  
Ronald Zolman je svoju bogatu internacionalnu karijeru započeo u rodnoj Belgiji. Rad u operi dosta je doprineo afirmaciji ovog dirigenta koji će se predstaviti publici na svim kontinentima. Osim toga, on je i uspešan kompozitor filmske muzike, zašta je i nagrađivan. Pod njegovom dirigentskom palicom naš orkestar večeras će izvesti program: L.Bernštajn – „Kandid”,uvertira; Dž. Geršvin – Rapsodija u plavom; Ž.Bize – P. Sarasate – Karmen fantazija; J. Sibelijus – Simfonija br. 5.
Opereta „Kandid”, inspirisana Volterovim delom, nije baš donela slavu Bernštajnu, ali njena uvertira jeste. Ona ima svoj samostalan muzički život, od „premijere” sa Njujorškom filharmonijom kojom je dirigovao autor. Danas ona slovi za najizvođenije orkestarsko delo nekog američkog kompozitora 20. veka. Duo Gurfinkel predstaviće se „Rapsodijom u plavom” i „Karmen fantazijom”, delima adaptiranim za klarinete i orkestar.
Braća blizanci, Danijel i Aleksandar Gurfinkel, nisu još ni punoletni a za sobom već imaju zavidnu muzičku biografiju. Svojim prvim osvojenim nagradama, još kao deca, „osvojili” su i velikog dirigenta Zubina Mehtu.
– On je „otvorio” našu karijeru. Posle nastupa sa Izraelskom filharmonijom na godišnjem koncertu mladih muzičara, kada smo izveli Kromerov Dupli koncert, usledili su mnogi pozivi za nastupe. Sa njim je divno sarađivati i mi se nadamo da ćemo već sledeće godine ponovo imati priliku da sviramo sa maestrom Mehtom. O tome se sada pregovara – izjavili su za „Politiku”.
Klarinetista je, moglo bi se reći, porodično zanimanje Gurfinkelovih. Ovi najmlađi kažu:
– Naš deda Arkadi bio je poznati klarinetista, pedagog i aranžer, a otac Mihael je prvi klarinetista Izraelskog simfonijskog orkestra i Izraelske opere. Naš otac je je i naš profesor, već niz godina. On nas je i uveo u muziku i deli sa nama sve tajne „zanata”. Puno nam je pomogao u karijeri i veliko nam je zadovoljstvo što smo baš njegovi učenici. Tako ćemo i nastaviti.

Šumadijski čaj za dvoje
Naslov „Tea for two” (Čaj za dvoje) neke će podsetiti na popularnu istoimenu pesmu iz daleke 1925. godine, neke na čuveni film sa Doris Dej iz 1950. godine, a neke na album sa muzičkim numerama iz pomenutog filma. Dizajnera Nebojšu Momčilovića ove reči podsetile su na čaj koji se može piti samo u Srbiji, onaj „šumadijski”, pa je za istoimeni konkurs u okviru projekta „Artzept” dizajnirao set za kuvanu rakiju, za koji je pred kraj prošle godine u Parizu dobio prvu nagradu „Zepter International design award”.
Projekat „Artzept”, u okviru kojeg se svake godine raspisuje internacionalni konkurs za dizajn upotrebnih predmeta, prema rečima Gordane Bibe Marković, umetničkog direktora, nastao je 2004. godine, na inicijativu Madlene Cepter, sa idejom da se stimuliše kreativnost i podrže izuzetni talenti na polju dizajna. Svake godine konkurs ima novu temu, 2009. godine to je bila „Tea for two”, a umetnici su imali zadatak da osmisle originalan dizajn seta za čaj – komplet čajnika i dve čaše. Za proteklih šest godina, koliko se nagrada, čiji je novčani iznos znatan (prvo mesto – 10.000 evra, drugo mesto – 4.000 evra i treće – 3.000 evra) dodeljuje, sam izbor i izložba najboljih radova koja se potom organizuje u galerijama kompanije „Zepter” širom Starog kontinenta, postali su jedan od prestižnijih događaja u svetu dizajna u Evropi.
Gordana Biba Marković, koja je uz Boreka Šipeka, Karla Magnolija i Bendika Torvina učestvovala u radu žirija, objašnjava da je tema konkursa osmišljena u želji da se spoji umetnička invencija i planetarni običaj ispijanja čaja.
„U prošloj godini animirali smo više stotina dizajnera, među kojima je i osam iz Srbije, koji su konkurisali za nagrade. Od 90 radova u užem izboru rad Nebojše Momčilovića bio je najoriginalniji. Momčilovićevo rešenje odlikuje se kubističkom formom, bez etnoelemenata, što rad čija je inspiracija jedan narodni običaj i čini upečatljivim”, kaže Biba Marković.
Nebojša Momčilović kaže da se u radu na ovom kompletu za čaj rukovodio jednostavnošću, što je i svojstveno njegovom karakteru. „Kada nema dekora i kitnjastih elemenata kvalitet dolazi do izražaja i postaje osnovno merilo za ocenu umetničkog rada. Da bi se popularisala srpska narodna tradicija ne mora neizostavno tu da budu opančići. Naš duh može da se prikaže i drugačije, modernije. Bilo bi lepo da se u skorije vreme prema ovom rešenju proizvede cela linija, koja će biti dostupna javnosti, pa čak i da možda postane suvenir a šumadijski čak prepoznatljiv brend”, objašnjava naš sagovornik.  
Proteklih 25 godina profesionalnog rada na polju dizajna Momčilović, koji je danas predsednik dizajn sekcije ULUPDS-a, proveo je većim delom u zlatari „Majdanpek”, radeći na izradi stonih posuda od srebra i metala. Poslednje tri godine radi samostalno, trudeći se da duh našeg naroda opredmeti kroz inovativna rešenja upotrebnih predmeta. Dobitnik je brojnih nagrada i učesnik nekoliko Oktobarskih salona.
Moji preci poreklom su iz Šumadije, sa Vlasinskog jezera, pa me koreni vuku u pravcu opredmetnjivanja tradicije. Smatram da mi i te kako imamo šta da ponudimo svetu, samo nemamo mnogo prilika da tu našu ponudu promovišemo. Ovaj projekat i promocija radova u galerijama širom Evrope redak je i dobar potez. Bilo bi dobro da ih bude više, zaključuje Momčilović.

Prođe život, ja ne režirah u nacionalnom teatru
Reklo bi se da mi se ne da. Nisu se spojile kockice. Nije to prvi put da mi se tako nešto desi. Prođe život, ja ne režirah u nacionalnom teatru – rekao nam je, uz osmeh, reditelj Dejan Mijač zamoljen da objasni zašto nije došlo do realizacije predstave „Pogani” koju je, po delu Milene Marković, trebalo da postavi na Velikoj sceni nacionalnog teatra. Iza Dejana Mijača je izuzetno bogata i uspešna rediteljska karijera. Ipak, zbog različitih okolnosti tokom proteklog višedecenijskog rada, na sceni Narodnog pozorišta u Beogradu nije postavio nijednu predstavu, iako živi u njegovom komšiluku.
Dramska autorka Milena Marković, da podsetimo, dobila je poziv od prethodne uprave Narodnog pozorišta da uradi dramu po motivima dela „Nečista krv” Bore Stankovića. Komad je trebalo da se nađe na repertoaru još prethodne sezone, ali ga, po svemu sudeći, publika neće videti ni do kraja ove „pozorišne godine”. Naručeni tekst je, kako smo obavešteni, i plaćen autorki Marković. Rad na predstavi „Pogani” trebalo je da počne još u maju 2009. godine, ali su probe pomerene zbog, kako se navodi, „bolesti reditelja i nemogućnosti da sklopi željenu podelu zbog dva gostujuća glumca”. U međuvremenu Milena Marković je napisala  novu verziju teksta i naslovila ga  „Žica”.
– Jednostavno nisam mogao da sklopim podelu koju sam želeo. U pitanju su Branislav Lečić i Svetozar Cvetković. Obojica su u to vreme bili zauzeti drugim obavezama. Početak proba smo odložili. Nisam u kontaktu ni sa kim iz nacionalnog teatra. Ne znam šta se sada dešava, niko me iz Narodnog pozorišta nije zvao, a mene je sramota da se namećem. Znam da je Milena napisala i drugi tekst. Komad „Pogani” nije prepričano delo „Nečista krv”, već je autorka usvojila, rekao bih, osnovni motiv. Konkretno, to je priča o prodaji kćerke. Drama se dešava na velikom istorijskom razmeđu. U drami „Žica” oseća se civilizacijski vakuum nastao posle svih tih ratova. Radnja se događa na mestu opkoljenom bodljikavom žicom, kao što kod nas postoji Kosovo, u čijem okruženju je vojska, gde se stalno puca, ali se uveliko trguje. I gubi se ono što je nekada značilo moral, čast... „Žica” je, zapravo, drama o propadanju, objašnjava Dejan Mijač.
Pitali smo uglednog reditelja da li, možda, do kraja ove sezone planira da radi neku drugu predstavu u nekom od beogradskih pozorišta.
– Ne planiram ništa. Teško, teško! Možda, ako mi se baš desi, a to bi trebalo da bude nešto izuzetno da me pokrene, motiviše. Mene ove formalne stvari uopšte ne zanimaju. Učešće čoveka u bilo kojoj vrsti umetnosti mora da bude neki eros – kaže Mijač.
Božidar Đurović, upravnik nacionalnog pozorišta, juče nam je potvrdio da je Dejan Mijač otkazao saradnju sa Narodnim pozorištem iz zdravstvenih razloga.
– Glumci Branislav Lečić i Svetozar Cvetković nisu prihvatili uloge zbog profesionalnih obaveza. To su bili dogovori iz vremena upravnika Predraga Ejdusa, a Dejanu Mijaču su vrata ovog doma, koliko je meni poznato, oduvek, a sada širom otvorena.
Dramska autorka Milena Marković nije želela da komentariše novonastalu situaciju.
Kao što smo imali priliku da vidimo, u pismenom predlogu repertoara za 2010. godinu nedavno smenjene direktorke ansambla Drame Tatjane Mandić Rigonat nalazi se i komad „Žica” Milene Marković u režiji Dejana Mijača.
– Moj predlog repertoara za 2010. godinu nije razmatran. Očekivala sam da će se to dogoditi početkom januara, ali je došlo do moje smene. Žao mi je što se veliki umetnici, kao što su Dejan Mijač i Milena Marković, nisu zajedno sa mnom našli u zaokruženoj priči u nacionalnom teatru – kaže Tatjana Mandić Rigonat.
    </div>
    <div id="ekonomija">
Poništena privatizacija Fabrike vagona Kraljevo
Agencija za privatizaciju raskinula je ugovor sa ukrajinskim preduzećem „Azov impeks”, koje je bilo kupac Fabrike vagona Kraljevo. Ugovor je raskinut zbog neispunjenja investicione obaveze za drugu i treću godinu u ukupnom iznosu od 2,7 miliona evra i nepoštovanja socijalnog programa koji se odnosi na obaveze prema zaposlenima. Doneta je o odluka o naplati bankarske garancije i ugovornih kazni.
Agencija je ovu odluku donela na predlog Ministarstva ekonomije na čiju inicijativu je juče održan sastanak sa predstavnicima sindikata, rukovodstva i vlasnika preduzeća Fabrike vagona na kojem je razmatrano ispunjenje zahteva štrajkačkog odbora ovog preduzeća. Na sastanku je konstatovano da vlasnik preduzeća ukrajinski  „Azov impeks”  nije ispunio nijedan od zahteva štrajkačkog odbora, koji su podrazumevali da se radnicima,  do  31. decembra 2009. godine, isplati jedna i po zaostala zarada, da se definiše dinamika isplate preostalih neisplaćenih zarada, kao i da se usaglasi isplata regresa za 2006. godinu. Imajući u vidu da nijedan od navedenih zahteva nije ispunjen i da obaveze iz kupoprodajnog ugovora o privatizaciji nisu ispunjene a koje podrazumevaju  realizaciju socijalnog i investicionog programa, Ministarstvo je predložilo Agenciji raskid ugovora.

Do poslednje pare
Najave političara, ali i pojedinih članova vlade, da bi se u slučaju rasta privredne aktivnosti mogle povećati penzije i plate, ne samo da je opasan politički marketing, već i prilično prenebregavanje upozorenja svetskih ekonomskih mudraca – da oporavak svetske finansijske i ekonomske krize neće doći ni za nekoliko godina.
Odakle nama, koji umnogome zavisimo upravo od oživljavanja svetske ekonomije, pogotovo evropske, potreba i želja da se uljuljkujemo u lepim željama po sistemu „šta bi bilo kad bi bilo” i da na osnovu toga već obećavamo više penzije, plate, socijalna i druga davanja?
Ni reči o onome što nam kao hleb nedostaje – da eventualni „višak”, ako o njemu uopšte može biti reči u više nego skromnom nacionalnom kolaču, usmerimo u investicije. Ali, to nije politički unosno. Iako, sudeći po svim političkim sondiranjima, vanredni izbori nisu ni na vidiku osiromašenim građanima šalju se krajnje neuputni signali: „Strpite se još koji mesec, kriza je na izmaku, a s njenim repom evo povišica i lagodnijeg života”. Kao da time sve rešavamo i gladnu godinu smenjuje blagodat.
Da li je baš tako?
Vlada, MMF, ali i veoma ozbiljni ekonomisti izašli su u javnost s prognozom da bi ovogodišnji rast BDP-a u najboljem slučaju mogao biti tek 1,5 odsto. I šta biva?
Godina je krenula nimalo optimistički. Ne samo zbog aktuelne krize kursa, već i usled prave „epidemije” štrajkova radnika iz desetak fabrika. Ali, i bez tih nimalo dobrih privrednih damara sa terena, poslednja istraživanja očekivanja prvih ljudi u nekoliko stotina preduzeća nisu nimalo optimistička. Naprotiv, strepnja je da ne bude samo gore.
Otkud onda nada da bi naš BDP mogao biti u pozitivnoj zoni?
Upravo na onome što nas je i svih minulih godina uljuljkivalo, da naša ekonomija, s uzastopnim rastom BDP-a od preko pet procenata godišnje, počiva na visokim stopama rasta usluga – od telekomunikacionih (mobilna telefonija) do finansijskih i drugih neproizvodnih usluga. Ono od čega se „živi”, što se izvozi – nemamo. Razmenljiva dobra su nam u padu. Srbija je postala deindustrijalizovana zemlja. Osim sirovina, hrane, malo hemije i čelika… spisak eksportnih proizvoda je krajnje tanak, a zarada od njih minimalna.
Te i slične činjenice nisu nepoznate onima koji šire populistička obećanja o većim penzijama i platama. Ruku na srce, lepo je nadati se boljem i činiti da do njega dođe, ali to je samo jedna strana medalje. Druga je ekonomski mnogo bolnija – da se može deliti samo ono što se stvori. A mi osim obećanja i lepih želja, za sada, nemamo ništa od toga stvorili. Čak se, valjda da bi bilo uverljivije samoobmanjivanje, provlače računice šta bismo i koliko mogli da podelimo ako kojim slučajem BDP dogura do četiri ili pet odsto.
A šta ako ne bude ništa od toga?
Ništa. Kao da smo prvi put pogrešili u proceni. Baš kao i u onoj priči iz 2008. da će nas svetska finansijska i ekonomska kriza mimoići, a mi od nje čak i profitirati.
Zaduživaćemo se po svetu ili ćemo nastaviti da se kao i do sada deficitarno finansiramo. To smo bar naučili. U ekonomskoj istoriji Srbije ne postoji nijedna godina u kojoj je pravljen rebalans budžeta nadole. Uvek naviše. Čemu onda nedoumica.
U takvim okolnostima, bez jasnog stava vlade, ali date reči MMF-u, počinje cenkanje sa nezadovoljnim radnicima iz pojedinih javnih preduzeća i štrajkačima koji s pruga prelaze na magistralne puteve sa istim zahtevom – dajte nam naše zarađene pare. A to što iza tih para, koje neštedimice obećavamo, ne stoji ama baš ništa, nikakva proizvodnja i realna roba, pa čak ni virtuelne usluge, već samo nada da će nam možda biti bolje – nikome ništa. Važan je politički marketing do poslednje pare, a to je već godinama u ovoj zemlji najunosniji i najplaćeniji posao.

EPS deli očekivanu dobit
Zaposlenima u Elektroprivredi Srbije neće biti povećane plate, već isplaćene naknade iz realne dobiti kompanije, tvrdi poslovodstvo tog javnog preduzeća.
Poslovodstvo EPS-a navodi da se tom isplatom ne ugrožava makroekonomska stabilnost Srbije, niti odustaje od preporuka vlade o visini zarada u javnim preduzećima pošto se ne povećava masa zarada zaposlenih u kompaniji.
Isplate naknada radnicima na osnovu sporazuma sa sindikatima EPS-a i Termoelektrane „Nikola Tesla” su iz dobiti preduzeća, neće ući u osnovicu za penzijsko osiguranje i ne predstavljaju deo plate, tvrde u tom javnom preduzeću.
Sporazumima sa sindikatima, naveli su u EPS-u, dogovoren je način isplate manjeg dela dobiti kompanije za poslovanje u 2010, koja je utvrđena u oktobru prošle godine, tako da pretpostavke o poslovanju nisu menjane pod pritiskom štrajkača. Kako su ranije naveli u Sindikatu EPS-a, zaposleni u tom javnom preduzeću podeliće deo od 3,75 milijardi dinara iz očekivane dobiti preduzeća u ovoj godini, tako da će tokom 2010. uz platu dobijati i mesečnu naknadu, koja je na nivou od oko osam odsto zarade.
Agenciji Beta je u krugovima bliskim EPS-u nezvanično rečeno da će radnici u 2010. godini dobijati mesečno po oko 9.000 dinara iz očekivane dobiti Elektroprivrede od devet milijardi dinara.
Elektroprivreda Srbije je prošlu godinu završila sa oko dve milijarde dinara gubitka, a u 2010. godini uz dva poskupljenja struje od po 10 odsto, očekuje se gubitak od 20 milijardi dinara.
U krugovima bliskim EPS-u su naveli da se gubitak beleži pošto u konačne rezultate poslovanja ulaze i nenaplativa potraživanja za struju, a koja EPS kao državna kompanija ne sme da izbriše.
Srpska ministarka finansija Dijana Dragutinović izjavila je da će povišica plata u EPS, koju je vlada odobrila, biti isplaćena iz dobiti od poskupljenja struje.
Vlada Srbije još nije odobrila poskupljenje struje od 10 odsto, koje bi trebalo da se primenjuje tokom prvog tromesečja ove godine. EPS je poslovnim planom za 2010. godinu predvideo još jedno poskupljenje struje za 10 odsto u julu 2010.
Sindikat EPS-a je zahtevao povećanje plata za 20 odsto uz pretnju štrajkom, ali je 8. januara sa Vladom Srbije i poslovodstvom tog javnog preduzeća potpisan sporazum na osnovu kojeg će dobiti naknadu iz dobiti.
Vlada Srbije se u dogovoru sa Međunarodnim monetarnim fondom obavezala da u 2010. godini neće povećavati penzije i plate u javnom sektoru.
-------------------------------------------------------
Nedopustivo povećanje plata u EPS-u
Ministarka za Nacionalni investicioni plan Verica Kalanović ocenila je da je nedopustivo da građani Srbije plaćaju skuplju struju da bi se povećavale plate zaposlenima u Elektroprivredi Srbije. „Kao ministar mogu da razumem povećanje cene struje samo zbog ulaganja u Elektroprivredu Srbije koje je neophodno u ovom trenutku, a nikako za povećanje plata zaposlenih”, izjavila je Kalanovićeva agenciji Beta i dodala da su plate u EPS-u „znatno iznad republičkog proseka”.
Prema njenim rečima, svako povećanje plata u javnim preduzećima pre nego što Srbija izađe iz ekonomske krize je neodgovorno. „Povećanje plata sa podizanjem privrednog rasta mora da važi za sve zaposlene u javnom sektoru i to kao rezultat poboljšanja ukupne situacije u privredi”, rekla je ministarka. Ona očekuje da će do pozitivnih pomaka u privredi doći u drugoj polovini ove godine i da se tada može očekivati i realno povećanje plata.
Beta
----------------------------------------------------------
Povećanje plata nije u skladu sa aranžmanom
Povećanje plata u javnim preduzećima nije u skladu sa stendbaj aranžmanom s Međunarodnim monetarnim fondom, izjavio je stalni predstavnik MMF-a u Srbiji Bogdan Lisovolik. „Srpske vlasti su se u pismu o namerama, koje su potpisale u decembru, obavezale da obezbede da plate u javnim preduzećima budu zamrznute u nominalnom iznosu tokom 2010. godine”, rekao je Lisovolik, povodom pristanka Vlade Srbije da radnicima Termoelektrane „Nikola Tesla” poveća plate za 8,5 odsto i na pregovore o odobravanju povišice u Telekomu.
On je kazao da MMF još nije konsultovan o tim povišicama i da i dalje pretpostavljaju da će „politika zarada u velikim državnim preduzećima biti vođena dogovorenim zamrzavanjem plata”. „Čekamo informacije o poslovnim planovima za 10 velikih državnih preduzeća, jer do kraja februara 2010. ističe rok za potvrdu sporazuma o zamrzavanju plata. Ako ne bude potvrđen, moraćemo da procenimo implikacije i da dogovorimo korektivne mere”, rekao je Lisovolik.
On je ocenio da bi povećanje zarada u javnim preduzećima bilo skupo za budžet i javni dug Srbije, pošto je verovatno da bi to povećalo potrebu za subvencijama i državnim garancijama za zajmove tih preduzeća.
Beta

Evropska pravila za tečni naftni gas
Poslednjih dana pred Novu godinu u šest ovlašćenih kuća za atestiranje plinskih uređaja u automobilima radilo se danonoćno. Majstori su „izginuli” od posla, jer od početka 2010, ko ne bude imao atest za plinsko postrojenje u svom automobilu platiće veoma visoku novčanu kaznu prema novom zakonu o bezbednosti saobraćaja. Mnogo veću nego što košta sam atest (3.600 dinara). To je konačno dobar, ali tek prvi potez države u ovoj veoma važnoj oblasti saobraćaja, tržišta, ekologije, pa i energetike, ističe predsednik Autogas asocijacije Srbije (AGAS) Branko Vuksan, uz upozorenje – da time suština problema u opremanju, korišćenju i bezbednosti uređaja, a pogotovo u licenciranju radnji i majstora, još nije ni dotaknuta, već samo odškrinuta.
– Srbija je jedina zemlja u ovom regionu koja u regulisanju ugradnje i korišćenju tečnog naftnog gasa, kako je pravo „ime” za narodski uvreženi izraz „plin”, još koristi propise iz 1971. ili 1974 – tvrdi Vuksan. – A samo od 1999, broj pumpi se povećao sa 30 na 530, a automobila sa tri do pet hiljada na više od 250.000. Taj ogromni rast ugradnje plinskih uređaja nije, naravno, pratila odgovarajuća regulativa. Prava je sreća što su naši ljudi po prirodi oprezni, a mnogi baš zaziru od gasa, pa su koliko-toliko vodili računa šta ugrađuju u svoj gepek. Ali, da reda i kontrole nema dovoljno – to je bez ikakve sumnje – naglašava naš sagovornik.
Srbija, najpre, nema sopstvenu proizvodnju auto-plinskih uređaja. Uvoze se sa svih strana. Ima tu dobrih, ali i veoma sumnjivih marki i proizvođača. Majstora, obučenih samo toj vrsti posla, nikada nije ni bilo. Svi su samouki ili su naknadno prošli kratku obuku većih italijanskih proizvođača. Sve su to razlozi, naglašava Vuksan, što je stručna ekipa AGAS-a pripremila tekst uredbe o ispitivanju vozila, kao početni dokument, kojim treba da se reše bar goruća pitanja ugradnje uređaja, ali i licenciranja radnji i majstora.
– Predlog ovog dokumenta je – tvrdi naš sagovornik – predat vladinoj međuresornoj komisiji na uvid, a taj ili neki srodan dokument trebalo bi Ministarstvu za infrastrukturu, koje je nadležno za te stvari, da podnese tek osnovana Agencija za bezbednost saobraćaja.
Vuksan kaže da je dokument koji su oni pripremili i u čijem su radu učestvovali mnogi stručnjaci, ne samo iz MUP-a, već i iz sveta struke i nauke, u skladu sa najboljim evropskim rešenjima.
Zašto je sve ovo važno?
– Srbija se polako približava Evropi i njenim pravilima ponašanja. Među njima su i standardi kojima se reguliše ugradnja i korišćenje plinskih uređaja u automobilima. Moramo, dakle, da imamo telo, državno ili nevladino, svejedno, ali izuzetno stručno, koje će nadzirati i kontrolisati sve ono što se dešava u toj oblasti, davati ovlašćenja radnjama i licence majstorima za bavljenje tim poslom. Uređaji su sve savremeniji. Umesto mehanike, danas dominiraju čipovi. Mora da se uči i usavršava svako, a pogotovo majstori – ukazuje Vuksan i podseća da je gas dobar sluga, ali veoma zao gospodar.
On podseća da je i u Srbiji sazrelo vreme da se zna, od uvoznika, preko majstora, servisera za ateste, do vozača, korisnika, ko je i zašta odgovoran. Tek tada će, smatra, još veći broj vozača u Srbiji poželeti da vozi jevtinije, ekološki čistije, ali i sa stručne strane mnogo sigurnije automobile sa pogonom na plin.
– Srbija proizvodi samo 40 odsto potrebnih količina plina, ostalo uvozi, a u trci za lakom zaradom, jer nema striktne kontrole i valjanih standarda, mnogi uvoze TNG veoma sumnjivog kvaliteta, odnosno s lošom smešom – upozorava Vuksan. – To najbolje mogu da osete sami korisnici gasa. I te nabavke bi trebalo staviti pod rigoroznu kontrolu. Da li istog tog tela, koje će bdeti nad poštovanjem propisa za upotrebu uređaja i gasa ili će to ostati u delokrugu rada tržišne inspekcije, nije od presudnog značaja, ali reda mora biti. Da ljudi znaju šta kupuju i sipaju u svoje automobile.
Treba znati da se u TNG-u nalaze dva gasa – propan i butan. Njihova smeša nije uvek ista. Za leto je najbolji odnos 55 prema 45 odsto u korist propana, a zimi 65 prema 35 procenata. Još bolji odnos je 70 prema 30 odsto za hladne dane. Veoma je retko naći kod nas TNG u tim proporcijama, kaže naš sagovornik i dodaje da Englezi i Skandinavci voze samo na propan, jer je ekološki čistiji, a po motor blagotvorniji nego bilo koja mešavina.
Potrošnja TNG raste iz godinu u godinu. Ne tako davne 2003. samo u automobilima je potrošeno je 65.600 tona. Posle tri godine količina je udvostručena – 148.000, da bi lane dostigla 240.000 tona, što je 80 odsto ukupne potrošnje. Ostatak od dvadeset odsto potrošila su domaćinstva i privreda.
-----------------------------------------------------------
Ekološki doprinos TNG
Sagorevanjem u motoru, TNG pravi 30 do 35 odsto manju emisiju ugljen-monoksida, za 20 do 40 procenata manje je nesagorelih ugljovodonika, oko polovine je manje azotnih oksida, za petinu manje ugljen-dioksida, za 80 do 90 procenata manje je čvrstih sitnih čestica i sedam puta manje sumpora u odnosu na benzin. I uz sve to je za 50 odsto jevtiniji od benzina. Vuksan kaže da više ne treba reći ni reč više zbog čega bi trebalo što veći broj automobila prepraviti na tu vrstu goriva.
Slobodan Kostić

Ministarka demantuje guvernera
Deficit u budžetu bio je poznat i nije mogao da bude iznenađenje ni za koga, pa ni za Narodnu banku Srbije, izričita je ministarka finansija Diana Dragutinović koja se nikako ne slaže sa ocenom da nije bilo usaglašenih poteza između države i NBS pre udara na dinar. Jer, direktorka Trezora i viceguverner, zadužen za monetarnu politiku, zajedno su pravili plan isplata države, tvrdi ministarka finansija. A i kupovina dinara za devize koje je država povukla od MMF-a bila je najavljena, otkriva za „Politiku” ministarka Dragutinović.
– Najpre, sama procedura povlačenja deviza trajala je skoro dve nedelje i obavljala se preko NBS, koja je fiskalni agent države. Uz to, država prodaje devize Narodnoj banci a ne poslovnim bankama. Kao treće, najveći deo dinara nastalih prodajom deviza je netaknut, odnosno nalazi se na računu države kod NBS i nije uticao na rast likvidnosti. Konačno, decembarski deficit od 12 milijardi pokriven je trezorskim zapisima u iznosu od osam milijardi, a ostatak, dakle četiri milijarde dinara iz dodeljenih sredstava – napominje ona.
Dakle, samo četiri-pet milijardi dinara je moglo uticati na rast likvidnosti. U poređenju sa nekoliko milijardi evra koje je NBS „sterilisala” u periodu od 2006. do 2008. godine, ne bi se reklo da je to neki značajniji napor. Pri tome, ovaj rast likvidnosti bio je privremen jer je država od 4. do 12. januara povukla 12 milijardi dinara, dakle smanjila likvidnost. O tome svedoči rast depozita države na računu kod NBS, objašnjava ministarka u brojkama poteze pre havarije kursa dinara.
Pa ipak, kurs se još nije stabilizovao. Zašto? Zato što su, kako ukazuje i ministarka finansija, uzroci na drugoj strani.
Slabljenje dinara počelo još krajem oktobra, podseća Dragutinovićeva, kada je evro bio ispod 93, da bi već sredinom decembra dostigao 96 dinara. Ne ulazeći u diskusiju koji bi kurs odgovarao našoj privredi, a imajući u vidu stopu inflacije, visinu spoljne zaduženosti i platnobilansni deficit, ministarka finansija je sigurna da je (u odsustvu znatnijeg priliva kapitala) kurs presudno određen platnobilansnim kretanjima. Povećani uvoz, koji je karakterističan za poslednji kvartal, uticao je na rast tražnje za devizama. Drugi verovatni faktor je smanjenje zaduženosti privatnog sektora, kao što je to bilo krajem prošle godine, što će se sa sigurnošću znati tek kada budu raspoloživi podaci o stanju duga privatnog sektora.
A kad kurs počne da se pomera, već je poznato, ugrade se negativna očekivanja koja dalje utiču na pomeranje kursa.
– Za preokret, kad su u pitanju očekivanja u vezi sa kursom, najvažniji je kredibilitet NBS. Nezavisnost NBS i ciljane inflacije omogućavaju da monetarna politika ne bude talac fiskalne. Dakle, na sve šokove koji prete da ugroze ciljanu inflaciju, a NBS je ta koja procenjuje, uključujući i promene u fiskalnoj politici, Narodna banka može i treba da odgovori – zaključuje ministarka finansija.
    </div>
    <div id="vesti">
Deset godina od ubistva Arkana
Danas se navršava deset godina od kada su u novobeogradskom hotelu „Interkontinental” ubijeni Željko Ražnatović Arkan, komandant Srpske dobrovoljačke garde i dvojica njegovih prijatelja Milenko Mandić i Dragan Garić.
Za trostruki zločin odgovarali su neposredni počinioci, ali naručioci ubistva, kao i motivi za likvidaciju jednog od najmoćnijih ljudi devedesetih godina prošlog veka, do danas su ostali nepoznati.
Prema onome što je dokazano u dva sudska postupka, u Ražnatovića i njegove prijatelje pucao je Dobrosav Gavrić, bivši policajac iz Loznice, dok su mu saučesnici bili Dragan Nikolić Gagi i Milan Đuričić Miki. Sva trojica osuđeni su u oktobru 2006. godine na po 30 godina zatvora. Vujadin Krstić, Dejan Pitulić i Stojan Ranković osuđeni su na po šest, Đorđe Grubačić na devet, dok je lekar Milomir Vasiljević osuđen na tri godine zatvora.
Gavrić i Đuričić branili su se tokom drugog suđenja sa slobode jer im je, prema tadašnjim zakonskim odredbama, zbog dugog trajanja sudskog postupka, pritvor ukinut. Oni nisu došli na izricanje presude i već više od tri godina za njima je raspisana poternica. Kaznu od 30 godina zatvora služi jedino Dragan Nikolić. On je u pritvoru od 2004. godine, kada su ga austrijske vlasti izručile Srbiji.
Jasna Diklić, sestra Željka Ražnatovića ukazivala je tokom trajanja suđenja da sud i tužilaštvo nisu ispitali ulogu biznismena Andrije Draškovića, za koga porodica sumnja da stoji iza zločina, kao posrednik između naručilaca i neposrednih počinilaca. Kao jedan od onih koji su umešani u ubistvo Arkana u medijima je pominjan i Zoran Uskoković Skole, nekadašnji vođa rakovičkog podzemlja. Uskoković je ubijen tri meseca posle likvidacije Ražnatovića, a utvrđeno je da su u njega pucali pripadnici „zemunskog klana” Sretko Kalinić i Mile Luković, po nalogu Dušana Spasojevića.
Mediji su spekulisali da se Gavrić i Đuričić od 2006. godine kriju u Federaciji BiH.
Željko Ražnatović rođen je 1952. godine u Brežicama, u Sloveniji. Bio je komandant srpskih paravojnih formacija u ratovima na prostorima bivše SFRJ, pripadnik tajnih bezbednosnih službi nekadašnje Jugoslavije, predsednik Stranke srpskog jedinstva, narodni poslanik i vlasnik FK „Obilić”. Zbog oružanih pljački osuđivan je u Belgiji, Holandiji, Švedskoj, Nemačkoj, Austriji, Švajcarskoj i Italiji, a zbog ratnih zločina tražio ga je i Haški tribunal. Bio je na Interpolovoj listi od 10 najtraženijih kriminalaca, bežao je više puta iz zatvora. Zbog „posla” kojim se bavio tečno je govorio engleski, francuski i italijanski jezik, a poznavao je i nemački, švedski i holandski.
Arkan je predvodio akcije dobrovoljaca u rejonu Osijeka i Vukovara, u Lici, Baniji, Kordunu i Dalmaciji, kao i u Istočnoj Bosni. Jedan od njegovih ratnih prijatelja bio je Milorad Ulemek Legija, organizator ubistva premijera Zorana Đinđića.
Ražnatović je bio oženjen folk zvezdom Svetlanom Ražnatović, protiv koje se sada vodi istraga zbog višemilionskih malverzacija prilikom transfera igrača „Obilića”.

Pretraživao mesto ubistva, pa uhapšen
Na mestu ubistva romskog mladića Dragana Fišera (21) juče je oko 15 časova uhapšen jedan, za sada nepoznati muškarac, dok je pretraživao ovaj prostor. Stanovnik naselja sakupljača sekundarnih sirovina kod Železničke stanice Novi Beograd, koji je pre dva dana pronašao unakaženo telo nesrećnog sugrađanina kaže da je osumnjičeni sa sobom nosio torbu, sa nožem i većom količinom kondoma.
– Krenuo sam prema Bloku 24 i sa Ulice Milutina Milankovića u šipražju u kojem sam zatekao Draganovo telo primetio nepoznatog čoveka. Znao sam da je istraga lica mesta odavno završena, pa sam zastao i nekoliko minuta posmatrao čoveka koji kao da je u travi tražio neki dokaz. Prišao sam mu s leđa i uspeo da ga oborim, a prethodno sam obavestio policiju. Kada sam mu se približio video sam da je sredovečan, svetlije puti i rekao bih da nije romske nacionalnosti. Deo brade mu je bio raskrvavljen, kao da ga je neko povredio – svedoči vidno uzbuđeni stanovnik romskog naselja u blizini Železničke stanice Novi Beograd.
Inače, u toku jučerašnjeg dana, na mestu zločina, pronađen je i okrvavljeni zlatni lančić koji je pripadao nesrećnom sugrađaninu. Kako se nezvanično moglo čuti, u blizini je primećen i jedan upotrebljeni kondom, što je značajno, s obzirom na činjenicu da je nesrećni dvdesetjednogodišnjak pre nego što je zverski likvidiran bio silovan. 
U kraju, u kojem je živela žrtva ubistva kažu da još ne veruju šta se dogodilo, a u porodici da ne znaju ni od kojih sredstava da sahrane žrtvu brutalnog ubistva. Draganova sestra Marija i njen suprug u neverici napominju da im je majka bolesna i da je njen brat pre smrti otišao da je obiđe. 
– Pronašli su joj tumor, a budući da smo se mi ovde preselili iz Pančeva otišla je tamo na pregled. Sakupili smo novac za njeno lečenje i Dragan je otišao da joj odnese pare. Tamo se video sa njom, a potom krenuo kući i tada je svirepo silovan i mučen, a potom je njegovo telo ostavljeno u žbunju – kažu Draganovi rođaci.
U komšiluku nastradalog mladića moglo se čuti da je odranije bio u sukobu sa Romima albanskog porekla, koji žive dalje odavde, prema naselju Dr Ivan Ribar. Priča se da je Dragana progonio sin izvesnog Šukrije i da se Draganov i Marijin otac zbog toga iselio iz ovog kraja
– Demolirali su mu baraku, oteli konja i drugu imovinu, a Dragana i njegovog brata naterali da rade za njih nekoliko meseci. Ni ovde nisu imali mira. Ubijeni se krio od njih i nije smeo da zalazi niz Ulicu Milutina Milankovića, prema blokovima i tamo sakuplja sirovine – kažu rođaci nesrećnog mladića.
Da podsetimo, telo Dragana Fišera je pronađeno obnaženo u žbunju, a na sebi je imao samo čarape i sat na levoj ruci. Prema nezvaničnim informacijama, postoji mogućnost da je nakon brutalnog premlaćivanja i silovanja bio živ, ali je u komi ostavljen da leži celu noć, zbog čega je promrzao. Nezvanično se moglo čuti da je ranije imao problema sa zakonom.
– Od kada se desio ovaj strašan zločin stanovnici naselja u blizini Železničke stanice više ne smeju ni da prođu onuda, čim počne da pada mrak. Već smo upozoravali da su ovaj kraj, ali i druga mesta na kojima žive sakupljači sekundarnih sirovina nebezbedni i da se tamo svašta dešava, ali se ovakve ružne scene i dalje ponavljaju – zaključuje Zoran Vasić, direktor romske nevladine organizacije „Oaza”.

Autobus sleteo u jarak
Novi Sad – Jedna osoba je teže povređena ali je van životne opasnosti, a njih 16 zadobilo je lakše povrede kada se autobus somborskog prevoznika „Severtrans” prevrnuo na 134. kilometru autoputa E-75 Beograd–Subotica, na delu kod Kovilja. Autobus je juče ujutru, u 7.30 časova, iz Beograda krenuo ka Subotici, a jedan sat kasnije, po za sada još nerazjašnjenim okolnostima, vozač je izgubio kontrolu nad vozilom i nakon prevrtanja, autobus je završio u jarku sa desne strane autoputa, između Beščanskog mosta i isključenja za Kovilj. U trenutku nesreće, u autobusu se nalazilo 25 putnika, vozač i kondukter. Prema nezvaničnim informacijama sa mesta nesreće, prilikom prevrtanja na desni bok kroz vetrobransko staklo ispao je kondukter koji se nalazio u vozilu. Iz Kliničkog centra Vojvodine, gde su svi putnici zbrinuti nakon nesreće, potvrđeno nam je da se među povređenim pacijentima nalaze kondukter i vozač autobusa.
– U Klinički centar primljeno je 17 pacijenata. Njih 16 bilo je sa lakšim povredama i svi su zbrinuti i otpušteni kućama. Među lakše povređenima su i vozač i kondukter. Na daljem lečenju je zadržan samo jedan putnik, ali on nije životno ugrožen. Muškarac rođen 1985. godine iz Novog Sada prebačen je na dalje lečenje na Grudnu hirurgiju Instituta za plućne bolesti u Sremskoj Kamenici – izjavila je za „Politiku” portparol Kliničkog centra Vojvodine Gordana Umićević.
Kako smo saznali juče kasno po podne jedan pacijent je vraćen na ponovni pregled i nakon toga je zadržan na odeljenju neurohirurgije.
Iz Okružnog suda u Novom Sadu saopšteno je da se uzrok nesreće još ne zna ali da je vozač autobusa, prema nalogu istražnog sudije, poslat na alko test. Autobus somborskog prevoznika „Severtrans” upućen je na vanredni tehnički pregled.
A. Popović
    </div>
    <div id="kolumna">
DA LI ĆE ŽENE SPASITI SRBIJU
Uobičajena karakteristika balkanskog muškarca jeste ,,mačizam”, ili drugim (nešpanskim) rečima, preterano samoljublje i oduševljenost sopstvenom snagom i muškošću. U nedavnoj anketi, oko 50 odsto mladića priznalo je, ili se možda i hvalilo, da tuku svoje žene i devojke, i da su uopšte spremni za tuču kada se radi o odbrani sopstvenog obraza, časti i dostojanstva. Većina izgleda sebe vidi kao neku vrstu Zoro osvetnika ili možda Vinetua iz romana Karla Maja. Imaju, oni to tvrde, jednostavan kodeks ponašanja u kome je hrabrost jedna od najvažnijih vrlina.
Ali da li je ta slika zaista istinita? Ne ona koja se tiče prebijanja devojki i žena, jer to izgleda, nažalost, jeste tačno. Već sopstveno verovanje o hrabrosti. Da li se srpski muškarci empirijski odlikuju velikom hrabrošću, za razliku od žena kojima se, prema toj istoj anketi, takva vrlina ne pripisuje? Pre nego što pokušamo da odgovorimo na ovo pitanje, treba pogledati koja su, danas u Srbiji, zanimanja gde se zahteva najviše hrabrosti. Mislim da nema sumnje da se tu radi o sudstvu, koje je pod stalnim pritiskom kriminalaca kao i političara, istraživačkom novinarstvu (za koje važi isto što i za sudstvo) i javnim finansijama, gde se donose odluke sa ogromnim finansijskim posledicama i koje, naravno, mogu da ugroze ili pospeše nečije interese. Srbija tu nije bitno različita od drugih zemalja u tranziciji. I u Rusiji su ove tri profesije najrizičnije, i u njima se traži najveća hrabrost. Takođe, skoro redovno imamo priliku da čitamo o ubistvima sudija i ,,nezgodnih” novinara u mnogim zemljama sveta. Prema podacima ,,Novinara bez granica”, samo prošle godine u svetu je ubijeno 76 novinara. Čak i ne računajući područja u ratu (Avganistan, Pakistan, Irak i Palestina) taj broj je još uvek ogroman: 63.
Ono što se lako može primetiti jesteda su u Srbiji ove najrizičnije profesije u velikoj meri ,,feminizovane”. Posle upravo završenog izbora novih sudija objavljeno je da su dve trećine sudija u Srbiji žene. U Vrhovnom kasacionom sudu (koji je nasledio Vrhovni sud Srbije) 17 od 24 sudije su žene. Predsednik Vrhovnog kasacionog suda je žena; ministar pravde je takođe žena; republički javni tužilac isto tako. Radi se verovatno o tri najteža radna mesta u državi, za kojasupotrebnane samo znanje i veština već upravo ono što smo malopre pomenuli–hrabrost. Jer jasno je da u društvu kao što je srpsko, gde čak i kriminalci čijesu kazne postale pravosnažne još uvek iz zatvora kontrolišu, bilo svojim uticajem bilonovcem, jake kriminalne mreže, osoba na takvoj poziciji u sudstvu ili tužilaštvu jeste izložena ne samo svakodnevnom stresu i pretnjama već i stvarnoj opasnosti da bude fizički napadnuta ili ubijena. I,zaista, o takvim pretnjama upućenim predsednici Vrhovnog suda i ministarki pravde mogli smo da čitamo u medijima.
Slična je situacija sa novinarima koji se bave istraživačkim novinarstvom.I tu je, u slučaju nedavne televizijske serije o povezanosti različitih mafija i takozvanih navijača, osoba koja je seriju režirala takođe žena. Njusuti mafijašina najgori mogući način vređali, prećeno joj je (ili joj se još preti) ubistvom tako da je konačno morala da pristane i na policijsku zaštitu. Da li je taj posao moguće raditi bez velike hrabrosti?
U javnim finansijama, sadašnji ministar (opet žena) izložena je pritiscima ulice ili moćnih biznismena i političara. Iako u ovom slučaju, na sreću, još niko nije pretio i oduzimanjem života, jasno je da je mesto ministra finansija, u relativno siromašnoj državi usred svetske krize, i u zemlji gde su ogromne pare stečene na često nerazjašnjene načine, jedno od najtežih i najnezahvalnijih pozicija u politici. Ne prođe ni dan da jedna ili druga grupa ne ispostavlja svoje zahteve, sve to često uz sumnjičenje ministra da svoje odluke ne donosi na bazi onoga što je potrebno i stručnosti već da bi ugodio ,,nekim drugim” interesima.
Mislim da je najveća hrabrost potrebna u ove tri oblasti, ali postoje i mnoge druge koje su takođe kontroverzne i gde se osoba nalazi pod stalnim opravdanim ili neopravdanim pritiskom javnosti i na vetrometini različitih interesa i pritisaka. Takav je slučaj sa evropskim integracijama, resorom koji takođe vodi žena, ili predsednikom Skupštine Srbije (još jedna žena). Verujem da bi, da nije u svim tim oblastima toliko hrabrih žena, teško bilo naći adekvatne zamene.
I kada se onda vratimo na početak, i trezveno razmotrimo u čemu se ispoljava hrabrost, teško nam je da primetimo da u stvarnom životu zaista postoji balkanski ,,mačo”. Naprotiv, oni koji sebe vide kao najhrabrije, uglavnom tu ,,hrabrost” ispoljavaju kada u većoj grupi, i prigodno naoružani motkama i noževima, napadnu nenaoružanu osobu koja i ne sluti šta joj se sprema. I zato valja se upitati: da li je potrebnaveća hrabrost da se šipkom i palicom prebije neko slabiji od sebe ili da se bude spreman, u odbrani zakona i opštih principa, na sukob sa mafijom? I ko je onda zaista ,,mačo” u Srbiji na početku 21.veka?
Karnegijeva zadužbina za međunarodni mir, Vašington

Zgrada državna
Koji su uzroci krize u našoj državi? Da li je neka od mnogobrojnih teškoća fatalna?
Srbija se tokom proteklih dvadeset godina suočila sa političkim, nacionalnim, privrednim i socijalnim kolapsom. Bila je najveća gubitnica pada Berlinskog zida, najteže ju je pogodila propast jugoslovenske države, socijalno-radikalni zahtevi njenih građana najveći su na kontinentu, stanovništvo je posle niza ratova i političkih neuspeha najstarije, integrisanost društva je najmanja, njena je elita neko vreme važila za u najvećoj meri korumpiranu...
U društvenim naukama eksperimenti su uglavnom nemogući ili neuspešni. Ipak, primer jedne zgrade u Beogradu, sa čijim sam unutrašnjim životom posredstvom prijatelja upoznat, navodi na razmišljanje.
Negde u krugu beogradske tramvajske linije broj dva izgrađena je u vreme procvata realnog socijalizma velika desetospratnica sa dva ulaza. Iako ju je po ondašnjoj poslednjoj modi izgradio poznati arhitekta, sudbinu joj je odredio Brozov govor u Splitu. Poziv na skromnost, štednju i smanjenje privilegija platila je tako što je prosečan stan smanjen za trećinu, a poslednji radovi prekraćeni pa je građevina nedugo potom oronula. Tadašnji režim omogućio je relativno bezbolan prelazak stanovništva iz sela u grad. Većini građana je u vreme, inače uglavnom propuštenog, evropskog privrednog buma, doneo i izvesnu harmoniju rada, plate i socijalne sigurnosti. Ipak, u tom „idealnom društvu”, manjina građana je dobila stanove. U spomenutoj zgradi je došlo i do raslojavanja u okviru tog društva besklasnih. Tako su direktori, menadžeri, službenici sa visokim i višim obrazovanjem dospeli u deo zgrade okrenut ka mirnoj ulici, pošteđen od popodnevnog sunca i decembarske košave. Sa njima se u veliki stan, koji je zaposeo skoro čitav sprat, doselio i jedan član republičkog izvršnog veća SR Srbije. Neugledniji deo zgrade naselili su radnici, pomoćno osoblje i stanovnik socijalnog stana.
Dok je realni socijalizam, zaslađen zajmovima iz inostranstva, trajao, velika zgrada je nekako i održavana. Stvari su se promenile od početka naše mukotrpne tranzicije. U obe zgrade veliki broj stanara ne želi da učestvuje u njihovom održavanju. U „radničkom delu” više od polovine stanara nije bilo spremno čak ni da plaća njeno čišćenje. Uskoro su poslednji spratovi ostali na milosti kiša i snegova, prizemni se nakrivili sa temeljima, a lift postao opasan. Tadašnjem predsedniku skupštine stanara prebacivane su razne zloupotrebe. Promene u zemlji osetile su se i u zgradi. Na čelo saveta došla je supruga jednog nižeg funkcionera novih vlasti. Uskoro se u vlasništvu njene privatne firme, preseljene iz jednog gradića na istoku države, našlo čitavo prizemlje zgrade. Propalo je preduzeće koje je dodeljivalo stanove, i ona je te prostorije legalno kupila na aukcijama (oglašenim u niskotiražnim novinama). Ostala je samo jedna mala prostorija pored lifta.
Pre nekoliko godina beogradske vlasti su pružile neobičnu mogućnost: finansiranje 70 odsto troškova rekonstrukcije zgrade u privatnom vlasništvu. Dok se činovnički ulaz okoristio ovom ponudom, u radničkom viši spratovi gunđaju zato što plaćaju zemljarinu, a niži ne osećaju odgovornost za krov ili lift. Ipak, opasnost da se deo zgrade sruši nagnala je stanare da se okupe na jednoj skupštini. Stari predsednik kućnog saveta grdio je novu vlast Srbije. Kritika je bila opsežna. Naglasio je da je stara vlast „izgradila” zgrade a nova nije u stanju ni da ih o svom trošku popravi. Za većinu okupljenih i 140 dinara mesečne naknade za čišćenje pokazali su se kao nepremostiva prepreka. Poneki vlasnici stanova koji vrede po 100.000 evra, izjavili su da će plaćati čišćenje zgrade ako iz nje bude izbačen stanovnik podrumskog socijalnog stana. Nova predsednica je pomirljivo ponudila rešenje: udeo u rekonstrukciji zgrade mogla bi da finansira ona, naravno ukoliko joj zgrada pokloni preostalu zajedničku prostoriju. Posle duže ogorčene rasprave predlog je propao zato što je nestalo kvoruma.
Reč je o jednom malom primeru. On nema veze sa ratovima, državnim neuspesima, ekonomskim krizama ili međunarodnim zaverama, ali zato jasno pokazuje važne izvore teškoća našeg društva. Sve teze o otporima modernizaciji i naciji zarobljenoj u prošlosti, odlaze u drugi plan pred kolosalnim neuspesima megalomanske modernizacije: od neprežaljenog, propalog jugoslovenstva do neodrživo brze industrijalizacije i urbanizacije. Za ovakvu situaciju odgovorne su pre svega elite. Njihova nepromišljenost je svemu značajno doprinela. U budućnosti bi njihova ideja i žrtva mogle da donesu oporavak. Nažalost, u Srbiji su elite već decenijama, slabijeg kvaliteta od naroda iz koga su potekle…
    </div>
    <div id="zdravlje">
Vakcinacija đaka posle predavanja za roditelje
Najkasnije do ponedeljka domovi zdravlja u Beogradu dobiće na kompakt-disku slajdove za predavanje o novom gripu i značaju vakcinisanja, koje bi zatim lekari trebalo da predstave roditeljima u osnovnim i srednjim školama uoči početka planirane vakcinacije školaraca, najavljuje primarijus dr Nevenka Žakula, rukovodilac Centra za prevenciju i kontrolu zaraznih bolesti u Gradskom zavodu za javno zdravlje. Kako objašnjava za „Politiku” doktorka Žakula, predavanje je isto za sve roditelje i sačinjeno je posle preporuke radne grupe za pandemiju. Roditelji će uz pomoć oko 20 slajdova dobiti jasne informacije šta je novi grip, kako se prenosi, koja je razlika između ovog i sezonskog gripa, ali i sve što je važno znati o vakcini, za koju lekari ponavljaju da je najefikasniji način zaštite protiv ove zarazne bolesti.
To bi trebalo da urade i zavodi za zaštitu zdravlja širom Srbije za područje svoje lokalne samouprave, onako kako je nedavno predložila radna grupa za pandemiju sa dr Predragom Konom na čelu. Nadležni u domovima zdravlja dužni su da, koordinirano sa savetima škola na roditeljskim sastancima, roditeljima učenika daju sve najvažnije informacije o planiranoj vakcinaciji školske dece. Inače, prema nekim najavama epidemiologa, vakcinacija školske dece mogla bi da počne već tokom sledeće nedelje.
Kako je za „Politiku” objasnio Slobodan Šolević, član gradskog veća i komandant Štaba civilne zaštite, koji je i u timu za sprovođenje plana aktivnosti pre i u toku pandemije, na stručnom sastanku već je data preporuka da se najkasnije do sledeće srede u Beogradu održe roditeljski sastanci.
Kako je ranije objasnio šef radne grupe dr Predrag Kon u ovom času glavni teret oko organizovanja vanredne vakcinacije školske dece je na lokalnoj samoupravi, odnosno na štabovima u kojima su direktori škola, domova zdravlja i zavoda za zaštitu zdravlja. Nigde deca neće moći da budu vakcinisana bez saglasnosti roditelja ili bez njihovog prisustva ako je reč o mlađoj deci. Naravno, lekari poručuju da svaki roditelj koji želi da vakciniše svoje dete ne treba da čeka nikakva predavanja u školi već to može da uradi odmah kod izabranog pedijatra. Upravo ovo vreme kada je smanjen broj obolelih i kada je epidemiološka situacija poboljšana, epidemiolozi ocenjuju kao idealno za vakcinaciju, jer ima uslova da se u roku od dve nedelje kod vakcinisanih osoba stvore antitela protiv gripa soja H1N1. Po dve doze trebalo bi da prime deca starija od šest meseci do osam godina, osobe starije od 65 godina, kao i osobe čiji je imuni sistem oslabljen.
Do juče u Srbiji su vakcinisane 124.732 osobe. Od tog broja 64,1 odsto su osobe sa hroničnim oboljenjima. Među njima najviše je onih sa hroničnim kardiovaskularnim bolestima, metaboličkim poremećajima, a to su šećerna bolest i gojaznost, kao i hroničnih plućnih bolesnika. Na teritoriji Beograda, kako je izjavila dr Nevenka Žakula, do juče je vakcinisano 33.317 osoba. U prve dve isporuke vakcina za Beograd bilo je 55.070 doza i od tog broja utrošeno je 60 odsto, što je, po rečima naše sagovornice, ohrabrujući podatak. Juče je glavni grad dobio dodatnih 43.320 doza, pa u svakom domu zdravlja ima dovoljno vakcina i više ne bi trebalo da se dogodi da građanin koji želi da primi vakcinu bude vraćen iz ambulante neobavljenog posla. Prethodnih dana to se događalo, pa je na području teritorije grada dolazilo do preraspodele vakcina.
Do juče laboratorijski je potvrđeno da je u Srbiji 680 obolelih od virusa H1N1, a da je broj umrlih 71.
    </div>
    <div id="ekonomija">
Japan – diskretni donator građana Srbije
U pogledu donacija vlade Japana Republici Srbiji 2010. godina će biti veoma važna, ocenjuje za „Politiku” japanski ambasador Tošio Cunozaki. Kako on najavljuje, očekuje se potpisivanje novog ugovora o donaciji koja se odnosi na rano otkrivanje raka dojke. Ambasador veruje da će taj projekat u ogromnoj meri doprineti smanjenju broja obolelih. Nastaviće se i podrška projektima u oblasti zaštite životne sredine, medicine, obrazovanja i kulture. Trenutno Japanci razmatraju odobravanje jen-kredita projektima koje je dostavila Vlada Srbije, a odnose se na termoelektranu „Nikola Tesla” i prestoničku kanalizaciju. To je novi tip ekonomske pomoći, koji će biti dominantan posle bespovratnih vidova podrške.
Japan je tokom proteklih dvadesetak godina bio jedan od najvećih, a najdiskretnijih dobrotvora na našim prostorima. Samo u poslednjoj deceniji od ove zemlje smo dobili 198,4 miliona evra. Projekti su kod nas do sada realizovani u oblasti zdravstvene zaštite, obrazovanja, socijalne zaštite, očuvanja životne sredine. Primljena sredstva se moraju upotrebiti isključivo za realizaciju odobrenog projekta. U proteklom periodu Japanci su davali podršku za nabavku ambulantnog vozila, specijalnog vozila za osobe sa posebnim potrebama, medicinske opreme, za rekonstrukciju školske zgrade, krova, fiskulturne sale...
– U skorije vreme realizovaćemo više projekata iz oblasti životne sredine, jer primećujemo da je u Srbiji interesovanje građana za njeno očuvanje sve veće. JKP-u iz Petrovca na Mlavi donirali smo 2009. vozilo za prevoz smeća za reciklažu, presu za ambalažu, čistilicu i 20 specijalnih kontejnera za PET ambalažu. Čuo sam da je ova donacija podigla ekološku svest tamošnjih građana. Veoma mi je drago što su oni shvatili našu poruku i na pravi način upotrebljavaju doniranu opremu – ističe Cunozaki.
Japanci su najviše sredstava uložili u bespovratnu pomoć za infrastrukturu, kao što su javni prevoz u Beogradu (93 prepoznatljiva žuta autobusa), hidroelektrana u Bajinoj Bašti, klinički centri u Beogradu, Novom Sadu, Kragujevcu i Nišu, kao i vodovodni sistem u Beogradu.
– Mislim da je projekat za poboljšanje prevoza u Beogradu do sada bio najbolji. Obezbeđen je udoban i bezbedan transport u gradu, a najvažniji efekat ovog projekta jeste da je probudio svest u ljudima o čistoći u vozilima javnog prevoza. Čuo sam da je celokupan standard čistoće autobusa podignut zbog ovih doniranih, zbog čega smo veoma zadovoljni – naglašava ambasador.
Vlada Japana je obezbedila sredstva i za nabavku opreme potrebne za čišćenje Bujanovca, a u ambasadorovoj vizuri taj projekat, koji vodi japanska nevladina organizacija „Centar za prevenciju konflikata“, jeste jedan od najimpresivnijih.
– Tamo možete da vidite kako se deca srpske i albanske nacionalnosti trude da postignu zajednički cilj, a to je čista životna sredina. Bilo mi je veoma drago što su, kada sam posetio Bujanovac, ta deca zajedno pevala japanske pesme, kao i pesmu Bujanovca koju je komponovao rukovodilac tog projekta gospodin Hiroši Macumoto iz pomenute nevladine organizacije. Zbog posebnog načina na koji gospodin Macumoto vodi ovaj projekat realizacija je vrlo uspešna – Cunozakijeva je ocena.
On napominje da ekonomska pomoć ima važnu ulogu u jačanju mira i stabilnosti u zemljama u razvoju. Zemlji kao što je Japan, koji oskudeva u prirodnim resursima, hrani itd., veoma je važno da sarađuje sa raznim zemljama. Donacija je veoma korisno sredstvo za to.
– Cilj donacije vlade Japana Republici Srbiji je da Srbija postane ravnopravan i pouzdan partner Japana. Srbija poseduje ogroman potencijal u privredi i uživa povoljan geografski položaj, zato nam je značajno da Srbija bude naš partner – naglašava ambasador Tošio Cunozaki.
Tereza Bojković
-----------------------------------------------
Stanovi za vojne invalide preko „obrtnog fonda” 
Kako ocenjuje ambasador Tošio Cunozaki, možda je najistaknutiji način sprovođenja projekta takozvani obrtni fond. Prema njegovim rečima, Japan je pružio bespovratnu pomoć neprojektnog tipa za nabavku veštačkog đubriva, dizel-goriva, traktora i slično u iznosu od 23 miliona evra. Tim sredstvima je vlada tadašnje SRJ nabavila i prodala pomenutu robu krajnjim korisnicima po cenama povoljnijim od tržišnih. Tako je nastao fond za koji su se vlade Japana i SRJ dogovorile da se iskoristi za realizaciju projekata u svrhu privrednog i socijalnog razvoja.
– Na inicijativu Vlade Republike Srbije već su izrađeni takvi projekti koji se odnose na izgradnju 200 stanova za ratne vojne invalide i porodice palih boraca, izgradnju gerontološkog centra u Valjevu, kao i jačanje kapaciteta domaće proizvodnje veštačkog đubriva – kaže ambasador Cunozaki.
    </div>
    <div id="magazin">
Crkveni kalendar zaštićen greškom
Prilikom štampanja džepnog crkvenog kalendara za 2010. godinu „svesno i namerno napravljeno je nekoliko sitnih grešaka u cilju lakšeg otkrivanja onih koji neovlašćeno štampaju ovaj kalendar”, saopštio je Sveti Arhijerejski Sinod Srpske pravoslavne crkve. Pošto ni hologramska zaštita ne sprečava falsifikatore da izdaju crkveni kalendar i zarađuju na tome, Srpska pravoslavna crkva, čiji je kalendar zaštićen u Zavodu za intelektualnu svojinu Republike Srbije, napravila je lukavu kriminalističku zamku. „Pronalaženje ove greške kod drugih neovlašćenih izdavača najbolji je dokaz na sudu da se radi o falsifikovanju koje Crkvi nanosi veliku štetu”, ističe se u saopštenju.
Zaplena falsifikovanih kalendara kod uličnih prodavaca, uz božju pomoć i angažovanje MUP-a Srbije, mogla bi konačno da zada udarac ovoj specifičnim grupama koje duži niz godina zarađuje nauštrb SPC. Naime, podnošenjem prijave protiv dolijalih uličnih prodavaca na njih bi se ostvario legitimni pritisak, pa bi, kao i u drugim sličnim grupama, mogli da ukažu na distributere lažnih crkvenih kalendara. Kruna ove akcije bilo bi otkrivanje štamparije koju koriste falsifikatori, nazovimo ih za ovu priliku „kalendarskom mafijom”.
U Patrijaršiji objašnjavaju da priprema crkvenih kalendara počinje već u septembru ili oktobru, kao i da se prvi primerci mogu naći u pojedinim crkvama nedugo potom, pa već tada može doći (i dolazi) do zloupotreba. Falsifikatori, tako, već tada mogu iskopirati kalendar ili samo njegove korice, da bi se početkom godine na ulicama našle hiljade lažnih primeraka.
(/slika2)Izdavači ponekad i sami štampaju stranice kalendara, saznajemo u Patrijaršiji, pa je tako onaj kalendar koji je urađen bez greške – falsifikat koji ugrožava autorska prava SPC. U tekstu izdatom iz kancelarije Sinoda ističe se i da greške nisu suštinske, ali da mogu kod nekih vernika izazvati nedoumice. Kao primer, naveden je datum trapave sedmice, one koja dolazi posle Nedelje o Mitaru i fariseju. Kada se pogleda sam kalendar, odnosno njegov glavni deo, gde su obeleženi svi praznici, jasno se vidi da je to od 24. do 31. januara. Međutim, na poslednjim stranama kalendara gde je navedeno kada su postovi, stoji da je ova trapava sedmica od 31. januara do 7. februara.
„Svi naši vernici znaju ili bi trebalo da znaju da je jedna od trapavih sedmica u toku godine i ona koja dolazi posle Nedelje o Mitaru i fariseju”, navedeno je u saopštenju, a u kalendaru se može i videti koja je to nedelja, ali samo zbog onih koji su bili u nedoumici SPC se zvanično oglasila. U nadi da su pomogli onima koje su ovi datumi zbunili, Sinod je pozvao vernike da crkveni kalendar nabavljaju isključivo u svom hramu, a nikako na drugim mestima.
Sa ovakvim metodama zaštite dobro su upoznati i u MUP-u, gde nam objašnjavaju da po sličnom principu svoja dokumenta štite pojedine države, poput Italije ili Nemačke. „Tako se jedno slovo namerno ponavlja dva puta, ili se određeno slovo štampa sa iskrzanom ivicom ili prevrnuto. Falsifikovani dokument imaće, u tom slučaju, ispravna slova”, kaže ekspert MUP-a koji je želeo da ostane anoniman.
Postoje, međutim, i mnogi drugi elementi kojima se dokument štiti od falsifikovanja, a u MUP-u Srbije ukazuju na neke od njih.
„Ukoliko su dokumenti štampani u jednoj štampariji, zaštićeno je kako oni treba tačno da izgledaju, što je slučaj i s crkvenim kalendarima – gledaju se štampa, boja, vrsta i tip slova, a proverava se i hologram. Ako se štampa u nekoj drugoj štampariji, vrlo lako može da se desi da dođe do razlike u boji, ali i u tipu slova. Malo slovo a, na primer, može da ima donju crticu, a falsifikovano ne”, kaže sagovornik iz MUP-a Srbije.
Veštacima je potreban originalni dokument i zaplenjeni falsifikat radi upoređenja. Ako oni utvrde da zaplenjeni kalendar, na primer, ne odgovara originalnom primerku dobijenom od SPC, to je sasvim dovoljno da protiv lica koje je prodavalo takav kalendar bude podneta krivična prijava.
    </div>
    <div id="politika">
Homen: Euleks nije hteo da se dogovorimo
Šef Euleksa Iv de Kermabon najavio je juče da se hitno mora odgovoriti na „političku odluku Beograda” da imenuje sudije za srpske sudove na Kosovu i Metohiji. Naglašavajući da Euleks ne priznaje niti podržava takozvane paralelne strukture na Kosovu, Kermabon je podsetio da misija EU radi na ponovnom uspostavljanju pravosuđa, odnosno vraćanju sudija i tužilaca iz redova srpske i albanske zajednice u Okružni sudu severnom delu Kosovske Mitrovice, „kako bi omogućili da pravdu delilokalno, multietničko i jedinstveno sudstvo”.
Reakcija šefa Euleksa usledila je povodom reizbora 22 sudije na teritoriji Kosova i Metohije. U decembru je proveden reizbor nosilaca pravosudnih funkcija na teritoriji cele Srbije i tom prilikom je broj sudija na KiM drastično smanjen, a sve izabrane sudije su sa teritorije pokrajine.
Državni sekretar u Ministarstvu pravde Slobodan Homen podsetio je juče da je ministarstvo više puta do sada upućivalo pozive Euleksu na razgovore koji bi omogućili uspostavljanje pravosudnog sistema na KiM. Razgovori Ministarstva pravde i pravosudne komponente Euleksa zapeli su kod tri osnovna pitanja: koji sudovi će biti nadležni za sudstvo na KiM (da li srpski ili kosovski), koje će se zakonodavstvo primenjivati i na kojoj teritoriji će ti sudovi biti nadležni.
„S obzirom na to da u tih šest meseci nismo dobili odgovorna naša tri osnovna pitanja, koja apsolutno nisu političke prirode nego se i sključivo tiču funkcionalnosti sudstva, uradili smo jedino što je moguće i što je u skladu sa Ustavom– izabrali smo sudije i za teritoriju KiM”, rekao je Homen za „Politiku”.
De Kermabon je, međutim, u pisanoj izjavi naveo da je Euleks odlučan u nameri da pomogne osnaživanje kosovskih institucija u oblasti vladavine prava i da će „snažne, pravične i multietničke institucije učiniti da takozvane paralelne institucije postanu nevažne”. U tom smislu šef Euleksa je naveo da se strategija misije EU na severu zasnivala na principu korak po korak i da se taj princip „pokazao veoma efikasnim”.
Homen, međutim, negira uspešnost ovog koncepta, naglašavajući da princip „korakpokorak” nije imao nikakvog uspeha i nije dao nikakve rezultate i da se zapravo „Republika Srbija zalagala za celovito rešenje, koje bi, naravno, korak po korak, dovelo do konačnog rešenja funkcionisanja sudstva”.
Povodom Kermabonove primedbe da ne postoji nijedno mesto u Evropi gde postoje dva sudska sistema koja rade istovremeno i pokrivaju istu oblasti da bi tako nešto značilo nepostojanje pravde, Homen naglašava da na Kosmetu trenutno sudstvo ne postoji, a „pogotovo nekada je u pitanju zaštita Srba i drugih nealbanaca”.
„Sobziromna to da sa druge strane nije bilo spremnosti da se formira celovita slika budućnosti kosovskog pravosuđa, sada smo tu gde jesmo i otvoreni smo i dalje zarazgovore, jer mislimo da je u interesu svih nas da postoji sudska zaštita na KiM”, zaključuje Homen.
Do proglašenja nezavisnosti, 17. februara 2008. godine u Unmik okružnom sudu u severnom delu Mitrovice radilo je nekoliko albanskih i srpskih sudija. Nakon proglašenja nezavisnosti, Albanci su prestali da dolaze, a oko 200 srpskih radnika pravosuđa protestovali su više od mesec dana želeći da se vrate na svoja radna mesta koja su izgubili 1999. godine. Jedinice međunarodnih snaga, po nalogu tadašnjeg zamenika šefa Unmika Larija Rosina, upale su 17. marta 2008. u zgradu i oko 20 radnika pravosuđa nasilno odveli u prištinski zatvor.
Tokom incidenata koji su usledili poginuo je jedan ukrajinski policajac, a povređena su 64 policajca Unmika, 24 pripadnika Kfora i više srpskih demonstranata.Po dolasku Euleksa, 9. decembra 2008, sud je ponovo počeo da funkcioniše, ali isključivo sa sudijama Euleksa. Trenutno je prisutno sedam sudija i tužilaca Euleksa, a sprovedeno je pet suđenja.
Biljana Mitrinović

Vučić: BIA da kaže jesam li špijun
Nikada nisam sarađivao ni sa jednom stranom ni domaćom obaveštajnom službom. Pismenim putem sam zatražio od Saše Vukadinovića, direktora BIA, da u najkraćem roku, do ponedeljka, obelodani da li sam imao bilo kakve kontakte sa bilo kojom obaveštajnom službom, kaže Aleksandar Vučić, zamenik predsednika SNS-a za „Politiku”. On dodaje da je ubeđen da će u ponedeljak zaista i dobiti odgovor.
Vučić je ovakav zahtev Vukadinoviću uputio zbog diskusije radikalke Nataše Jovanović na sednici Odbora za odbranu i bezbednost, koja je tvrdila da on „radi za jednu stranu obaveštajnu službu, da budem precizna za britanski MI 6”. To je „toliko jadno i bedno da nemam reči. Nemam nameru da se s njima tužakam. Ako BIA u ponedeljak kaže da su oni u pravu, ja napuštam politiku, a, ako kaže da nisu, onda će pred građanima biti dokazani lažovi i gotovo”.
Na istoj sednici Odbora za bezbednost radikali su tvrdili da je finansiranje SNS-a vrlo sumnjivo, a Vučića su optužili da „svaki čas ide na Sveti Stefan kako bi se sastao sa Stankom Subotićem Canetom, kome „nosi duvan čvarke, a Cane njemu pakuje pune kofere para”. Nataša Jovanović je pitala direktora BIA zna li on za ove kontakte i posavetovala ga da obrati pažnju na to. Vučić kaže da su to besmislice i da su „finansije SNS-a čiste kao sunce”.

Statistički regioni uzburkali strasti
Od ideje o statističkim regionima, koji su preduslov za dobijanje sredstava iz evropskih fondova za regionalni razvoj, za pola godine stiglo se do zahteva za referendumima u različitim krajevima Srbije u kojima su građani nezadovoljni nedavno utvrđenom mapom regiona. Referendumom prete Bošnjaci iz Raškog okruga, ali i Srbi iz Raškog i Zlatiborskog okruga. Istim mehanizmom izražavanja volje naroda zapretili su i Šumadinci iz Rekovca, koji negoduju što su uključeni u Istočni, a ne u Centralni statistički region.
Talasanja su započela zahtevom političkih predstavnika Bošnjaka za objedinjavanjem Novog Pazara, Tutina, Sjenice, Priboja, Prijepolja i Nove Varoši u jedan region, odnosno zahtevom koalicionim partnerima u vlasti da se poštuje obećanje dato u julu prošle godine da će ovih šest opština biti u istom statističkom regionu. Na to su se nadovezali Albanci s juga i Mađari sa severa Srbije, podsetivši na svoje stare težnje da se „njihove” opštine grupišu u podregione.  
Kako će se završiti ova priča možda će biti jasnije posle sastanaka predstavnika bošnjačkih partija sa predstavnicima Vlade Srbije najavljenih za ovu nedelju. Kako je rečeno u kabinetu premijera, narednih dana u vladi će biti sastanak Bošnjaka i predstavnika Ministarstva za ekonomiju i regionalni razvoj i Republičkog zavoda za statistiku, a ako bude bilo potrebno u razgovore će se uključiti i premijer.
„Ukoliko vlada ne izađe u susret našim zahtevima raspisaćemo referendum u Novom Pazaru i Tutinu o pripajanju ove dve opštine zapadnom statističkom regionu”, kaže funkcioner Ugljaninove Bošnjačke liste i narodni poslanik Esad Džudžević. Na drugoj strani Udruženje Srba „Ras” iz Novog Pazara u slučaju da se stvara „sandžački region” preti referendumom kojim bi se iz sadašnje novopazarske izdvojile dve srpske opštine.
U Novoj Varoši, kako navode pojedini mediji, više srpskih sela na desnoj obali reke Uvac ne želi moguće spajanje sandžačkih opština u jedan region, pa najavljuju otcepljenje od ove opštine i pripajanje Čajetini, Arilju i Ivanjici, odnosno opštinama koje neće biti u regionu Sandžaka. I oni kažu da bi mogli da raspišu referendum.
Funkcioner stranke Zajedno za Šumadiju Milan Mitrović ocenio je da je pripajanje levačkog kraja regionu istočne Srbije zabrinulo građane za njihovu egzistenciju, zbog čega će ta stranka pokrenuti niz akcija za pripajanje šumadijskom regionu, od kojih je prva potpisivanje peticije građana. Podsetivši da je Skupština opštine Rekovac pre četiri godine donela inicijativu za pripajanje te opštine Kragujevcu, koju je prihvatila i usvojila kragujevačka skupština, Mitrović je rekao da su Rekovčani spremni i na organizovanje referenduma na teritoriji te opštine sa ciljem da se pripoje regionu Šumadije.
Šansu da iznova plasiraju svoje ideje u priči o regionima i „podeljenom Sandžaku” videle su i neke manje bošnjačke partije. Predsednik Narodnog pokreta Sandžaka Džemail Suljović podseća na referendum od 1991, na kome su se Bošnjaci, (tadašnji Muslimani) u velikom procentu izjasnili za autonomiju Sandžaka „sa pravom priključenja nekoj od susednih država”. Suljović aktuelne bošnjačke ministre naziva „vazalima beogradskog režima”.
U Ministarstvu za državnu upravu i lokalnu samoupravu kažu da je Zakonom o teritorijalnoj organizaciji Republike Srbije, kojim se određuje teritorija teritorijalnih jedinica i uređuju druga pitanja od značaja za teritorijalnu organizaciju, predviđeno da inicijativu za pokretanje postupka za osnivanje, ukidanje i promenu teritorije opštine može podneti skupština opštine ili 10 odsto birača koji imaju prebivalište na teritoriji opštine na koju se promena odnosi. Inicijativa mora da sadrži i analizu sa ekonomskim, prostornim, i demografskim pokazateljima efekata promene koja se inicira. Ako oceni da je predložena promena zakonita i opravdana, Vlada Srbije dostavlja Narodnoj skupštini predlog za raspisivanje savetodavnog referenduma.
Narodna skupština, u skladu sa zakonom, raspisuje savetodavni referendum na kome se građani, koji imaju biračko pravo i prebivalište na teritoriji opštine na koje se promena odnosi, izjašnjavaju da li su „za” ili „protiv” promene koja se inicira.
U ovom ministarstvu posebno ističu da se ovo odnosi na osnivanje, ukidanje i promenu teritorije grada ili opštine, dakle ne važi za primere vezane za Zakon o regionalnom razvoju, odnosno izdvajanje iz jednog i pripajanje drugom statističkom regionu.
S. Bakračević - B. Baković
    </div>
    <div id="vesti">
Više od više sile
Leševi i razvaline na sve strane, teško povređeni izdišu bez odgovarajućeg zbrinjavanja, nedostaju i mašine za raskrčivanje i voda za piće i struja, a počinju pohare… Grad Port o Prens je nalik paklu na Zemlji.
Ceo svet izgleda zapanjen takvom provalom užasa. Nisu, međutim, iznenađeni najbitniji akteri: stradalnici i seizmolozi. Sadašnje pustošenje je za njih masovna repriza naslova „Hronika najavljene smrti” Garsije Markesa. Prvi su navikli, kako beleže hroničari, da im patnje budu redovnije od obroka, a drugi su upozoravali da („jednog dana”) predstoji razorni zemljotres, kakav se upravo i dogodio.
Ako su iskustvo i stručne prognoze bili saglasni u opomenama, zašto onda nije predupređena tragedija koja se, dodatno, i uvećava? Do bar delimično pouzdanog odgovora se stiže brže nego do zatrpanih: Haiti je simbol nepoželjnog sticaja lokalnih i globalnih – prednjačenja, zastranjivanja i zanemarivanja.
Ukratko: na njegovom tlu se začela svetska promena sveta u kojoj je on dogurao do statusa – zapuštenog čeda. Na ostrvu Hispaniola (na čijem je zapadnom delu Haiti, a na istočnom Dominikanska Republika), Kolumbovom odisejom je osnovana – kako glase najpopularnije verzije – prva evropska kolonija u „Novom (američkom) svetu”. Kasnije je Haiti postao i „prva nezavisna država Latinske Amerike i prvi poredak u kome su vlast osvojili robovi i jedina zemlja koja je nezavisnost izvojevala njihovim ustankom. Da bi posle svega toga: stekao „slavu” zemlje diktatora („papa Dok” i „bebi Dok”), najsiromašnije nacije (većina od desetak miliona stanovnika preživljava dan s prihodom manjim od jednog dolara) zapadne hemisfere, korupcije, haotičnosti, vudua, zombija…
I posebno, stekao je famu – redovne žrtve prirodnih katastrofa. U epicentru naleta uragana i sudara tektonskih ploča.
SAD su više puta intervenisale da bi ga „uredile”, da bi devedesetih godina prošlog veka tu „nemogućnu misiju”, kako ju je vašingtonski general ocenio, formalno prepustile Ujedinjenim nacijama. Angažman svetske organizacije je donekle popravio stanje u poslednje četiri godine, ali sudbina, tačnije suština, nije promenjena: Haiti je ostao zemlja unutrašnjih improvizacija i spoljnih egzibicija, bez realizacije koja bi dovela do normalizacije.
Ovih dana se ponovo ispostavlja kao stanica u novoj fazi globalizma, kojom se američkom predsedniku Baraku Obami prosleđuje uloga – repriznog Kolumba. Sugeriše se, naime, da na ovom slučaju treba da pokaže koliko je spreman da ispuni obećanja za izgradnju boljeg ili bar uravnoteženijeg sveta i poboljšavanje imidža SAD.
Pošto je često prethodniku Džordžu Bušu opravdano prebacivao da nije ni blagovremeno predupredio ni efikasno ublažio takođe najavljivanu katastrofu u kojoj je pod naletom uragana 2005. opustošen Nju Orleans, Obama bi, obrazlaže se, sada morao da na Haitiju pokaže kako je osposobio američke snage da se uverljivo iskažu u elementarnim nepogodama. Pogotovu što su – dodaje se s (neprihvatljivom) dozom pojednostavljivanja – i tamo, kao u Nju Orleansu, glavne žrtve pripadnici njegove crne rase.
Problem je, naravno, mnogo širi. Iz već navedenog proizlazi da bi tragedija Haitija bila znatno manja da je bio samo žrtva besa prirode. A ne i planetarnih podela, kakve je urezala stara, diskriminatorska, izreka po kojoj bi, u konkurenciji da postanu vest, masovne pogibije u nekoj od „sporednih” nacija mogle da se nađu tek u istoj ravni s jednom žrtvom u „vodećoj” zemlji.
Slično „nivelisanje” primećuje se i kod drugih. „Koji ti je taj Haiti, da bismo ga poredili sa ovdašnjim svakodnevnim mukama”, može se čuti u krugovima koji su, inače, osuđivali „ravnodušnost ostalih prema našim nevoljama”.
Odsustvo zainteresovanosti za ono što proživljavaju ili smeraju drugi mnogima se, znamo, obilo o glavu. Uprkos tome, još nema spremnosti da se osnuju stalne i efikasne međunarodne snage – kakve se, u regionalnom vidu, pojavljuju na ratnim žarištima – za brzo reagovanje i humanitarno ublažavanje prirodnih katastrofa, iako su one češće, i mahom razornije, od oružanih sukoba.
Zašto? Odgonetanje će potrajati. Možda u rasponu između dva vrlo različita slučaja.
Kad je Amerika početkom ovog veka pogođena terorističkim udarima, proneo se globalni poklič: „Svi smo mi Amerikanci.” Sada se ne čuje uzvik – „Svi smo mi Haićani”.
Skloniji smo, čini se, da svoje slabosti pokušamo da prikrijemo poistovećivanjem s jačima, a snagu sebi pripišemo – poricanjem sličnosti sa slabima. I takvim iluzijama – doprinesemo: da stradanja mestimično bude više nego u neposrednom dejstvu više sile.

Scene iz pakla na Haitiju
Od našeg stalnog dopisnika
Vašington, 14.  januara – Najsiromašnija nacija zapadne hemisfere prolazi kroz humanitarnu katastrofu „nezamislivih razmera”. Američke televizijske mreže u izveštajima sa lica mesta bez prestanka emituju slike koje porede sa „scenama iz pakla“: građevine sravnjene sa zemljom, tela poginulih, uglavnom nepokrivena, na ulicama, očajni ljudi koji traže pomoć...
Dok američka i globalna mobilizacija da se pomogne Haitiju već počinje da daje prve rezultate – prvi avioni sa hranom, vodom i lekovima su već sleteli na aerodrom Port o Prensa – postaju nešto očiglednije razmere apokalipse koju je doneo zemljotres od 7 stepeni u utorak predveče, uz oko 30 naknadnih potresa u procesu smirivanja tla. Procene o broju poginulih su samo ovlašne, jer drugačije ne mogu da budu. Poginulo je od nekoliko desetina hiljada, do pa do više od 100.000 ljudi. Koliko tačno, to sigurno nikad neće biti utvrđeno.
„Rastući haos”, glavna je konstatacije koju ponavljaju američki reporteri. U gradu, u kome živi više od trećine nacije sa devet miliona stanovnika, malo toga je odolelo razornoj snazi potresa čiji je epicentar bio samo 16 kilometara daleko. Srušeni su predsednička palata i parlament, škole i bolnice, kontrolni toranj aerodroma. Naravno, i sirotinjska naselja pravljena bez ikakvog urbanističkog reda, a pogotovo statičkog proračuna.
„Ovde je tragedija uobičajenija od ručka”, sažeo je u svom emotivnom izveštaju dopisnik Asošijeted presa, žitelj Port o Prensa u kojem, prema zvaničnoj statistici, čak 80 odsto stanovnika živi ispod statističke „linije siromaštva”.
Reakcija Amerike, kojoj je Haiti takoreći u prvom susedstvu, bila je veoma brza. Prvu izjavu predsednik Obama je, u prisustvu potpredsednika Bajdena, dao već sat pošto je obavešten šta se dogodilo. Američka zainteresovanost za posledice zemljotresa je velika i zbog činjenice da se tamo nalazi oko 45.000 Amerikanaca.
„Okrutno i neshvatljivo”, opisao je Obama prizore koje je video na televizijskim ekranima. Državna sekretarka Hilari Klinton je prekinula azijsku turneju na koju je bila već krenula da bi koordinirala operaciju pružanja pomoći. Jedan od važnih učesnika u ovom poslu je i njen suprug, bivši predsednik Bil Klinton koji je specijalni izaslanik Ujedinjenih nacija za Haiti.
U pružanju pomoći do izražaja će doći pre svega američka vojna moć. Ka Haitiju se uputilo nekoliko američkih ratnih brodova, od kojih je jedan ploveća bolnica, a sa već usidrene krstarice u oštećenoj luci Port o Prensa, obavlja se kontrola vazdušnog saobraćaja, a avionima, u odsustvu zvaničnog navođenja, pruža pomoć da bezbedno slete na aerodrom prestonice.
Odavde je u misiju pomaganja krenulo i hiljadu medicinskih sestara, jer se procenjuje da je među preživelima oko tri miliona povređenih. Ono najpotresnije što prenose TV kamere jeste to što su u ovom momentu živi zajedno sa mrtvima: doći do hrane i vode je važnije od zbrinjavanja leševa.
Haićanska vlada, čiji je predsednik prvu noć posle potresa proveo u aerodromskoj zgradi, jer mu je, pored rezidencije, srušena i sopstvena kuća, ne može da uspostavi kontakt sa ministrima od kojih se mnogi takođe vode kao nestali. Odavde je zato upućena i specijalna komunikaciona oprema, kako bi se rešio taj problem.
Dodatnu brigu izaziva i to što je, iz srušenog zatvora, na slobodu dospelo oko hiljadu okorelih kriminalaca. Pljačke su i inače pratilac ovakvih tragedija, pa ni ovoga puta neće biti izuzetka od tog pravila.
Razmere ove katastrofe već se porede sa učinkom razornog azijskog cunamija od pre pet godina, kada je u regionu od Indije do Indonezije poginulo oko 200.000 ljudi.
Ovde je upravo emitovana reportaža o spasavanju jedne 13-godišnje devojčice iz ruševina srušene zgrade. Izašla je samo sa lakim povredama i prvo što je saopštila bilo je da svi ostali iz njene porodice – nisu više živi.
Milan Mišić
--------------------------------------------------------
Ostaju na Haitiju do daljeg
Petoro pripadnika MUP-a Srbije koji se nalaze u Mirovnoj misiji UN na Haitiju uključeni su u akcije spasavanja i pružanja pomoći i ostaće u ovoj karipskoj državi do daljeg, poručila je juče Biljana Lazarević, glavni inspektor, komandant kontingenta MUP-a u razgovoru sa ivicom Dačićem, ministrom policije. Lazarevićeva je juče izvestila Dačića o trenutnoj situaciji na Haitiju i aktivnostima pripadnika MUP-a.
Prema njenim rečima, svi članovi Mirovne misije su dobro i uključeni su u akcije spasavanja i pružanja pomoći. Ona je rekla da će članovi do daljnjeg ostati na Haitiju, jer je njihova misija da u svakom trenutku pruže pomoć stanovništvu, a posebno u ovako teškoj situaciji.
Naši policajci, kako je juče saopštio MUP Srbije, smešteni su u logističkoj bazi Ujedinjenih nacija, u kojoj se sada nalazi komandni centar, jer je zgrada sedišta Misije UN razorena u zemljotresu. Božidar Janjić i Slobodan Obrenović juče su se priključili ostalim članovima kontingenta u Port o Prensu, nakon što su prethodne noći u lokalnoj bolnici u Sent Marku radili na prihvatu povređenih.
Predstavnici MUP-a u Mirovnoj misiji posle obavljanja zadataka noći provode u bazi, jer je to najpogodnije iz praktičnih i bezbednosnih razloga.
Ministar Dačić zatražio je da ga članovi kontingenta redovno obaveštavaju o svojim aktivnostima na terenu i ponudio svaku vrstu pomoći.
D. S. V.
---------------------------------------------------
Tadić uputio telegram saučešća
Predsednik Republike Srbije Boris Tadić uputio je telegram saučešća predsedniku Haitija Rene Prevalu povodom pogibije velikog broja ljudi u razornom zemljotresu koji je pogodio tu zemlju. „Građane Srbije i mene lično duboko je potresla vest o gubitku velikog broja ljudskih života. Molim Vas da primite izraze mog najdubljeg saučešća i da porodicama poginulih i narodu Haitija prenesete da saosećamo sa njima u ovom teškom trenutku”, navodi se u telegramu saučešća predsednika Srbije. Predsednik Tadić razgovarao je sa nadležnim državnim organima da država Srbija, u skladu sa svojim mogućnostima, uputi pomoć Haitiju, navedeno je u saopštenju pres-službe predsednika Srbije.
Tanjug
------------------------------------------------------------
Teškoće u raspodeli pomoći na Haitiju,narod sve očajniji
ŽENEVA – Stovarište Ujedinjenih nacija za hranom u razrušenoj prestonici Haitija, Port-o-Prensu, opljačkano je, a očajan narod grabi hranu iz razrušenih samoposluga, saopštili su danas zvaničnici svetske organizacije.
Ekipe pristigle iz raznih zemalja da pomognu nastradalom narodu suočavaju se sa ogromnim logističkim teškoćama u nastojanju da raspodele hranu i vodu stanovništvu pogođenom razornim zemljotresom čiji očaj i nestrpljenje sve više rastu.
Portparol Svetskog programa za hranu (WFP) Emilija Kastela rekla je da je stovarište te organizacije u predgrađu Port-o-Prensa Site Solej opljačkano ali nije imala detalje o tome šta je ukradeno. WFP je imalo zalihe od 15.000 tona hrane u Haitiju pre zemljotresa.
Ona je dodala da su i obične radnje sa hranom u glavnom gradu takođe „ispražnjene” .
Najveći izazov za timove spasilaca je raspodela hrane i čiste vode gladnim i žednim ljudima koji su preživeli katastrofalan zemljotres od utorka u kome su hiljade poginule a mnogi se još nalaze zatrpani pod ruševinama.
Zbog pljački, loših puteva, uništene luke i zagušenog aeordroma u Port-o-Prensu, kao i straha od nasilja tri dana nakon zemljotresa većina Haićana nije dobila nikakvu pomoć.
„Sve je toliko razoreno da fizički stići od tačke A do tačke B sa namirnicama nije lak poduhvat”, rekla je Kastela novinarima u Ženevi.
„Slike se prime odmah... i to je važno jer svet treba da zna. Ali fizički preneti tone opreme, hrane i vode nije tako momentalno kao Tviter ili Skajp, ili vesti na televiziji”, dodala je ona.
Međunarodna zajednica je već obećala stotine miliona dolara pomoći Haitiju, najsiromašnijoj zemlji u zapadnoj hemisferi, a stigli su i prvi timovi doktora, inženjera, vojnika i humanitarnih radnika.
Ali Ujedinjene nacije i drugi nisu još smislili kako da raspodele ovu pomoć kroz razrušene puteve i srušene zgrade sa malo raspoložive mehanizacije za raščišćavanje.
Oni takođe moraju da nađu način da reše pitanje sve gladnije i nestrpljivije mase ljudi koji su izašli na ulice Port-o-Prensa.
Portparol UN za humanitarna pitanja Elizabet Birs rekla je da pripadnici mirovnih snaga UN održavaju bezbednost na Haitiju uprkos teškoćama. „Napeto je ali uspevaju da izađu na kraj” rekla je ona.
„Ljudi nisu ništa pili ni jeli 50 sati i već su u vrlo teškom stanju.. ako vide kamion ili srušenu samoposlugu oni samo jurnu da bi došli do nečeg da pojedu”, rekla je ona.
Druga zvaničnica Svetskog programa za hranu rekla je da postoji rizik od socijalnih nemira i da je zato važno da se radi brzo.
Beta-AP

Veliki muftija vašingtonski
Godinama su legije mudžahedina, zaodenute u belu boju islamskog mučeništva, sa zelenim trakama i kuranskim zapisima oko glave, ponosno defilovale Bosnom pred kamerama i reporterima sa Zapada.
Deceniju i po kasnije, dok je svet suočen sa smrtonosnim pretnjama terorizma, aktuelizuje se pitanje koliko je administracije Bila Klintona svojom politikom doprinela da upravo Zapad postane žrtva militantnog islama?
Bosanski mudžahedini i šahidi, oni koji su uz posredni blagoslov Vašingtona počinili krvave zločine protiv Srba i Hrvata, umešani su danas u mnoge terorističke akcije – ne samo protiv američkih interesa po raznim delovima sveta.
Klinton je svakako bio upoznat sa fundamentalističkim stavovima Alije Izetbegovića, člana „Fedaina islama”, radikalne islamske grupe osnovane u Iranu tridesetih godina 20. veka, čoveka koji je 1970. u svojoj „Islamskoj deklaraciji” pisao da „ne može biti ni mira ni koegzistencije između islamske vere i neislamskih socijalnih institucija”.
Klinton je morao da zna koliko je Alija bio privržen načelima Homeinijeve islamske revolucije 1979. Iako je Iran i u to vreme bio javni neprijatelj SAD, američki predsednik se aprila 1994, na insistiranje šefa CIA Antonija Lejka i ambasadora SAD u Hrvatskoj Pitera Galbrajta, saglasio sa iranskim isporukama oružja Bosni.
(/slika2)Šef Bele kuće lagao je sve oko sebe. Odluka je doneta bez znanja Kongresa, Pentagona, CIA i američkih saveznika. Kako je kasnije pisao „Los Anđeles tajms”, to je odigralo „centralnu ulogu u dramatičnom rastu iranskog uticaja u Bosni”.
Ubrzo će po dotle sekularnoj Bosni početi da operišu tri jedinice mudžahedina, od kojih su dve imale štabove u američkoj zoni Ifora/Sfora. Do juna 1996. formirano je još deset brigada.
Uporedo sa mudžahedinima, postojala je i Handžar divizija, naslednik istoimene muslimanske SS-divizije osnovane 1943, čiji je spiritualni vođa bio Hitlerov saveznik Mohamed Amin al Huseini, veliki muftija jerusalimski.
Radikalni islam se preko Bosne useljavao u Evropu. Ne samo Iran. Mreža je obuhvatala Albaniju, Brunej, Kosovo, Maleziju, Pakistan, Saudijsku Arabiju, Sudan, Tursku.
Kako god bilo – da li je bila vođena kratkovidom i pogrešnom politikom, da li je bila nesposobna ili nespremna da se suprotstavi mudžahedinima po Bosni – Klintonova administracija postala je de fakto partner belosvetskih džihadista.
Niko, na primer, nije želeo da se pomnije zabavi Fatihom Hasaneinom, Sudancem koji je u Jugoslaviji studirao medicinu i održavao vezu sa Omarom Abdelom Rahmanom – radikalnim egipatskim šeikom koji je osuđen kao glavni organizator podmetanja bombe u (kasnije srušenom) Svetskom trgovinskom centru u Njujorku 1993, ili sa Osamom bin Ladenom – koji je u to vreme živeo u Kartumu.
Fatihova „Agencija za pomoć trećem svetu” je preko Maribora i Splita, koristeći kao fasadu bosanske „farme pilića” i „kolektive žena švalja”, Aliji Izetbegoviću doturila 350 miliona dolara za kupovinu oružja.
Agencija je uživala otvorenu podršku muslimanskih vlasti, uključujući Harisa Silajdžića, i krajem 1992. imala je predstavništva u Sarajevu, Budimpešti, Moskvi i Istanbulu, ključnim destinacijama za nabavku i šverc oružja.
„Bosna na kraju mora da bude muslimanska Bosna”, izjavio je Hasenein 1994. magazinu „Gazi Husrefbeg”, jer bi u suprotnom „sve izgubilo smisao i rat bi bio uzaludan”.
Diplomate su tvrdile, a „Vašington post” pisao, da su Klintonova administracija, Nemačka i Austrija znali za aktivnosti Sudanca i njegove agencije, ali nisu preduzimali ništa – iz simpatija prema bosanskim muslimanima i zbog protivljenja tada važećem embargu Saveta bezbednosti UN na uvoz oružja u Jugoslaviju.
Klinton je posle Dejtona, bez ikakvog preispitivanja, glatko prihvatio stav Sarajeva da mudžahedina više nema. Objašnjenje je glasilo da su neki otišli, da su se oni koji su ostali, njih između 300 i 600, oženili Bosankama, dobili državljanstvo – pa više nisu stranci, ili da su skinuli uniforme pridružujući se raznim „humanitarnim”, „dobrotvornim” ili „kulturnim” organizacijama – pa opet nisu stranci.
Uzalud su 1996. analitičari američke Nacionalne agencije za bezbednost demantovali administraciju tvrdeći da su pripadnici iranske Revolucionarne garde i obaveštajne službe VAVAK i dalje veoma aktivni.
Klintonova administracija minimizirala je pretnju džihadista. Insistirala je na statistici da većinu pripadnika čine bosanski muslimani. Prenebregavala se činjenica da su bili indoktrinirani i obučavani od Iranaca i drugih stranih militanata.
Ništa neobično da je maja 1996. dotle nepoznata grupa „Islamski džihad Bosne” zapretila samoubilačkim napadima na snage NATO.
Ajman al Zavahiri, koji će postati „broj dva” Al Kaide, upravljao je operacijama u Bosni iz štaba u Sofiji. Zavahiri je aprila 1996. učestvovao na sastanku radikala bliskih libanskim hezbolasima na kome je doneta odluka da se napadnu američki ciljevi širom sveta.
Bumerang je počeo da se vraća. Ponavljao se avganistanski scenario. Osama bin Laden i mudžahedini bili su dobri dok su se borili protiv sovjetske okupacije. Bela kuća obezbeđivala im je finansije, Pentagon oružje, CIA obuku.
Tako i u Bosni. Islamski „sveti ratnici” bili su na sve načine nagrađivani, dok se Klinton naivno nadao da će kupiti naklonost islamskog sveta s kojim se Amerika sve češće sukobljavala.
Frankenštajn je pobegao iz laboratorije. Krajem 1995. Al Kaida je preuzela kontrolu nad oko 80 odsto terorističkih ćelija po Bosni.
Francuski „Figaro” je avgusta 1995. preneo obaveštajnu procenu da su fundamentalisti iz Alžira organizovali mrežu po Evropi koju čine gerilci trenirani u Avganistanu, dok su neki već isprobani po Bosni. Belgijske vlasti su godinu dana kasnije uhapsile grupu militantnih islamista, uključujući i dvojicu rođenih u Bosni, koji su švercovali oružje Alžircima u Francuskoj.
Alžirskoj vezi pripadao je i Saudijac Ahmed Salim Zuhair, mudžahid optužen za bombaški napad u Mostaru i ubistvo jednog Amerikanca tokom rata Bosni. Pobegao je iz zatvora u Rijeci, ali je ponovo uhapšen u Pakistanu. Američke vlasti sumnjiče ga za pripadnost Al Kaidi i za napad na američki razarač u Jemenu 2000. godine. Klinton ga je doveo u Bosnu. Džordž V. Buš kasnije poslao u zatvor Gvantanamo.
Među onima koji su dobili bosansko državljanstvo nalazio se i Kuvajćanin Halid šeik Mohamed, jedan od ključnih operativaca Al Kaide u vreme rušenja njujorških kula bliznakinja. Dvojica od 19 otmičara aviona bili su veterani rata u Bosni.
Danas se sumnja da je oko 80 značajnih imena sveta terorizma zaštićeno novim identitetom. Alžirski militant Abu Mali čak je posle rata radio u bosanskoj misiji UN pod imenom Safet Ćatović. Istina, nekima je pod pritiskom SAD oduzeto državljanstvo, nekima je suđeno, ali najčešće su samo deportovani.
Većinu njih je za rat u Bosni preporučivao Avganistan. Danas ih za globalni terorizam preporučuje Bosna. Bosanski džihad doprineo je uzletu Al Kaide. Bivši savetnik američkog Kongresa Džozef Bodanski je septembra 2006. tvrdio da Al Kaida ima plan „Balkan 2020” po kome bi se u Hrvatskoj, Bosni, na Kosovu i u Sandžaku formirali centri za širenje terorizma po zapadnoj Evropi.
Klintonova Amerika umnogome je odgovorna za ono što će se 11. septembra 2001. dogoditi Njujorku i Vašingtonu, 2004. Madridu, 2005. Londonu... Klinton je Bosnu pretvorio u placdarm radikalnih islamista koji i danas nišane svet.
    </div>
    <div id="nauka">
Tesla je „kul”
Od našeg stalnog dopisnika
Vašington, 14.  decembra – Nikoli Tesli se ubrzano vraća zaslužena slava koja mu je uskraćena kada je, gotovo pre sedam decenija, umro u dubokom siromaštvu, a među „tehnofilima”, on je već sasvim potisnuo svog rivala za života Tomasa Edisona.
Ovo je glavna poruka u tekstu od gotovo 1.300 reči koji objavljuje najtiražniji (dva miliona primeraka) američki dnevnik „Volstrit džornal”. Glavna poruka je da je „srpski emigrant” koji je 1943. preminuo u jednom njujorškom hotelu, bez porodice i prijatelja, nezasluženo dugo bio zaboravljen, dok je njegov, za napredak civilizacije u svakom slučaju manje zaslužan, konkurent podjednako neopravdano uzdizan.
Kad su kalifornijski izumitelji pre tri godine želeli da „brendiraju” svoj električni automobil od 100.000 dolara, dali su mu ime „tesla”. Istu stvar su učinili i u marketingu poznatog proizvođača grafičkih procesora „Nvidija”, koji su novoj seriji naprednih čipova takođe dali Teslino ime.
Producenti video-igrice „tamna praznina” su liku koji je jedini u stanju da razume princip funkcionisanja svemirskog broda kojim su prispeli vanzemaljci dali ime – Nikola Tesla.
(/slika2)Teslu, navodi novinar „Džornala”, često, kao svoju inspiraciju, pominje i jedan od dvojice osnivača „Gugla” – Leri Pejdž. Dok je Teslina naizmenična struja u venama današnje civilizacije, izumi koji su proslavili Edisona – među njima i gramofon i filmska kamera – već su u muzeju. Njegova energetski rasipna sijalica sa užarenim vlaknom u razvijenim zemljama već se zabranjuje i zamenjuje fluorescentnom – koju je predvideo Tesla.
Edison je, poput Forda, „čovek 20. veka”, konstatuje „Džornal”, dok je Tesla aktuelan i u 21. veku. Po svojim izumima i onome što je zamišljao, ali nije stigao da realizuje, ono je u svakom slučaju bio ispred svog vremena. Bavio se rendgenskim zracima i laserima pre nego što su postali stvarnost.
Tesla je, ukratko, „kul”, kako bi se reklo jezikom današnje mladeži. Oko svega šta je radio postoji „elemenat naučne fantastike”. „Njegova aura je neprocenjiva”, kažu u marketingu „Nvidije”.
    </div>
    <div id="vesti">
Beloruski preduzetnici optužuju Lukašenka
Od našeg dopisnika
Moskva, 14.  januara – Beloruski privatni preduzetnici uputili su, u otvorenom pismu predsedniku Rusije Dmitriju Medvedevu i predsedniku vlade Vladimiru Putinu, „predlog za izlazak iz permanentnih trgovačkih ratova sa „samovoljnim” predsednikom Belorusije. Oni tvrde da se, krivicom Aleksandra Lukašenka koji ne poštuje zakone u međusobnim odnosima dve zemlje, „Rusija pretvorila u sirovinsku koloniju njegovog samovoljnog režima, što već destabilizuje političku situaciju u Rusiji”. O inicijativi Stavropolja za sakupljanje potpisa da njihovim krajem upravlja Lukašenko aktivno se diskutuje na Internetu, tvrdi se u pismu.
Potpisnici podsećaju da je od novembra 1996. godine Rusija, isto kao i beloruski narod, postala talac ustavne krize. Tada je Lukašenko potpisao s Rusijom „Sporazum o društveno-političkoj situaciji i ustavnoj reformi u Belorusiji”. Taj sporazum je, tvrde oni, pomogao Lukašenku da izbegne impičment. Uprkos tome, on ga je narušio, promenio Ustav i ukinuo princip podele vlasti. Rezultat toga su trgovački ratovi samovoljne vlasti za pravo da, kao i ranije, ima dostup ruskim resursima i tržištima.
„Zamenu dotacione politike tržišnim odnosima zvanični Minsk tumači kao ’zavrtanje ruku’”, kaže se u pismu.
Koordinacioni savet preduzetnika Belorusije poziva Rusiju kao garanta sporazuma iz 1996. da pomogne narodu Belorusije u uspostavljanju ustavnog principa vlasti naroda na predstojećim lokalnim izborima u aprilu. Ukoliko se to ne dogodi, „RF će i dalje trpeti ogromne gubitke da bi izgradila zaobilazne puteve za svoju robu kako bi izbegla ucenjivanje Belorusije ili na trgovinske ratove sa vladarem Belorusije, što ne odgovara njenom statusu velike države”.
U poslednje vreme zaista su učestali „trgovinski ratovi” između dve susedne zemlje. Najpre su počeli problemi sa izvozom beloruskog mleka u Rusiju, pa mesa i raznih drugih proizvoda, da bi se, pred Novu godinu, pojavio problem količine nafte koju je Rusija spremna da izveze u Belorusiju bez carine. S obzirom na to da je nešto pre toga potpisan sporazum o carinskom savezu, koji podrazumeva da roba između Rusije, Kazahstana i Belorusije cirkuliše bez ikakvih carina, a da je Rusija bila spremna da Belorusiji pod tim uslovima ustupi samo onu količinu koja se u njoj koristi (što je trostruko manje nego što je Belorusija ranije, pod istim uslovima, uvozila, prerađivala i prodavala u inostranstvu), Lukašenko je najpre izjavio da će izaći iz saveza, potom da će ukinuti tranzit ruske struje u Kalinjingrad, a potom, pošto Rusija nije prekinula isporuke nafte, da će cene tranzita električne struje povećati za pet i po puta.
Treba reći da je Rusija od raspada SSSR-a dotirala sve bivše sovjetske republike dajući im jevtine energente, ali je tu pomoć godinama smanjivala da sada, osim sa Belorusijom, sa svima trguje na tržišnim osnovama. Lukašenko je, koristeći poseban strateški položaj svoje zemlje, sve do sada uspevao da „istrguje” povoljnije uslove, pa su prihodi od prerade ruske nafte predstavljali veliki deo budžeta zemlje i bili osnova njenog blagostanja (standard prosečnog Belorusa donedavno je bio veći od ruskog).
Ruski, ali i beloruski, eksperti smatraju sve ove izjave „informacionim ratom” jer bi od zaoštravanja odnosa sa Rusijom Belorusija izgubila daleko više nego Rusija.
Ljubinka Milinčić
-----------------------------------------------
„Stavropoljska inicijativa“
Beloruske novine MI tvrde da društvene organizacije stavropoljskog kraja (koji se graniči sa Belorusijom) pripremaju referendum. Inicijatori akcije „Zajedno sa Belorusijom”, tvrdi autor teksta, zalažu se za ujedinjenje „bratskih naroda”, a ako ruska vlast to ne želi, oni će organizovati referendum i pripojiti se Belorusiji. Upravu krajem predaće Lukašenku, između ostalog i „zato što nije prihode od prodaje nafte ulagao u američke vrednosne hartije, nije prisvojio nedra, zemlju, vazduh i naše živote, nije uništio industriju i poljoprivredu, nije pretvorio zemlju u groblje atomskog otpada”...
    </div>

  </body>
 </text>
</TEI>