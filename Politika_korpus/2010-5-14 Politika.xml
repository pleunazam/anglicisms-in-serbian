<TEI version="3.3.0" xmlns="http://www.tei-c.org/ns/1.0">
 <teiHeader>
  <fileDesc>
   <titleStmt>
    <title>Politika 2010-5-14</title>
   </titleStmt>
   <publicationStmt>
    <p></p>
   </publicationStmt>
   <sourceDesc>
    <p>https://www.politika.rs/sr/articles/archive/2010/5/14/page:1?url=</p>
   </sourceDesc>
  </fileDesc>
 </teiHeader>
 <text>
  <body>
    <div id="vesti">
Vladika Artemije ide u Privinu Glavu
Najzapadniji fruškogorski manastir Privina Glava mogao bi da bude nova trajna adresa umirovljenom episkopu raško-prizrenskom Artemiju.
Kako „Politika” nezvanično saznaje, episkop sremski Vasilije i zvanično je ponudio vladici Artemiju upravu nad ovim manastirom kojeg su u 15. veku podigli despoti Vuk Grgurević i Đorđe i Jovan Branković.
Kako se očekuje vladika Artemije bi ovih dana trebalo da obiđe ovaj manastir u blizini Šida, posvećen Svetim arhangelima Mihailu i Gavrilu, i donese konačnu odluku da li prihvata ponudu da se preseli na obronke Fruške gore.
Sveti arhijerejski sabor SPC je većinom glasova 4. maja utvrdio kanonsku odgovornost episkopa Artemija i trajno ga razrešio dužnosti eparhijskog arhijereja. Iako je prošle nedelje 9. maja služio Svetu arhijerejsku liturgiju u Gračanici, Artemiju saborskom odlukom nije dopušteno da ostane u nekom od kosovskometohijskih manastira.
Krenula su nagađanja da će vladika Artemije tražiti da mu dopuste da ode u rodni Lelić ili da bude u manastiru Ćelije gde se nalazi grob njegovog duhovnog oca, na poslednjem saboru kanonizovanog Svetog Justina Ćelijskog.
U intervjuu za nedeljnik „Pečat”, prvom obraćanju za javnost posle proletnjeg sabora vladika Artemije o tim punudama kaže: „Vidim da neki pominju Ćelije i manastir Fenek i to pre nego što sam i sam stigao da o svemu razmislim. Zato moram da kažem da odgovor na to pitanje nemam. Razmišljam ne samo o mestu gde mogu da se smestim, pristojno sa svojom bratijom koja će biti uz mene, već i da nađem brata koji će me primiti. Ima ponuda od pojedinih vladika, ali ne bih sada to da otkrivam.”
Inače, manastir Privina Glava u žižu javnosti došao je kada je 2005. godine u Haškom tribunalu pušten video snimak o likvidaciji šest muslimana zarobljenih u Srebrenici. Na kaseti se vidi kako pred odlazak u borbu pripadnike „Škorpiona” blagosilja otac Gavrilo (Marić), starešina manastira Privina Glava.
Otac Gavrilo je tim povodom objašnjavao da srpska crkva nikom ne želi zlo i da on blagosiljajući vojnike nije blagoslovio i zločin.
Kako se, nezvanično saznaje, episkop Vasilije će premestiti oca Gavrila u drugi manastir, ukoliko vladika Artemije odluči da dođe sa monasima u Privinu Glavu.
M. S. P.
    </div>
    <div id="sport">
Partizan poklekao na pragu finala
Partizan nije ušao u finale Evrolige za vaterpoliste. U polufinalu, u Napulju, izgubio je od italijanskog prvaka Pro Reka na produžetke s 8:7 (0:2, 2:2, 1:1, 3:1, 2:1, 0:0), pa će u subotu u 18 č igrati za treće mesto s Jugom (Dubrovnik) koji je izgubio od Primorca sa 11:10.
Niko nije ni tvrdio da će „crno-beli” baš sada, posle 34 godine, da se vrate na tron i dođu do sedme titule evropskog prvaka. Ali, imamo za čim da žalimo.
Početak je bio kao iz snova: Vujasinović 1:0, Korolija 2:0, pa u drugoj četvrtini: Vujasinović 3:0 i Pijetlović 4:0. Ali, do buđenja je kad-tad moralo da dođe. Najavio ga je Kašaš sredinom druge četvrtine prvim pogotkom za najskuplji tim na svetu. A onda se probudio Filipović, koji je do prošle godine bio uzdanica „crno-belih”. Smanjio je na 4:2, pa u narednoj četvrtini iz penala na 4:3.
Posle dugo vremena Partizan je postigao gol. Strelac je bio Prlainović, koji je pokazao da italijanska mreža u međuvremenu nije začarana (5:3). Međutim, to nije promenilo odnos snaga, jer su u četvrtoj četvrtini igrači italijanskog prvaka nastavili da postižu golove. Madaraš je primakao Pro Reko na 5:4, Filipović je izjednačio na 5:5, a Kašaš je minut i sekund pre kraja doneo prvo vođstvo svom timu na ovoj utakmici (6:5).
Naš šampion, ipak, nije položio oružje. Jedanaest sekundi pre kraja Vujasinović je silovito pucao, italijanska odbrana nije bila spremna, golman Tempesti je jedini put na ovoj utakmici bio nespretan i loptu je izvukao tek kad je ona prešla zamišljenu gol-liniju. Preostalo je da o finalisti odluče produžeci.
Filipović je ponovo potvrdio da je igrač za velike utakmice – doneo je prednost Pro Reku od 7:6 i svojim četvrtim golom u polufinalu praktično se već isplatio svom novom klubu. Ali, ako taj gol može da se pripiše majstorstvu našeg reprezentativca, naredni je plod teške greške, a i spleta okolnosti.
Partizan se odlučio na udarac iz velike daljine, lopta se odbila u polje, pravo u ruke Italijanima, koji su krenuli u protivnapad i iz to su imali igrača više. Iskusnom mađarskom asu Kašašu nije bilo teško da nađe način kako da zatrese mrežu kada se našao potpuno sam pred Sorom (8:6).
Do kraja prvog produžetka Partizan je preko Rađena vratio nadu (8:7). Na žalost, u preostala tri minuta naši igrači nisu našli način da zatresu protivničku mrežu. Poslednja prilika je propala 15 sekundi pre kraja kada je blokiran udarac Stefana Mitrovića, iako je naš tim imao igrača više.
Naš prvak nije ušao u finale, ali nije ni bio favorit. Po onome što je pokazao bio je potpuno ravnopravan timu snova iz Đenove, ali teško je, ipak, prežaliti poraz posle vođstva od 4:0.
Bazen: Skandone. Gledalaca: 2.500. Sudije: Stavridis (Grčka) i Fernandez (Španija). Isključenja: Pro Reko 14(5), Partizan 14(4). Penali: Pro Reko 1(1).
PRO REKO: Tempesti, Burić, Madaraš 1, Manđante, Kašaš 3, Felugo, Filipović 4(1), Filjoli, Benedek, Kalkatera, Udovičić, Molina, Nikić. Trener: Đ. Porcio.
PARTIZAN: Soro, Ćuk, Rađen 1, Korolija 1, Aleksić, Pijetlović 1, Prlainović 1, Gocić, Avramović, S. Mitrović, Vujasinović 3, Gak, B. Mitrović. Trener: Milanović.
S. R.
    </div>
    <div id="ekonomija">
Od EPS-a ukradu 125 miliona evra
Nelegalni objekti ozbiljno ugrožavaju poslovanje Elektroprivrede Srbije.
Zato što zakonom nije propisano da dok se ne legalizuju objekti, vlasnici ne mogu da dobiju privremene dozvole na osnovu kojih bi plaćali električnu energiju.
EPS prema grubim računicama godišnje ostane bez 18,5 ili u 125 miliona evra u poslednjih šest godina
Umesto da se u kasu EPS-a slije taj novac, jer ti objekti objektivno troše struju, Životije Jovanović, direktor Direkcije EPS za distribuciju električne energije, kaže da zbog „divljih” priključaka, nacionalna elektroenergetska kompanija „u protekle dve godine beleži rast gubitaka u distribuciji električne energije, lane čak 15,19 odsto”.
„Reč je o krađi električne energije, na koju otpada pet procentnih poena gubitka, a preostalih desetak nastaje u samom prenosu električne energije od elektrana do kupaca”.
– Krajem prošle godine počeli smo da realizujemo akcioni plan i prvi put u jednom tromesečju zabeležen je trend smanjenja gubitaka sa 15,19 na 15,05 odsto. Nastavićemo pojačanu kontrolu kupaca, jer taj posao neće biti završen za godinu dana. Naš cilj je da gubitke u prenosu električne energije svedemo na deset odsto – kaže Jovanović.
On dodaje da nelegalni objekti ugrožavaju elektroenergetski sistem, jer takvi potrošači ne mogu biti priključeni legalno na mrežu. Zbog toga su posledice po elektroenergetsku stabilnost velike.
– Nije u redu da država problem nelegalne gradnje rešava preko priključaka za električnu energiju. Smatramo da boljim radom inspektora treba sprečiti gradnju nelegalnih objekata, a ne rešavati situaciju kada su objekti već izgrađeni. Zbog nelegalnih priključaka često dolazi do havarija čime se ugrožava pouzdanost i sigurnost snabdevanja kod postojećih kupaca. Preopterećeni energetski elementi mogu izazvati različite štete, sve do paljevina. Takođe, nelegalno priključenje ovih objekata na postojeću mrežu po pravilu se izvodi improvizovano i nestručno što je samo po sebi dovoljno opasno. Česti su slučajevi korišćenja električne energije od komšija koji su legalno priključeni, čime se opterećenje priključnih vodova podiže na nivo iznad dozvoljenog, a mogući su i požari – ističe Jovanović.
Na taj način se, smanjenom naplatom isporučene električne energije, smanjuje i mogućnost redovnog održavanja postojeće mreže i investiranja u izgradnju potrebnih elektroenergetskih kapaciteta. To u krajnjem izaziva i povećani broj kvarova i smanjenje kvaliteta i sigurnosti isporuke legalnim kupcima.
– Potrebno je izmeniti i postojeće propise po kojima bi se struja mogla privremeno priključiti i objektima koji su nelegalni. Time bi se EPS zaštitio od gore navedenih problema, a u slučaju rušenja ovih objekata struja bi vrlo lako bila isključena – tvrdi Jovanović.
On smatra da je, zbog velikih migracija stanovništva, najveći broj ovih objekata na području Beograda. Problemi su svuda isti, ali je prestonica najatraktivnija za doseljavanje, pa je po tom osnovu i problem najveći. To je slučaj i na primer, sa Novim Sadom – kaže Životije Jovanović.
D. Spalović

Cvetković: Kriza je završena
ZAGREB – Predsednici vlada zapadnog Balkana konstatovali su danas da se u svim zemljama regiona ekonomska kriza „formalno i statistički” završila, izjavio je danas premijer Srbije Mirko Cvetković.
Cvetković je novinarima u Zagrebu, posle sastanka sa šefovima vlada iz regiona, izjavio da je zajednički ocenjeno da će oporavak od posledica krize ići sporije nego što se očekivalo.
„Takođe je procena da bi kriza mogla imati određene reperkusije na pitanje brzine evropskih integracija, i zbog toga je dogovoreno da sve zemlje i uz podršku Evropske banke za obnovu i razvoj (EBRD) nastave da se bore da se brzina evropskih integracija ubrza i da se čitav zapadni Balkan uključi u EU”, kazao je Cvetković. Prema njegovim rečima, sve zemlje regiona imaju određene infrastrukturne projekte, u kojima je EBRD spreman da pomogne, ali se prevashodno mora insistirati na tome da se poveća obim ekonomske saradnje u regionu.
Radni ručak, kome su prisustvovali premijeri Hrvatske, Srbije, BiH, Makedonije, Crne Gore i Albanije, održan je na marginama godišnje skupštine EBRD.
Godišnja skupština EBRD okupila je u Zagrebu delegacije 63 zemlje članice i više od dve i po hiljade bankara, privrednika i investitora, a glavna tema skupa je ekonomski oporavak.
Prema najavama, na godišnjoj skupštini trebalo bi da bude odobreno povećanje kapitala EBRD-a za 50 odsto, na oko 30 milijardi evra, što će prema procenama banke omogućiti da se odobri od 8,5 do devet milijardi evra kredita godišnje.
U delegaciji Srbije su, pored premijera Cvetkovića, potpredsednik Vlade Srbije Božidar Đelić, ministarka finansija Diana Dragutinović i šefica vladine Kancelarije za pridruživanje EU Milica Delević.
Premijer Cvetković će danas u Zagrebu u Banskim dvorima imati i bilateralni susret sa predsednicom Vlade Hrvatske Jadrankom Kosor, koja će mu tom prilikom uručiti hrvatski prevod pravnih tekovina EU, takozvani „aki komunoter”
    </div>
    <div id="magazin">
Dve trećine studenata napustilo bi Srbiju
BEOGRAD – Dve trećine studenata državnih fakulteta Univerziteta u Beogradu bez dileme bi napustilo Srbiju po sticanju diplome i taj broj raste svake godine, pokazalo je danas predstavljeno istraživanje u kojem je učestvovalo 1.500 studenata.
Istraživanje je pokazalo da bi 66,28 odsto studenata otišlo iz Srbije čim bi im se za to ukazala prilika, a kao razloge su naveli dalje školovanje, nemogućnost zaposlenja i nizak životni standard u Srbiji.
Najveći broj ispitanih, 36 odsto, naveo je „vezu” kao presudan faktor za dobijanje posla, dok je diploma na trećem mestu.
Istraživanje, koje se obavlja jednom godišnje u prethodnih sedam godina, sproveli su od 26. aprila do 29. aprila studenti Ekonomskog fakulteta okupljeni u nevladinu organizaciju Marketing radionica u okviru fakulteta, koji je podržao istraživanje.
Političku scenu redovno ili povremeno prati skoro 70 odsto ispitanih, a 46 odsto studenata ne bi glasalo na izborima, dok je među njima najpopularnija Demokratska stranka sa 28 odsto podrške, sledi Srpska napredna stranka sa devet odsto podrške, a ostale stranke imaju manje od pet odsto podrške među beogradskim studentima.
Većina studenata, njih 53 odsto, nije čula za diskriminaciju na fakultetima, 30 odsto je obavešteno o diskriminaciji, dok je njih 17 odsto doživelo diskriminaciju, najčešće zbog akcenta, porekla, zatim po polnoj osnovi...
Na pitanje da li bi podržali održavanje gej parade, 49 odsto ispitanika je odgovorilo da ne bi, dok bi tu manifestaciju podržalo 13 odsto beogradskih studenata.
Najgledanija televizija među studentima je Radiotelevizija Srbije, a slede B 92 i Pink, dok je prošle godine najgledaniji bio B 92. Studenti najviše gledaju filmove, serije i informativni program, dok rijaliti programe prati 11 odsto ispitanih.
Organe bi zaveštalo 30 odsto ispitanih, a 75 odsto studenata odgovorilo je da bi recikliralo smeće.
Istraživanje su na Ekonomskom fakultetu predstavili studenti Milanka Vasiljević i Mirko Bunčić.
    </div>
    <div id="ekonomija">
Gorivo od sutra skuplje za 4,2 dinara
BEOGRAD - Gorivo u Srbiji poskupeće od sutra u proseku za 4,2 dinara po litru, odnosno 3,8 odsto.
Maksimalne dozvoljene cene za motorne benzine biće više u proseku za 3,8 dinara po litru, odnosno 3,23 odsto, a za dizel goriva 4,5 dinara po litru, što je poskupljenje od 4,31 odsto, najavilo je Ministarstvo energetike.
Maksimalna cena za litar motornog benzina i bezolovnog motornog benzina od 95 oktana biće viša za 3,68 dinara i iznosiće 119,42 dinara. Litar evro premijum benzina koštaće 129,69 dinara, što je poskupljenje od 4,3 dinara.
Dizel gorivo D-2 moći će da poskupi za 4,04 dinara po litru i nova cena će biti 108,6 dinara.
Cena bezolovnog motornog benzina od 92 oktana biće povećana za 3,55 dinara, tako da će litar tog goriva koštati 117,3 dinara.
Nova cena litra dizel goriva eko 350 biće viša za 4,3 dinara i iznosiće 112,82 dinara. Cena litra eko 50 dizela povećaće se za 4,59 dinara, na 117,79 dinara.
Evro dizel će poskupeti za 4,78 dinara i litar će koštati 120,83 dinara.
Nova cena litra lož ulja biće veća za 5,13 dinara i iznosiće 90,82 dinara.
Prema navodima Ministarstva energetike, uslovi za promenu cene goriva stekli su se pošto je cena nafte na svetskom tržištu izražena u dinarima u proseku porasla za 6,44 odsto od prethodnog poskupljenja.
Prethodna promena cena goriva na pumpama u Srbiji bila je 10. aprila, u proseku za 1,16 dinara po litru, odnosno za 1,06 odsto.
Vlada Srbije određuje maksimalne dozvoljene cene goriva na srpskom tržištu, a prema novoj uredbi cene se menjaju na 30 dana, ukoliko je promena cene nafte na svetskom tržištu izražena u dinarima bila veća od 3,5 odsto.
    </div>
    <div id="vesti">
„Kep” uhapšen na brodu
SIDNEJ – Dragan Vasiljković, poznatiji kao Kapetan Dragan, uhapšen je kada je poslao svog bivšeg advokata u Holandiju da bi se suđenje iz Hrvatske prebacilo u Hag, piše australijski list „Ejdž.
Kapetan Dragan je uhapšen u sredu, navodno na brodu blizu primorskog grada Jamba, severno od Kofs Harbora ,pošto se 43 dana uspešno skrivao. Prošlu noć je proveo u zatvoru u Sidneju, navodi list.
Vasiljković je australijskim vlastima pobegao na dan kada je Vrhovni sud odlučio da dozvoli njegovo izručenje Hrvatskoj.
Australijski list saznaje da je Vasiljković u Holandiju poslao svog bivšeg advokata Breda Slougroua da bi pokušao da slučaj iz Hrvatske prebaci u Haški sud.
Australijska policija je prošle sedmice kontaktirala kancelariju holandskog državnog tužioca i izrazila sumnju da se Vasiljković nalazi u Holandiji.
List „Austelijen” piše da su Holanđani osigurali vredne informacije koje su pomogle istrazi, a da se daljom istragom utvrdilo da bi Vasiljković mogao da se skriva u regionu oko Jambe.
Vasiljković se nije opirao hapšenju, a neki od izvora navode i da se ponašao kao da očekuje policajce.
Pre bekstva Vasiljković je živeo u kući prijateljice Nade Lukić-Brus u Kofs Harboru, čiji otac je bio u njegovoj jedinici u Hrvatskoj. Nada u vreme hapšenja nije bila u Australiji.
Vasiljkovićev bivši advokat Slougrou je prošle godine morao da odustane od njegove odbrane zbog nesavesnog obavljanja dužnosti.
    </div>
    <div id="kolumna">
Ko će da plati reformu
Nedavno je na skupu u Narodnoj banci Srbije, u organizaciji Fonda za razvoj ekonomske nauke i USAID SEGA projekta, organizovano predstavljanje predloga za reformu poreskog sistema u Srbiji. Jedan od ključnih govornika na predstavljanju bila je i ministarka finansija, što na prvu loptu nagoveštava da joj je vrlo blizak predloženi koncept reforme. Imajući u vidu da je gospođa ministarka nedavno u javnosti govorila o tome i najavila reformu, čini se da je na ovom skupu predstavljen pre ’nacrt’ nego ’predlog modela’ reforme.
Ukratko, čini se da će reforma poreskog sistema u Srbiji ići u pravcu oporezivanja potrošnje i poreske relaksacije proizvodnje. Ilustrativni elementi predložene reforme su smanjenje opterećenja zarada sa u proseku 65 odsto na 47 odsto i povećanje PDV-aza četiriprocentna poena.
Predložena reforma ima nekoliko značajnih strateških prednosti koje je važno istaći. Najpre samo upuštanje u reformisanje poreskog sistema u Srbiji, duboko nepravednog i regresivnog, veliki je korak unapred. U Srbiji smo naviknuti da budemonezadovoljni svime manjim od idealnog, ali je bez ostatka, uz sva potencijalna neslaganja oko eventualnih pravaca reforme ili nekih njenih detalja, sam koncept reforme hrabar i vredan pokušaj autora da se poboljšaju opšti uslovi života i rada u našoj zemlji.
Druga važna strateška prednost predloga reforme je što je njen koncept apsolutno prilagođen uslovima u Srbiji – jednostavan za razumevanje i primenu. Praksa može iskvariti i najsavršeniji teorijski model ili uporedno iskustvo, ako se ne vodi računa o tome ko će taj model i sprovesti. Srbiju karakteriše nizak nivo opšteg obrazovanja, nedovoljna kompetentnost u radu javnih službi, visoka birokratizovanost i još viša korupcija. U takvim uslovima, svaki iole komplikovaniji poreski sistem, možda teorijski koherentniji, verovatno ne bi prošao sedmi nivo pakla srpske administracije.   
Međutim, čini se da predložena reforma ima i jedan krupan propust. Obraćajući se isključivo ’ekspertskoj zajednici’ pomalo se zanemaruje pitanje realnih mogućnosti finansiranja poreske reforme. Polazi se od, čini se, olako uzete uzročno-poslednične veze da će povećanja proizvodnja generisati veću potrošnju, te će se time anulirati negativni efekti povećanja PDV-a. 
Iako sa stanovišta i perspektive same reforme, predloženu reformu i treba da finansira srednja klasa kroz plaćanje uvećanog PDV-a, pomalo se gubi iz vida ko su u stvarnom životu oni koji će sve to finansirati. Smanjenje opterećenja na zarade pogoduje poslodavcima, ali uglavnom nema efekte na primaoce zarada, dok istovremeno povećanje PDV-auglavnom ne pogađa poslodavce, ali zato u velikoj meri pogađa primaoce zarada. U Srbiji srednju klasu uglavnom čine muškarci i žene u između 35 i 45 godina, još uvek u fazi stvaranja porodice i posla, opterećeni kreditima i drugim svakodnevnim troškovima. Možda ovo i nije pitanje za autore modela reforme, ali svakako jeste važno za samu reformu i za nosioca reforme – Ministarstvo finansija i Vladu Srbije – šta finansijeri reforme dobijaju za svoj novac? 
Ukoliko je rast BDP-a i osnovni cilj i osnovni kriterijum razvoja, onda postoji veliki rizik da se zanemare pitanja poboljšanja kvaliteta života ljudi i pitanja ispunjenosti socijalnih i ekonomskih prava. Štaviše, BDP je krajnje neadekvatno merilo za probleme razvoja koji su najvažniji u ljudskim životima, uključujući smanjene siromaštva, smanjenje korupcije, pravo na rad i adekvatno stanovanje, kao i mogućnosti za obrazovanje i zdravstveno osiguranje.
Da bi u jednom društvu reforma poreskog sistema u potpunosti uspela i dobila podršku pre svih onih koji će teret te reforme najviše podneti, ali i da bismo umesto ’ekonomskog rasta’ kao krajnji efekat reforme poreskog sistema dobili ’društveni razvoj’ neophodno je da se promeni način upravljanja javnim finansijama i trošenja poreskih prihoda. 
I zato ako vlada želi podršku javnosti za predloženu reformu, koja nam je i važna i neophodna, onda mislim da je neophodno da se u proces reforme ugrade i razmotre i pitanja kako unaprediti rashodnu stranu ove medalje – planiranje i upravljanje budžetom, kao i na koji način će punjenje budžeta konačno postati sredstvo, a ne cilj.
*Direktor „Prokoncepta”
    </div>
    <div id="sport">
Rekordan broj golova
Rezultati pretposlednjeg kola Jelen superlige
Habitfarm Javor – Vojvodina         1:1 (0:1)
Borac – Hajduk           1:1 (1:1)
Mladi radnik – Čukarički Stankom          1:4 (0:2)
OFK Beograd – Partizan     0:3 (0:1)
Crvena zvezda – BSK            1:3 (1:0)
Smederevo – Spartak Zlatibor voda          2:0 (2:0)
Metalac – Jagodina 2:3 (2:2)
Napredak – Rad          2:1 (1:1)
Tabela

Parovi poslednjeg 30. kola (16. maj): Vojvodina – Napredak, Rad – Metalac, Jagodina – Smederevo, Spartak Zlatibor voda – Crvena zvezda, BSK – OFK Beograd, Partizan – Mladi radnik, Čukarički Stankom – Borac, Hajduk – Habitfarm Javor.
    </div>
    <div id="kolumna">
Srbi su željni i znanja i zabave
Južnoafrikanci vole da se zabave, Rusi su željni znanja, a za stanovnike Srbije bi se na osnovu istraživanja afiniteta gledalaca moglo reći da su negde između – važno im je i da se zabave i da nešto nauče, mada više naginju edukativnim sadržajima, kaže Pol Veling, potpredsednik kompanije Diskaveri netvorks za Evropu, Bliski istok i Afriku.
Region upija meko znanje
Važno je da se ljudi zabave, ali fokus je na činjenicama i učenju, što on naziva metodom trojanskog konja. „Istraživanja pokazuju da se u celom ovom regionu ljudima dopada visok kvalitet naših kanala i da upijaju informacije. To je ona vrsta mekog znanja koje ima vrednost u društvenim kontaktima kada ljudi mogu da kažu „A jeste li znali da...“, ističe Veling u razgovoru za „Politiku“.
Ekipe Diskaveri netvorksa, mreže sa 23 kanala na 39 jezika, stalno snimaju po celom svetu i sigurno će se vratiti u našu zemlju. Poslednji put su ovde snimali serijal o fudbalskim huliganima, emitovan u proleće 2007. To, kako kaže Veling, nije baš najpopulističkija tema, ali je emisija bila zanimljiva i prikazala je ovaj problem u nekoliko zemalja.
Mreža koja ima skoro milijardu pretplatnika u 185 zemalja u potrazi je za idejama sa svih strana. Najlakši način da producenti stupe u kontakt sa Diskaverijem je sajt producers.discovery.com gde mogu da dobiju ideje i posete centralnu bazu produkcije.
„To nije ni američki ni britanski nego međunarodni brend. Mi pravimo sadržaj iz celog sveta i posle ga delimo sa čitavim svetom. U tome je lepota Diskaverija, što ne mora da bude apsolutno lokalan. On ima malo lokalnog i ono najbolje iz celog sveta“, dodaje Veling.
Raznovrstan i obiman programski sadržaj „pakuje“ se u skladu sa ukusom svake zemlje. „Kad naš tim planira programsku šemu na osnovu želja i sklonosti publike, Srbiju veoma uzimamo u obzir, jer je ona u svojoj grupi zemalja vodeća.”
Kanali se lokalizuju ili sinhronizacijom, što se skoro isključivo radi u Italiji, ili titlovanjem, koje je, zaključili su, najprihvatljivije u Srbiji, jer ovde postoji visok nivo znanja engleskog, a ljudi vole da čuju omiljene likove kako govore, da osete ton i uzbuđenje.
Kod nas su naročito popularne emisije sa Rosom Kempom i „Razotkrivanje mitova“, serijal u kome ekipa eksperimentima uz dosta humora otkriva šta se krije iza popularnih mitova i urbanih legendi. Tako će u najavljenoj junskoj premijeri proveriti može li se napraviti sveća od ušnog voska.
Približavanje kamere kao u rijalitiju
Na pitanje da li im svetski popularni rijaliti programi kradu gledaoce, Veling odgovara da ljudi imaju vremena za više od jednog žanra, da je rijaliti deo aktuelnog trenda i veliki žanr koji generalno utiče na televiziju.
„Pre 25 godina imali smo dokumentarce o prirodi sa naratorom. Danas se kamera približila, zanima nas šta to priča tatu-majstor sa čovekom na kauču u emisiji ’Majami ink’. To je za nas nov teren. Nije klasičan rijaliti jer ne nameštamo situaciju, ne kreiramo dramu, ali u većini emisija stavimo kameru blizu da vidimo šta se događa. To je naša verzija rijaliti televizije“, objašnjava.
„Zato mi kažemo da je ’Opasan lov’ naša sapunica za muškarce. Uzeli smo neke elemente sapunice. Pored činjenica i priče o lovu na rakove u Beringovom moru imate individualne ličnosti i priča se vrti oko ljudi“, objašnjava Veling i dodaje kako je to deo opšte promene stila u odnosu na pre 25 godina kada je Diskaveri kanal lansiran.
On smatra da će klasičan rijaliti opstati, ali da će njegova popularnost varirati, kao što mu u Velikoj Britaniji rejting trenutno opada na račun kvalitetnog dramskog programa.
Povod posete Diskaverijevog tima Srbiji je početak prodaje reklamnog prostora, što je, kaže naš sagovornik, znak da je region postao važan i uspešan za kompaniju.
Veling nije mogao da nam najavi novi kanal u Srbiji pored ovih šest koje gledamo. Kaže da su mnogo vremena i truda uložili u HD, pokrenut ove godine, a i dalje se dosta bave ID kanalom koji je nov, pa još opipavaju šta se ljudima dopada.
Emisije koje pomeraju granice
Diskaveri je finansirao i snimao iskopavanje ostataka bebe sibirskog mamuta i to je jedan od programa koji pomeraju granice i na koji su u kompaniji ponosni. Takva će biti, najavljuje Veling, i naučna emisija sa čuvenim naučnikom Stivenom Hokingom, koju će gledaoci u Srbiji moći da gledaju u oktobru.
„Na neki način smo zavirili u njegov um i njegov vizionarski pristup nauci. Stvari za koje on misli da su moguće mi smo grafički vizuelizovali. Kada sam video emisiju o mamutu pomislio sam ’pa ovo je fenomenalno’. U jednoj klasičnoj dokumentarnoj seriji dobili smo dozvolu da uzmemo uzorak DNK od Tutankamona. S vremena na vreme imamo takve emisije koje pomeraju granice. Ova sa Hokingom će biti jedna od njih“, ističe Veling.
Jelena Kavaja
    </div>
    <div id="kultura">
Vrdoljak više ne sme da koristi „Bulajićevog Tita”
Od našeg stalnog dopisnika
Zagreb, 14. maja – Prepucavanje poznatih režisera Veljka Bulajića i Antuna Vrdoljaka oko najnovije dokumentarne serije „Tito“, u čije prve četiri epizode je Vrdoljak neštedimice koristio Titovu autobiografsku ispovest snimljenu svojevremeno za Bulajićevu seriju „Titovi memoari“, završeno je u korist Bulajića i zaštite njegovih autorskih prava. Hrvatska televizija, naime, pismeno se obavezala da u narednim nastavcima Vrdoljakove serije neće biti korišteni materijali iz Bulajićevih „Titovih memoara“.
Međutim, to ne znači da je ovaj nesvakidašnji spor time i okončan, jer Bulajić jasno najavljuje preko svog advokata da ne odustaje od tužbe za naknadu štete zbog prikazivanja delova njegove serije a da ga o tome niko nije pitao niti tražio dozvolu. Spor o tome će očito potrajati, a HTV za to vreme neće smeti da reprizira Vrdoljakovu seriju „Tito“, a niti da je izda na dividiju kako je to inače uobičajeno za ovakve projekte.
Vrdoljakova serija o Titu, inače, u javnosti je uglavnom izazvala negativne kritike, jer je rađena u maniru obračuna s glavnim akterom što je praćeno brojnim materijalnim netačnostima, poluistinama i neistinama. Slično je i s javnim istupima njenog autora, pa je tako Vrdoljakov intervju „Večernjem listu“ izazvao oštru reakciju Saše Miloševića i Branke Šesto, početkom devedesetih godina novinara HTV-a.
Izazvan Vrdoljakovom tvrdnjom da tih godina, kada je bio HDZ-ov generalni direktor Hrvatske radio-televizije, „niko nije dobio otkaz“ („Nađite mi jednoga ko je dobio otkaz! Niko, ako nije otišao u četnike“ – tvrdio je Vrdoljak), Saša Milošević, koji je sada predsednik Veća srpske nacionalne manjine grada Zagreba, u „Slobodnoj Dalmaciji“ ističe:
„Vrdoljak laže. U četnicima nisam bio, a otpušten sam. Nova garnitura, a nju su činili prvo Hrvoje Hitrec, pa Vrdoljak, kao direktori, te Tomislav Marčinko kao urednik, mnogim ljudima onemogućila je rad zbog etničke pripadnosti. Među ostalima i meni. Prvo su mi prestali davati posao, dolazio sam danima i nedeljama na radno mesto, a nisu me slali na zadatke. Potom mi je u Vrdoljakovom mandatu zabranjen ulazak u zgradu HRT-a zbog smanjenog opsega posla, iako informativni program u kojem sam bio nikada nije više radio. Na koncu su mi dali otkaz zbog nedolaska na posao! Tužio sam ih i dobio na sudu, a onda – kada sam sudski vraćen na posao – dao sam otkaz, jer je tamo tada bilo nemoguće raditi.”
Radoje Arsenić
    </div>
    <div id="magazin">
Fiksacija neuzvraćene zaljubljenosti
Ako je osećanje zaljubljenosti, za razliku od osećanja ljubavi, prolazno osećanje, zašto onda neki ljudi ostaju veoma dugo zaljubljeni? Može li neko biti zaljubljen do kraja života?
Osećanje zaljubljenosti je zasnovano na psihološkom mehanizmu idealizovanja druge osobe. Međutim, veoma je teško idealizovati drugoga ako se sa drugim dovoljno dugo živi, ako se uspostavi odnos bliskosti, ukoliko se drugi prikaže kao običan čovek koji ima svoje vrline i mane. Biti blizu, živeti sa drugim u odnosu uzvraćene naklonosti je ono što dovodi do kraja zaljubljenosti, do razljubljenosti.
Distanca, udaljenost od osobe u koju je neko zaljubljen, omogućava idealizovanje. Dva stoleća pre pokreta trubadura pojavila se arapska ljubavna poezija. Možemo samo zamisliti kako su uz logorsku vatru braća drugim muškarcima hvalila i pripovedala o lepoti svojih sestara, dok je mašta slušalaca stvarala slike idealnih žena.
I u svakodnevnom životu je potrebna distanca da bi zaljubljenost mogla dugo da traje. Nekada je to zbog toga što odnos nikada nije ni ostvaren, bilo zato što zaljubljenost nije ni iskazana drugome bilo zato što je drugi nije uzvratio. A nekada distanca ostaje, jer iako je odnos bio ostvaren, brzo je prekinut, pre nego što je osoba uspela da se razljubi.
Zaljubljenost koja veoma dugo traje u stvari je neuzvraćena zaljubljenost. Kako je neuzvraćena zaljubljenost uvek nesrećna, dugotrajna zaljubljenost je konstantna patnja. I zato se pitamo: šta ljude sprečava da prihvate da neko u koga su zaljubljeni neće sa njima, prebole to odbijanje i potraže sreću u ljubavi sa nekim trećim?
Odgovor je upravo u idealizovanju: osoba čvrsto veruje da isključivo sa tom određenom osobom može biti srećna, a život bez te osobe doživljava kao potpunu i doživotnu katastrofu. I zato stanje zaljubljenosti za nju nema prihvatljivu alternativu.
Gledano sa strane, očima roditelja i prijatelja, ovakva osoba se ponaša potpuno iracionalno. U svojoj patnji ona i dalje gaji nadu da će možda nekada i nekako biti sa osobom u koju je zaljubljena, ne prihvatajući da je to neverovatno, a bivajući potpuno nezainteresovana za druge kandidate. Saosećajući sa njom, prijatelji na razne načine pokušavaju da joj pomognu, da je razuvere, ali ovakva osoba odbija svaku pomoć. Njena patnja postaje patnja cele njene socijalne mreže. Često, u želji da joj pomognu, prisiljavaju je da potraži pomoć psihoterapeuta. Ali ni psihoterapeut ne može pomoći osobi koja ne želi da joj se pomogne, koja samo želi da ostvari sreću sa izabranom osobom. Terapija može pomoći samo onda kada neko sam želi da prestane da bude zaljubljen.
    </div>
    <div id="nauka">
Beograd za petama Oksfordu i Sorboni
Vraćajući se u prošlost, Beogradski univerzitet stići će u budućnost. U 1985. Kembridž, Oksford i Sorbona ocenjeni su „desetkom”, Beograd sa 8,5, a Atina sa 3,5. Ista ocena je važila i u kasnijim godinama.
„Kritične su bile 1990. i 1991. u kojima je jedna naša fabrika za proizvodnju zeolita s 300 miliona dolara bila prva u svetu, a Crvena zvezda svetski prvak. Umesto ka ekonomskom razvoju, krenuli smo drugim putem i mnogo toga je uništeno”, naglašava dr Tibor Sabo, pomoćnik srpskog ministra za nauku u tri saziva zaredom. Naš sagovornik je univerzitetski profesor (Hemijski fakultet) sa više od 400 citata i, verovatno, najupućeniji u osnovna istraživanja u nas.
Podržavate li poduhvat da BU i ostali univerziteti u Srbiji što pre dospeju na Šangajsku listu 500?
Svakako. Ne samo da podržavam, već je to sastavni deo Strategije naučnog i tehnološkog razvoja Srbije. Postoje veoma dobre šanse da na ovu listu uđe, za sada, Beogradski univerzitet, a kasnije još neki. Analize ukazuju da može da se nađe na Šangajskoj listi u bliskoj budućnosti.
Vi, čak, smatrate da je veći deo puta proteklih godina prevaljen. Čime to potkrepljujete?
Pre svega znatnim porastom broja naučnih radova u proteklih nekoliko godina. Malo je poznato da je jedan od veoma bitnih pokazatelja uspešnosti broj naučnih radova na SCI listi, a Srbija je u tom pogledu ostvarila veliki napredak. Između 2000. i 2004. naši naučnici su objavljivali, u proseku, oko 1.000 radova godišnje. Od 2005. stalno napreduju, tako su lane objavili 3.050. Sličan napredak ostvarili su i državni univerziteti.
Na kojem bi mestu trebalo da se nalazi BU, iako to nigde nije zabeleženo?
Po našoj proceni, između 498. i 550. mesta. Nedostaju podaci o broju zaposlenih sa univerziteta koji su već na listi, a jedan od šest pokazatelja je broj radova podeljen s brojem profesora. Gledajući samo zbir radova, Beogradski je bolji od, čak, 200 univerziteta sa Šangajske liste; kada se to podeli s brojem zaposlenih, onda je lošiji od bar 199 pomenutih.
Dodatnu teškoću predstavlja to što se ne označava gde su radovi nastali (afilijacija). Pojedini naučnici uz svoje ime ne pišu Univerzitet u Beogradu, i pored pisanog upozorenja rektora od pre godinu i po dana. Posledica toga je oko 700 radova manje od stvarnog broja, što je dovoljna prednost u odnosu na neke univerzitete.
A ovdašnja naučna ostvarenja? Nije li, možda, prerano srpska nauka oglašena „zvezdom u usponu”?
Pre svega, to su u inostranstvu uradili i objavili. Ako pet godina nije bilo većeg pomaka, a onda u sledećih pet broj kvalitetnih radova poraste, čak, tri puta, to je moralo da se primeti. Naravno, nismo postali svetska velesila u nauci, niti to možemo da budemo.
Šta je to presudno uticalo da iz godine u godinu, od prve u 21. veku, naučnici iz Srbije objavljuju sve više radova u vodećim međunarodnim časopisima?
Veliki uticaj imale su podsticajne mere Ministarstva za nauku i tehnološki razvoj u periodu 2003–2009. Najpre je objavljena rang-lista projekata ocenjenih prema međunarodnim kriterijumima. Zatim je nagrađeno 20 odsto najboljih naučnika i ukinuta uravnilovka; bruto zarade znatno su se razlikovale u zavisnosti od ostvarenih naučnih rezultata. Čak 500 ih je ostalo bez finansiranja. Istraživači su uvideli da se ceni kvalitet i počeli su mnogo bolje da rade.
I u dobijanju međunarodnih projekata su napredovali, što je uticalo na kvalitet rada (stigla je skupocena oprema od novca EU). U poslednjih pet-šest godina i Ministarstvo je u novu opremu uložilo više od 30 miliona evra, zaposleno je preko 1.500 mladih istraživača, a završeno je 400 stanova po povlašćenoj ceni (oko 300 u Beogradu i 100 u Nišu). Najzad, važan je kontinuitet y radu: u Ministarstvo ljudi nisu birani po partijskoj pripadnosti, već po stručnosti.
Kako tumačite činjenicu da je naša zemlja u nauci u minuloj deceniji pretekla Bugarsku, Sloveniju i Hrvatsku, a da za njima privredno zaostaje?
U Ministarstvu za nauku radili su stručnjaci koji su znali šta i kako treba da se uradi. Imam utisak da se u nekim drugim radilo drugačije, jer kako bih mogao da objasnim podatak da je Hrvatska u poslednjih deset godina završila 1.000 kilometara autoputeva, a Srbija jedva 100. Osim toga, od naučnih otkrića do primene može proteći više godina. Uticaj nauke na privredu u Srbiji je neznatan, i to je jedan od glavnih zadataka sadašnjeg saziva. U prošlosti (1985–1991) bilo je slučajeva izvrsnog povezivanja osnovnih nauka i privrede, a jedan od rezultata je briljantni patent Instituta za opštu i fizičku hemiju s kojim je SFRJ postala najveći proizvođač zeolita na svetu.
U kojoj meri citiranje u uglednim časopisima odslikava nečiji naučni doprinos?
Citiranost je veoma važna za naučni učinak, on je, uostalom, jedan od glavnih pokazatelja rangiranja univerziteta na Šangajskoj listi. U ovom trenutku među gotovo 7.000 najcitiranijih iz svih oblasti u svetu, nema nijednog iz Srbije. S obzirom na napredak koji smo ostvarili, možemo se nadati da će se to promeniti u bliskoj budućnosti.
Zašto se domaći istraživači iz društvenih i humanističkih nauka tome opiru?
Zaostajanje u ovim naukama veoma je ozbiljno, mada je i tu došlo do poboljšanja. Primera radi, u 2007. Srbija je objavila 30 radova, a Češka 454; u 2009. u Srbiji je objavljeno 155, a u Češkoj 590 naučnih radova. Iako imamo na umu specifičnosti u ovim naukama, istraživači se moraju navikavati na merila koja važe u svetu.
Kakva je to zastrašujuća nepogoda zadesila našu zemlju, ako su Kembridž, Oksford i Sorbona 1985. ocenjeni „desetkom”, Beograd sa 8,5, a Atina sa 3,5?
Ta ocena je važila i u kasnijim godinama. Kritične su bile 1990. i 1991. u kojima je jedna naša fabrika za proizvodnju zeolita s 300 miliona dolara bila prva u svetu, a Crvena zvezda svetski prvak. Umesto ka ekonomskom razvoju, krenuli smo drugim putem i mnogo toga je uništeno.
Zašto Srbija ulaže malo u nauku? Hoće li je najavljena „novčana injekcija” od 300 miliona evra pogurati napred?
U poslednjoj četvrtini 20. veka došlo je do snažnog preokreta u korist visokih tehnologija utemeljenih na znanju. Naime, 1976. svega 28 odsto svetske robne razmene odnosilo se na robu srednje i visoke tehnologije, a 20 godina kasnije dostigla je 55 odsto. Taj trend se nije samo nastavio, već i ubrzao. Visokorazvijene zemlje zarađuju mnogo prodajući pamet, a za nauku izdvajaju 10 puta više od Srbije; u procentima, a u evrima da ne govorimo. Godišnje ulažu od tri do četiri odsto bruto društvenog proizvoda (oko jedan iz budžeta, ostalo iz privrede), a Srbija oko 0,30.
Naša zemlja je na prekretnici između razvijenog društva i tehnološke kolonije. Nadam se da će nas pomenuta „novčana injekcija” od 300 miliona evra uveliko pogurati napred. Ali moraju postepeno da se povećaju izdvajanja iz budžeta, sa 0,30 na prihvatljivih 0,60–0,70, uz konačan cilj od jednog procenta. Ulaganja iz privrede moraju da prate ovaj trend.
Kada se nadate ulasku ma kojeg srpskog univerziteta na Šangajsku listu?
Pre pet godina bili smo oko 1500. mesta u svetu, tako da približavanje grupi od 500 treba shvatiti kao ozbiljan uspeh. Ne može se reći da li će to biti u novembru, kada se pravi nova lista za 2010, ili za godinu-dve. U bliskoj budućnosti možemo obradovati našu javnost ulaskom u grupu od 39 država koje imaju najmanje jedan univerzitet na Šangajskoj listi. Zanimljivo je da je bruto domaći proizvod ovih 39 država 89 odsto ukupnog svetskog.
Zar međunarodno priznati istraživači nisu uslov ma kakvog osmišljavanja budućnosti? 
Jesu, ali ne možemo reći da naši nisu jer neki objavljuju radove i u najboljim svetskim časopisima (u prvih 10 od 10.000 koliko ih ima na listi).
    </div>
    <div id="sport">
Lukić: Stabilizovali smo Zvezdu
Predsednik Crvene zvezde Vladan Lukić, nepunih godinu dana otkako je na čelu našeg najtrofejnijeg kluba, sezonu na izmaku je ocenio uspešnom, između ostalog i zato što je sa saradnicima uspeo da se izbori sa konstantnim napadima i, kako je posebno istakao, medijskom hajkom.
On je podsetio, da je krajem maja prošle godine u svom predsedničkom programu, obećao samo stabilizaciju kluba i racionalizaciju troškova, stvaranje novog tima, smanjenje troškova i duga, a da je ostvareno mnogo više. 
– Trijumfovali smo u Kupu Srbije, osvojivši jedan od dva moguća trofeja na domaćoj sceni, što nas čini izuzetno ponosnim. Ovom timu, koji su mnogi potcenjivali nazivajući ga „vašarskim”, niko nije predviđao ovakve rezultate. Afirmisali smo mnogobrojne igrače i konsolidovali klub. Ipak, najviše sam ponosan zbog velikog broja posetilaca na „Marakani”. Vratili smo poverenje publike, imamo više od 11.000 pretplatnika i to je ogroman uspeh nakon najlošije sezone u istoriji kluba – rekao je Lukić na konferenciji za novinare u Medija centru na „Marakani”, koja je trajala čak 75 minuta.
Od maja prošle godine, kada je izabran za predsednika Zvezde, zaposlenima su isplaćene sve plate, uključujući i pet zaostalih mesečnih zarada. Došlo je i do drastičnog, za skoro 50 odsto, smanjenja izdataka za nadoknade fudbalerima (godišnje ugovorne rate),
Lukić je naglasio da većina medija nije bila prijateljski nastrojena prema Zvezdi, a da su njegove reakcije bile odbrana od agresivnih napada, pre svega jednog dnevnog lista i jedne lokalne sportske televizije. – Više je to bila naša defanziva, nego agresivna odbrana kluba... Protiv Zvezde se cele sezone vodi hajka, prvo je svima smetao moj duks u Novom Pazaru, iako nikoga time nisam želeo da provociram, a u moju odbranu su stali i domaćini na toj utakmici. Za naš poraz u derbiju na stadionu Partizana je odgovorna i jedna sportska televizija, na kojoj postoji emisija u kojoj se komentariše suđenje i to stalno na štetu Zvezde, a velike greške arbitara na derbiju su posledica i takvih javnih istupa, usmerenih na destabilizaciju našeg kluba. I zato kada nas napadaju, ne preostaje nam ništa drugo nego da branimo Zvezdu – poručio je Lukić.
Povodom sumnji, izrečenih u takođe oštrom saopštenju FS Srbije, da Zvezdu u stvari vode ljudi iz senke, Lukić je kazao:
– Verujte mi da je ta senka velika, jer imamo mnogo prijatelja koji žele i mogu da pomognu Zvezdi, kao njeni veliki navijači. Klubovi su se uvek borili za bolji status, to je večita borba, koja je postojala i dok sam igrao za Zvezdu. Digla se prevelika prašina oko tzv. rata saopštenjima između našeg kluba i Partizana i FSS. Međutim, i u Savezu ima ljudi s kojima dobro sarađujemo, ne želimo da ih rušimo, jer i mi želimo da Srbija ostvari uspeh na predstojećem Svetskom prvenstvu u Južnoj Africi.
Predsednik Zvezde je kazao i da su smanjeni dugovi kluba koji su pre njegovog dolaska na „Marakanu”, zvanično iznosili 22,3 miliona evra, a strahovalo se da su bili blizu 30. Poslovni direktor Đorđe Stefanović je naglasio da su dugovi umnogome smanjeni, ali je zamolio javnost za strpljenje i najavio objavljivanje izveštaja revizorke kuće i tačnih cifara u naredne dve nedelje.
– Pored osvojenog Kupa Srbije, naša najveća pobeda je što smo rešili i problem s licenciranjem, pa ćemo već u prvom krugu, kao klub s najtransparentnijim i dobrim poslovanjem, dobiti licencu za takmičenje u Evropi već u prvom krugu. Sklopljeno je više od 40 sporazuma, od kojih su regulisane nasleđene obaveze prema više od 25 bivših fudbalera, što je veliki poslovni uspeh – rekao je Stefanović.
Pomenuto je i da je u saradnji s partnerskom firmom uloženo preko dva miliona evra u modernizaciju ulaza na stadion, a za više od 130.000 evra su kupljene mašine za održavanje terena. Isplaćen je i ceo preostali dug za novi teren od milion evra, a znatno veći prihodi su ostvareni učestalim marketinškim aktivnostima.  
Lukić nije želeo da, kako je kazao, i pored neočekivano dobrih rezultata, navijačima obećava plasman u Ligu Evrope iduće sezone. – Kada sam dolazio, rekao sam da u prvoj sezoni trofeji nisu priorite, a da dobre rezultate u Evropi treba očekivati tek u trećoj godini našeg rada. Ove sezone smo napravili veliki uspeh, dobili poene i na evropskoj sceni, na kojoj smo u šest utakmica zabeležili četiri pobede i možda ćemo zbog toga biti nosioci u poslednjem kolu kvalifikacija za Ligu Evrope. I tu je napravljen pomak, jer je Zvezda pre toga ispala već u prvom kolu od kiparskog Apoela, a jesenas smo bili nadomak Lige Evrope – zaključio je Vladan Lukić.
Pored Lukića, juče su bili i njegov uticajni savetnik za medijska pitanja Miodrag Antonijević, generalni sekretar Andrija Kleut, sportski direktor Ivan Adžić, direktor marketinga Goran Broćić…
----------------------------------------------
Na „Marakani” prosečno 18.352 gledalaca 
Vladan Lukić je saopštio da je prosečna poseta na „Marakani” ove sezone bila čak 18.352 gledalaca, računajući sva takmičenja. Napravljeno je poređenje s našom Jelen super i šampionatom Hrvatske, u kojima je zajedno prosečna poseta tek 4.500 geladalaca! „To najbolje pokazuje koliko nam publika znači, jer imamo najbolje navijače. Nažalost kažnjeni smo prestrogo pet mečeva da igramo na praznoj „Marakani”, iako objektivno nismo bili odgovorni za incident koji se dogodio na našem stadionu, jer smo kao klub preduzeli sve što je zakonom propisano s bezbednosnog aspekta”, rekao je Lukić.
Lazar Delić

Partizan s novim imenima ka Ligi šampiona
Brzinom svetlosti je doneo novu – neophodnu energiju koja je nedostajala Partizanu u momentu kada se „lomio” rezultat. Mlad, obrazovan, uspešan, reklo bi se prototip savremenog trenera.
Ne može se pobeći od činjenice da je klub iz Humske poslednjih godina postao poligon za trenere početnike. Smenjivali su se Mateus, Đukić, Jokanović, Stevanović. Svako od njih je doneo po nešto novo. Mateusu je pošlo za rukom da odvede „crno-bele” u Ligu šampiona, sa Đukićem i Jokanovićem šampion se takmičio u Ligi Uefe, najvećim delom Goran Stevanović je učestvovao u osvajanju i ovog poslednjeg trofeja. Sadašnji trener je u Partizan uneo vedrinu, energiju, maštovitost. Sada ostaje da klub s njim pokaže da mu je mesto u društvu najboljih klubova Evrope.
Do novog letnjeg prelaznog roka, koji počinje 1. jula, ostalo je još više od mesec i po, do tada stručnom delu na čelu sa trenerom Stanojevićem i neumornim koordinatorom Albertom Nađom, ostaje da zajedno s klupskim operativcima sačine plan i program koji će se prvenstveno odnositi na novi izlazak u Evropu.
– Činjenica je da ovom Partizanu nešto fali. To su brzina i ritam koje traži Evropa. Nismo u prilici da biramo, jer poznato je u kakvoj je situaciji naš fudbal. Jednostavno, da bismo nešto kupili prvo moramo da prodamo – kaže trener novog prvaka.
Ono što je dobro jeste da u naredne dve godine možete mirno da radite.
– Da bi se ostvario uspeh kakav želi klub kao što je Partizan neophodan je kontinuitet. Tačno je da sam potpisao ugovor na dve godine plus sedam utakmica koje smo na moju sreću veoma dobro odradili. Sada se okrećem novim obavezama.
To praktično znači da ćete ovo leto provesti radno?
– Imaću odmor od dva-tri dana, sve ostalo će biti radni zadatak. Treba na vreme pripremiti prestojeći prelazni rok. Za novu sezonu će nam trebati energija, snaga, moć i jak karakter. Cenim igrače koji imaju to.
U srpskoj sportskoj javnosti se već pominju neka pojačanja. Hoće li se Partizan osloniti na mlade ili iskusne igrače?
– I jedne i druge. Poznato je da je naš klub rasadnik fudbalskih talenata. Mnogi će dobiti šansu. S druge strane potrebni su nam i iskusni fudbaleri. Cenim igrače kao što su Milan Milanović štoper Lokomotive iz Moskve ili Aleksandar Ignjovski član Minhena 1860, dobro ih poznajem bio sam im trener u omladinskoj reprezentaciji. Tu je i Marković iz OFK Beograda… Volim brze i eksplozivne fudbalere, koji imaju ideju u svakom momentu.
Pominje se da bi ovog leta iz Partizana mogli da odu Moreira, Dijara, Petrović, Lomić…
– Što se mene tiče svaki fudbaler Partizana je na prodaju. Šta će od svega biti videćemo kada počne prelazni rok. S druge strane ko ne bi voleo da u svom timu ima takve igrače, ali, od nečega treba živeti, a srpski fudbal je primoran da prodaje svoje najbolje igrače kako bi mogao dalje da živi.
Posle tri titule uzastopce, Partizanu fali još jedan korak za ono što se od njega očekuje u Evropi?
– Baš tako. Partizan ove godine treba da ide ka Evropi ali sa novim stilom igre i razmišljanja, možda s novom koncepcijom igrača – jasan je Aleksandar Stanojević, po mnogima najperspektivniji mladi trener u Srbiji, trener s jasnim evropskim standardima, idejom, neviđenom energijom i jasnom fudbalskom filozofijom.
----------------------------------------------
Džentlmenski potez
Nije se busao mladi trener novog-starog šampiona, posle trijumfa na Karaburmi. Bio je staložen i odmeren, kao da se ništa značajno nije dogodilo. A njegov udeo u osvajanju titule nije beznačajan.
– Ovo je titula koja pripada svim igračima, upravi kluba, mom prethodniku Stevanoviću. Ova titula pripada i našim navijačima – kaže skromni Stanojević.
----------------------------------------------
Oslonac na mlade
Po svemu sudeći prvak će se u novoj sezoni osloniti na mlade kao što su Popara, Šćepović, Aškovski, Nastasić…
----------------------------------------------
Slovenac Meač u Humskoj?
Pominje se da bi jedno od pojačanja Partizana mogao da bude i fudbaler Maribora Meač.
– Prvi put čujem za to – začuđen je bio koordinator Albert Nađ.
Dragan Todorović
    </div>
    <div id="kolumna">
Centar sveta
Bezmalo svakog leta u poslednjih petnaest godina vraćao sam se na mesec-dva u krajeve koji su nekada bili u sastavu Jugoslavije. Vraćao sam se da posetim grobove roditelja, da vidim rodbinu i prijatelje, znance i kolege. Svaki put bih uočio nove promene u odnosu onih koji su otišli i onih koji su ostali.
Ima, međutim, nešto što se u tom odnosu ne menja. Zato je posebno privuklo moju pažnju. Najpre sam mislio da je moje iskustvo jedinstveno. Kada sam od mnogih ljudi u rasejanju čuo da su iskusili isto što i ja, moje zanimanje za ovu pojavu je još više poraslo.
Reč je o tome da nas, u zavičaju – a ja, šta mogu, zavičajem osećam zemlju u kojoj sam proveo daleko najveći deo života, zemlju koja se tako nesretno raspala devedesetih godina prošlog stoleća – nama bliski i ne tako bliski ljudi jedva da pitaju ili uopšte ne pitaju kako nam je u dalekom svetu, šta i gde radimo, kakva je zemlja u kojoj godinama boravimo, kako se u njoj živi, kako se odnose prema došljacima, ko se s kim udružuje, ko od koga zazire. A ako pitaju, odgovor često do kraja ne saslušaju. Dopunska pitanja nikada ne postavljaju.
Nagađam šta stoji iza ovakvog nedostatka ljubopitljivosti kod sveta koji nije poznat po tome što ne voli da zna – obično više nego što nalaže dobar ukus – o drugim ljudima.
Možda nam zameraju što smo otišli. Mada ih nismo ometali da i oni odu, običavaju reći da smo ih ostavili kada je bilo najružnije i najtužnije. I obično dodaju da i danas nije mnogo drugačije. Ispada da smo im se zamerili zato što nismo ostali da podelimo teška vremena kojima kao da se kraj ne vidi. I to ne mogu da nam oproste. Ljutnju izražavaju time što neće da znaju o našem životu.
Tako nas kažnjavaju. Manjkom zanimanja za nas. Ili možda misle da, ma kako da nam je, ne može da nam bude gore nego njima. U predstavama onih kojima nije dobro svima drugima je dobro. Eto još jednog moćnog razloga da oni koji su ostali budu ljuti na one koji su otišli. Iz straha da ne bi iz prve ruke čuli, ili tek samo zaključili da su pogrešili što su ostali, izbegavaju da one koji u zemlju porekla samo navrate pitaju kako žive tamo gde sada žive.
Neće da čuju ono što ne žele da čuju, ono što bi, sigurni su, čuli kada bi pitali.
Zato ne pitaju. Ne pada im na pamet da bi neko iz rasejanja mogao da se požali na nov život, da bi, u nastupu iskrenosti i slabosti, mogao da se poveri kako je u tuđini gorak svaki zalogaj hleba, kako je rekao jedan pesnik, kako je domovina kao zdravlje, kako je rekao jedan drugi pesnik, obojica donedavno obavezna školska lektira. Takvu mogućnost jednostavno isključuju, jer računaju da im je tamo loše ne bi ovde došli samo u posetu. A kada se ljudi iz rasejanja požale na nostalgiju, spremno odgovaraju da je nostalgija bolja od ovoga ovde.
Ima i treći mogući razlog manjka zanimanja onih koji su ostali za one koji su otišli. Oni prvi su toliko sebi važni, i u dobru i u zlu, da ih naprosto ne zanimaju ni oni tamo ni ono tamo. Sebe vide kao centar sveta. Dobro, možda ne baš kao centar sveta, ali tu negde, sasvim blizu. A pošto su toliko važni i jedinstveni, pošto takvih kao što su oni nigde u svetu nema, treba svet da se za njih zanima, a ne oni za tamo neki svet i one koji su otišli u taj neki svet.
Volio bih kada bi ovaj treći razlog bio jedini ili najjači. Dođe mi nekako najviše razumljiv, jer su i oni koji su otišli i oni koji su ostali istovetno sazdani.
Tekst je pisan za Politikin "Kulturni dodatak" i objavljen je 15.5.
    </div>
    <div id="vesti">
Isplata za „satelit” može da se osporava
Arbitražna odluka suda u Parizu da Srbija, zbog nepoštovanja ugovora sklopljenog sa izraelskom firmom „Imidžast internešenel” o zakupu satelita SOPTRC, treba da plati 36 miliona evra, može da se osporava. Prema rečima Strahinje Sekulića, javnog pravobranioca grada Beograda, da bi se izdejstvovalo izvršenje ove odluke, izraelska kompanija mora Privrednom sudu u Beogradu da podnese predlog za priznanje strane arbitražne odluke.
– Republika Srbija i Vlada Republike Srbije nisu iscrpile sva pravna sredstva koja im stoje na raspolaganju da bi sprečile priznanje i izvršenje arbitražne odluke u aferi „Satelit”. Njima na raspolaganju, pred nadležnim domaćim sudom, konkretno Privrednim sudom u Beogradu, stoji postupak priznanja i izvršenja. Iako se u sudskoj praksi ovaj postupak smatra formalnim, odredbe međunarodnih konvencija, koje je prihvatio i naš Zakon o arbitraži, predviđaju mogućnost da se priznanje i izvršenje strane arbitražne odluke može odbiti ukoliko stranka koja to traži podnese dokaze koji su propisani zakonom. Pored procesnih razloga, zakon predviđa i druga dva razloga za odbijanje priznanja i to ako se utvrdi da predmet spora nije podoban za arbitražu ili su dejstva arbitražne odluke u suprotnosti sa javnim poretkom Srbije – objašnjava Sekulić.
Poznato je, navodi naš sagovornik, da postoje indicije da je ugovor koji su nekadašnji visoki funkcioneri potpisali sa izraelskom firmom i koji predstavlja osnov arbitražne odluke, zaključen zloupotrebom službenog ovlašćenja i to na štetu države. Zbog toga se, u postupku priznanja strane arbitražne odluke, Srbija osnovano može pozivati da bi dejstva arbitražne odluke bile u suprotnosti sa našim domaćim poretkom.
– U slučaju da drugi postupci koji se vode povodom ovog slučaja budu okončani pravosnažnom sudskom presudom imaćemo situaciju u kojoj bi država mogla da ospori priznanje i izvršenje arbitražne odluke. Na to joj pravo daje zakon. I to ne zakon koji smo mi smislili, nego koji je prepisan iz Njujorške konvencije koja reguliše priznanje i izvršenje stranih arbitražnih odluka. Znači, da šanse za uspeh postupka koji će biti pokrenut pred Privrednim sudom u Beogradu, umnogome zavisi od postupka koji se vodi pred beogradskim Višim sudom – navodi Sekulić.
Zbog svega navedenog, naš sagovornik smatra da je preuranjeno ulaziti u pregovore za dobrovoljno izvršenje obaveza iz strane arbitražne odluke, s obzirom na to da postoje ozbiljni razlozi da se osujete i njeno priznanje i izvršenje.
Da borba protiv arbitražne odluke može da bude uspešna, Sekulić navodi primer grada Beograda i JKP „Parking servisa” koji su izgubili arbitražni spor u Parizu protiv kompanije „Elektronikal end automejšen” iz Paname zbog duga od oko 10 miliona evra. Naime, u ovom konkretnom slučaju grad Beograd i „Parking servis” vodili su postupak priznanja i izvršenja strane arbitražne odluke i već sedam godina uspevaju da osujete naplatu potraživanja.
– Smatramo da je naplata sporna s obzirom na to da su prilikom pravnog posla sa pomenutom kompanijom, njen vlasnik i njegov saradnik izvršili više krivičnih dela – navodi naš sagovornik.
Miroslava Derikonjić
----------------------------------------------
Za šta odgovara Davinić
Viši sud u Beogradu nedavno je okončao istragu protiv Prvoslava Davinića, bivšeg ministra odbrane SCG, pokrenutu zbog sumnji da je sa izraelskom firmom „Imidžast internešenel” nezakonito zaključio ugovor o zakupu satelita SOPTRC. Bivši ministar odbrane sumnjiči se da je, bez prethodnog izbora, koji je propisan Zakonom o javnim nabavkama, izabrao firmu „Kamira krik korporejšen” sa britanskih Devičanskih ostrva, da pregovara sa izraelskom firmom i sa njom sklopi ugovor o zakupu satelita. Na ovaj način, navodi se u dokumentu, Davinić je izraelskoj firmi pribavio imovinsku korist od 44.900.000 evra, odnosno onoliko koliko vredi ugovor.
Po okončanju istrage, spisi predmeta su dostavljeni Višem tužilaštvu u Beogradu, koji bi za manje od dve nedelje trebalo da utvrdi ima li elemenata za podizanje optužnice protiv Davinića.
----------------------------------------------
Razlozi za odbijanje priznanja i izvršenja
Član 66. Zakona o arbitraži propisuje da se priznanje i izvršenje arbitražne odluke može odbiti, na zahtev stranke protiv koje se ono traži, samo ako ona podnese dokaze da:
1. sporazum o arbitraži nije punovažan po pravu koje su stranke sporazumom odredile ili po pravu države u kojoj je ta odluka doneta
2. stranka protiv koje je arbitražna odluka doneta nije bila uredno obaveštena o imenovanju arbitra ili o arbitražnom postupku ili iz drugog razloga nije mogla da iznese svoja sredstva
3. se odluka odnosi na spor koji nije bio obuhvaćen sporazumom o arbitraži ili su odlukom prekoračene granice tog sporazuma. Ako se utvrdi da se deo odluke kojim su prekoračene granice sporazuma o arbitraži može odvojiti od ostalog dela odluke, moguće je delimično odbijanje priznanja i izvršenja te odluke
4. arbitražni sud ili postupak nisu bili u skladu sa sporazumom o arbitraži ili ako takvog sporazuma nema, u skladu sa pravom države u kojoj je mesto arbitraže
5. odluka još nije postala obavezujuća za stranke ili je tu odluku poništio ili obustavio od izvršenja sud države u kojoj ili na osnovu čijeg prava je odluka doneta.
U pomenutom članu se navodi i da će nadležni sud odbiti priznanje i izvršenje arbitražne odluke ako utvrdi da: po pravu Republike predmet spora nije podoban za arbitražu, ili su dejstva arbitražne odluke u suprotnosti sa javnim poretkom Republike.
----------------------------------------------
Potpis ministra ima težinu
Srbija je za poslednjih desetak godina imala nekoliko arbitražnih sporova i ovo je prvi tako veliki koji smo potpuno izgubili, kaže povodom slučaja „Satelit” za „Politiku” Gašo Knežević, profesor međunarodnog privatnog prava na beogradskom Pravnom fakultetu, koji se profesionalno se bavi i spoljnotrgovinskom arbitražom.
- Naša strana je pokušala u Londonu da ospori nadležnost Arbitražnog suda u Parizu. Nije uspela, ali to se i nije moglo očekivati. Grešku treba tražiti isključivo na nivou zaključenja samog ugovora, sve ostalo je potom profesionalno urađeno. Imao sam arbitražni slučaj u kome je Srbija bila tužena, i taj slučaj smo dobili, gde je potpis člana kabineta ministra bio razmatran kao potpis sa punim značajem, jer se u svetu smatra da osobe koje stave svoj potpis na dokument sa memorandumom vlade, jesu osobe koje predstavljaju državu. Dakle, ne ministar, već i član njegovog kabineta ima potpis sa velikom težinom – podseća Knežević.
Naučnik i istraživač Međunarodnog instituta za međunarodno vazduhoplovno i kosmičko pravo u Hagu, doktorant Vladimir Sekić, navodi za naš list da u međunarodnom pravu ne postoji definicija „špijunski satelit“, jer je kosmos, od stotog kilometra visine, zabranjen za bilo kakve vojne svrhe.
- Ne verujem, zato, da je u ugovoru navedeno da je reč o špijunskom satelitu, jer bi takav ugovor bio ništavan.Zvanično, sateliti se koriste za prismotru meteoroloških nepogoda, recimo nadolazećeg cunamija. U svakom slučaju, ministar je zvanični reprezent države. Svaki ugovor koji on potpiše sigurno ima težinu. Ali, ako bivši ministar Davinić kaže da je problem što je ugovor bio na engleskom, moramo znati da je on bio dugogodišnji službenik Ujedinjenih nacija i da mu taj jezik sigurno nije bio nepoznat. Imao je na raspolaganju i čitav niz eksperata, koji su mogli da ga upute na to koje obaveze iz svega proizlaze. Čak i ako nije znao šta piše, to ga ne oslobađa odgovornosti, jer nije smeo da potpiše ono što ne zna šta je – ocenjuje Sekić.
Profesor Knežević se nada da je moguće doći do poravnanja sa izraelskom stranom, odnosno do smanjenja sume koju moramo da platimo.
– Moguće je da će poravnanje ići na taj način da će oni da nam daju oružje po nekoj damping ceni, a mi ćemo njima da damo taj novac. Sve zavisi od naše pregovaračke sposobnosti. Ako mi, kojim slučajem počnemo da zatežemo, ili odbijemo da platimo, posledice mogu biti veoma ozbiljne. Jer, izvršenje nad imovinom ne mora biti samo u našoj zemlji, već i u inostranstvu: avion, brod, ambasada... Mi možemo da se pozivamo na izvršni imunitet koji to sprečava, ali se plašim da nemamo pravne argumente za to – upozorava Knežević.
U izraelskoj ambasadi su nam odgovorili da nemaju komentar povodom ovog slučaja, a na naš zahtev za sada nisu odgovorili ni iz kompanije „Imidžset internešenel”. Mogući razlog, kako smo obavešteni, jeste i taj što je juče bio petak, kada se u Izraelu ne radi.
B. Bilbija
----------------------------------------------
Dinkić: Moguće poravnanje sa Izraelcima
Upitan o odšteti od 36 miliona evra koju Srbija treba da plati Izraelu za ugovor o kupovini satelita, Dinkić je rekao da je postupak o tome pokrenut pred pravosudnim organima i da se čeka njihova reakcija. „Među prvima sam ukazao na taj problem. Dobar je predlog ministra odbrane Dragana Šutanovca da se sa Izraelcima nađe poravnanje i da se taj novac iskoristi za kupovinu nečega što je potrebno našoj zemlji”, naveo je Dinkić.
    </div>
    <div id="ekonomija">
Šta bi s naftom?
Od našeg dopisnika
Sveti Stefan, maja – Potraga za naftom u podmorju južnog Jadrana, poodavno prekinuta, nije nastavljena, iako je to bilo najavljeno. Italijanska kompanija ENI bila je poslednja koja je istakla interesovanje za ovaj posao. Njeni predstavnici su ne baš tako davno tim povodom razgovarali sa crnogorskim predstavnicima u Milanu. Tada je istaknuto da je italijanska kompanija, koja zapošljava 80.000 ljudi, angažovana na ovim i sličnim poslovima u sedamdeset zemalja sveta. Od 1996. ENI zajedno sa hrvatskim naftašima radi na istraživanju i eksploataciji gasa u moru kod Pule. Prilikom pomenutih razgovora najavljen je i skori početak radova s Crnogorcima u potrazi za „crnim zlatom”.
Grčki „Helenik petroleum”, koji je kupio kotorski „Jugiopetrol”, izgubio je koncesije za istražne radove u podmorju Crne Gore jer nije počeo posao u predviđenom roku. Ukoliko ENI bude novi partner specijalnim ugovorom će biti regulisane međusobne obaveze, a posebno podela dobiti od eventualne eksploatacije gasa i nafte, rečeno je u Milanu. No, već mesecima ni reči o traganju za naftom u podmorju Crne Gore. Ni sa Italijanima, ni sa drugima.
Dosadašnja višedecenijska obimna i kvalitetna istraživanja pokazala su da nafte i gasa ima u moru ispred Crne Gore. Nakon obrade seizmičkih i geoloških profila kao naftonosne zone markirane su lokacije između Svetog Stefana i Ulcinja, kao i rejon Prevlake u pograničnom pojasu Crne Gore i Hrvatske.
U podmorju Crnogorskog primorja tragalo se za naftom sedamdesetih i osamdesetih godina. Američke firme „Butes gas end oil kompani”, „Ševron” i druge zajedno su s Kotoranima postavile više bušotina u podmorju koje pripada Crnoj Gori. Na bušotini koja je bila označena kao „Južni Jadran 3”, a nalazila se u moru severozapadno od Budve, nafta je potekla, ali je nije bilo u komercijalnim količinama, tako da eksploatacija nije ni počela.
Udružene jugoslovenske naftne kompanije postavile su osamdesetih godina četvrtu bušotinu južno od Ulcinja, ali nafta nije pronađena.
Kotorski „Jugopetrol” i novosadski „Naftagas” su osamdesetih godina postavili i kopnenu bušotinu u uvali Valdanos kod Ulcinja. Bušilo se do dubine od 5.300 metara, ali nafta ni tu nije potekla.
Mnogo ranije, šezdesetih godina, uveliko se tragalo za naftom na kopnu Crne Gore (Buljarica, Grahovo, Crmnica), ali tadašnja tehnologija nije omogućavala dublji prodor u utrobu zemlje, koji bi dao zadovoljavajuće rezultate.
S. Gregović
    </div>
    <div id="kultura">
Breg je danas tako čaroban
„Ubrzo posle Božića 2003. godine, četrdesettrogodišnjeg Njujorčanina Patrisa Mura vatrogasci su morali spasiti iz njegovog stana pošto je dva dana proveo zarobljen pod lavinom časopisa, magazina i knjiga koje je tvrdoglavo gomilao preko deset godina. Komšije su ga čule kako ječi i mrmlja kroz vrata, koja su bila zatrpana silnim papirima. Tek pošto je uz pomoć poluge brava obijena a spasioci počeli da kopaju kroz hrpu publikacija, Mur je pronađen, u majušnom uglu svog stana, bukvalno zatrpan među knjigama. Bilo je potrebno više od sat vremena da ga otkopaju i izvuku; pedeset vreća štampanog materijala moralo je biti izvučeno napolje pre nego što su uspeli da dopru do ovog neumornog čitaoca”, piše Alberto Mangel, kanadski pisac, takođe strasni kolekcionar knjiga, u delu „Biblioteka noću”(„Geopoetika”, 2008).
Međutim, ova sudbina lako može da zadesi bilo kog bibliofila kojih ima mnogo. Iako je uvek više nečitalaca nego čitalaca, strast za znanjem ipak nekako uspeva da prevlada silu entropije i valjda to i jeste razlog zbog čega ova planeta još uvek postoji. Mogao bi se nabrojati čitav niz strastvenih spisatelja koji bi se mogli uplašiti da im se blago knjiga i časopisa ne sruči na glavu.
Jedan od njih svakako je Teofil Pančić, kolumnista i pasionirani kolekcionar knjiga, ali i časopisa. Pančić, tako, čuva sve primerke „Vremena” i NIN-a od prvog broja pa do ovih najnovijih, sve subotnje kulturne dodatke „Politike”, baš kao i sve vikend dodatke lista „Danas”. „Sva ova gomila mene čini srećnim”, kratko mi je rekao i ja sam klimnula glavom sa mnogo razumevanja. Jer, pamtim kako me je carinik na aerodromu „Hitrou” pitao šta je to u mom koferu teško preko trideset pet kilograma. „Knjige”, rekla sam. „Gospođo, jeste li išta ostavili za londonske biblioteke”, upitao me je i pustio da prođem, bez da naplati naknadu za višak prtljaga.
Pasionirani sakupljač starih, vrednih i retkih knjiga je i pesnik Dragan Jovanović Danilov. On kaže: „Najbogatija nalazišta starih, retkih knjiga na ovim prostorima iz kojih sam se ja snabdevao su Vojvodina, Slavonija, Dalmacija, Dubrovnik i, naravno, Beograd. Strast za sabiranjem knjiga u ličnu biblioteku jeste neka vrsta više trezvenosti. Naprosto, čovekom upravlja zakon nezasitosti. Nezasita kolekcionarska strast je nešto trajno i suštastveno. Ona se ne prima od spolja, već organski izrasta iznutra”.
U svetu šaha samo se jednom u istoriji ove igre dogodilo da jedan šahista bude istovremeno i prvak sveta, a da istovremeno nema u kući ni jednu jedinu šahovsku garnituru. U pitanju je Hoze Raul Kapablanka. U svetu literature ovakav slučaj ne postoji. Pisci i svi  ljubitelji pisane reči strasno vole i neprekidno uvećavaju svoje biblioteke. Ponekad ne samo iz literarnih motiva. Poznato je da je Josif Brodski u Petrogradu živeo sa roditeljima u „sobi i po”. U trenutku kada je zaželeo svoj kutak, odvojen sasvim od roditeljskih pogleda, Brodski je počeo da dodaje knjige na veliki orman-pregradu od dela roditeljske sobe. Na kraju je na sve te knjige stavio i nekoliko kofera i napravio kompletnu zamenu za zid. „Tako sam napravio barikadu”, piše Brodski i dodaje – „a Marijana je mogla da otkrije više od svojih grudi”.
Ekova tezga sa polovnom robom
Sam Umberto Eko, pasionirani je sakupljač i čitalac knjiga i smatra da biblioteka treba da bude nasumična, nalik buvljoj pijaci. U „Imenu ruže”, on kaže: „Idealna uloga biblioteke je da pomalo bude kao tezga s polovnom robom, mesto gde će vam se posrećiti da slučajno nađete nešto vredno”.
No, čini se da niko na planeti nije više voleo biblioteke od Borhesa. On je raj zamišljao kao biblioteku punu divnih knjiga i želeo da na nebu dobije samo jedan posao: bibliotekara biblioteke u koju niko neće ulaziti. Alberto Mangel, koji je bio jedan od Borhesovih čitača, u trenutku kada je ovaj pisac već bio sasvim slep, ovako se seća Borhesove biblioteke: „Posetioci su od Borhesovog stana očekivali mesto krcato knjigama, police koje pucaju na sastavima, gomile novina i časopisa od kojih se ne može proći i koji vire iz svakog otvora: džunglu od mastila i hartije. Umesto toga, iznenadio bi ih stan u kome su knjige, u savršenom redu, zauzimale diskretno mesto. Kada je mladi Mario Vargas Ljosa posetio Borhesa, negde sredinom četrdesetih godina dvadesetog veka, prokomentarisao je spartansko uređenje stana i pitao zašto vlasnik ne živi na nekom luksuznom mestu sa više knjiga. „Možda je takav običaj u Limi”, odvratio je uvređeni Borhes nepromišljenom Peruancu, „ali ovde, u Buenos Ajresu, ne volimo da se razmećemo”.
Kiplingova biblioteka u kući Naulaka, u Vermontu, sadržavala je većinu knjiga o putovanjima ili industrijskom zanatstvu – pisca je očito zanimalo kako stići do preciznog jezičkog izraza. Nikada ne znate na šta sve možete naleteti u biblioteci jednog pisca. Tako će posetilac Andrićeve zadužbine u vitrini sa knjigama videti da je naš jedini nobelovac imao kompletnog Frojda na nemačkom jeziku. Očito je da je Andrić bio zaintrigiran i saznanjima do kojih je došao genijalni psihoanalitičar.
Milorad Pavić je tokom života morao da gradi dve biblioteke. Naime, pošto je iz prvog braka prešao u drugi, veliki deo biblioteke ostao mu je u prethodnom domu. Budući da nije mogao da zamisli život bez određenih dela Dostojevskog, Bruna Šulca ili Mana, kupovao je primerke knjiga koje su mu nedostajale pokatkad i od uličnih prodavaca, uzimajući knjige sa pločnika. Nije mu smetalo što su bile polovne , požutele i što je bio treći ili četvrti njihov vlasnik. Otresao bi knjigu od prašine i nasmejao se rečitim osmehom srećnog kolekcionara koji je pronašao željeni primerak. Nova, druga biblioteka Milorada Pavića sadržavala je i knjige o muzici (voleo je veoma knjige o velikim pijanistima), baš kao i sve što se odnosilo na Vizantiju. Uostalom, on i jeste bio pisac koji se izjašnjavao kao – Vizantinac. Iako je strasno voleo knjige, Pavić ih je rado i poklanjao. Jednom je hteo da načini poseban poklon. Crnjanski se, naime, tek vratio iz izgnanstva i napravljen je počasni ručak u organizaciji tadašnje „Prosvete”. Na ručku je bio i Pavić, tada mlad čovek. Budući da je, pored svih tragedija, Crnjanski imao i tu nevolju da je kroz život u izgnanstvu stalno bivao lišavan sopstvenih knjiga (u Londonu Crnjanski nije imao na polici svoje knjige objavljene u domovini), Pavić je ponudio da mu pokloni primerak „Lirike Itake” objavljen pre mnogo godina, dok je Crnjanski još živeo u staroj Jugoslaviji. „Ja znam da Vi svojih knjiga nemate i želim da Vam poklonim Vašu Liriku Itake koju s ljubavlju godinama čuvam”, rekao je Pavić. „Neka knjiga ostane tamo gde je bila sve ove godine, hvala Vam, mladi gospodine”, odvratio je Crnjanski, već duboko načet depresijom, izgnanstvom, starošću.
Bez trešanja, molim
Kolekcionari knjiga, naravno, teško pozajmljuju knjige. Cvetajeva je prijatelja pesnika Maksimilijana Vološina jedino hvatala u laži kada se radilo o knjigama. Ako bi ga zamolila da joj pozajmi određenu knjigu, mrmljao je nešto neodređeno. „Čitaću je kod tebe kući, pod tvojim pogledom”, ubeđivala ga je Cvetajeva. „Ne mogu, ipak, ne mogu”. „Ali, zbog čega, pažljivo ću okretati stranice”, meko je pokušavala Cvetajeva. „Znam da hoćeš. Ali – umazaćeš je trešnjama.” Posle obećanja da uopšte neće cele nedelje jesti trešnje, Vološin bi pristajao. Ali s teškom mukom i uzdišući.
Čarls Simić ima noćnu moru koja se već decenijama ponavlja. Sanja kako prelazi nepoznatu granicu, prilazi mu nepoznati carinik, baca njegov pasoš u blato i gazi ga. Knjige su naši pasoši u sve druge svetove, jer ovaj jedan i jadan u kome smo, prokleto nije dovoljan. No, ovaj san se dogodio. Brodskom, ali na jedan drugi način. „Pre četvrt veka, u prethodnoj inkarnaciji u Rusiji, poznavao sam čoveka koji je prevodio Roberta Frosta na ruski. Upoznao sam ga jer sam video njegove prevode… Pokazao mi je izdanje u tvrdom povezu (mislim da je bilo Holtovo), koje se otvorilo na strani sa stihom: Sreća nadoknađuje u visini ono što gubi u dužini. Preko stranice je bio ogroman otisak vojničke čizme broja 46. Prednja strana knjige nosila je oznaku Stalag3B, što je bio koncentracioni logor u Drugom svetskom ratu za savezničke ratne zarobljenike negde u Francuskoj…” Dakle, otisak vojničke čizme jeste ležao na knjizi, baš kao na pasošu Čarlsa Simića, a i knjiga i pasoš ulaznice su u taj drugi, obećani, bolji, lepši, smisleni svet.
Izgleda da bez knjiga ipak ne možemo. I u koncentracionom logoru Bergen Belzenu, među zatvorenicima kružile su knjige. Jedna od njih bio je „Čarobni breg” Tomasa Mana. Jedan dečak se seća vremena kad bi došao red na njega da čita knjigu. „Bio je to najsrećniji trenutak u danu… Knjiga mi je govorila: nisi sam, nisi sam, nisi sam…”
    </div>
    <div id="tehnologija">
Istorija u 140 slova
Od našeg stalnog dopisnika iz Vašingtona
„Tviter” ima 110 miliona korisnika, ali svaka statistika o tome je zastarela istog momenta kada se konstatuje. Ovaj internet servis koji korisnicima omogućava da jedni druge obaveštavaju o svojim mislima, zapažanjima, komentarima i banalnostima, širi se kosmičkom brzinom – 300.000 novih korisnika se prijavljuje svakog dana.
„Tviter” je inače jedan od novijih izuma internet ere: krenuo je skromno 2007, prvo kao jedan interni sistem za razmenu kratkih poruka od maksimalno 140 slovnih znakova preko interneta, umesto preko mobilne mreže. Kada je ušao u javnu upotrebu evoluirao je u praktično novi medij koji svakodnevno dobija nove primene, od kojih su najznačajnije one u politici i biznisu. I sve to opet samo u najviše 140 slova.
Ovaj fenomen u kome se ukrštaju komunikacije, društvo i kultura dobio je međutim novu dimenziju, pošto je cela njegova arhiva – svaka poruka je naime sačuvana u kompjuterskoj memoriji servisa – upravo predata Kongresnoj biblioteci, glavnom čuvaru američkog i svetskog blaga kulture i istorije, koje je, koliko do juče, bilo oličeno samo u knjigama, i drugim štampanim stvarima, kao i filmskim i radio i televizijskim zapisima. Biblioteka je doduše još od 1994. počela „digitalizaciju” svojih jedinica, ali arhiva „Tvitera” je prvi materijal koji je izvorno digitalni.
Reč je o oko 50 milijardi (!) „tvitova”, poruka korisnika. Kompanija „Tviter” se obavezala da će tu arhivu redovno ažurirati (u ovom momentu se emituje oko 50 miliona „tvit” poruka svakog dana), dok će biblioteka, isključivo „kvalifikovanim istraživačima” novi materijal stavljati na raspolaganje tek šest meseci od njegovog nastanka. Zbog poštovanja privatnosti autora i „istorijske distance”.
Koliko je, međutim, za istoriju bitna arhiva „Tvitera”, ogromna do nezamislivosti (5 terabajtova, što može da stane na otprilike tri najmodernija hard-diska koji mogu da se kupe za oko 500 dolara, ali bi jednom čoveku trebalo 190 besanih godina da sve to pročita)? Zašto bi nekom istoričaru moglo da bude bitno to šta je neko doručkovao, kako se u određenom momentu i određenim povodom osećao i slične stvari koje su sasvim prizemne, i koje čine većinu ovih „cvrkutavih” komunikacija („twitter” na engleskom ima dva značenja: „cvrkut ptica” i „kratak sled nedoslednih informacija”)?
Mišljenja o ovome su protivrečna. Po jednima, to je „kapitulacija pred banalnošću”, a po drugima „demokratizacija istorije”.
„Tviter” je naime fenomen koji pre svega podrazumeva da ljudi masovno dokumentuju svoje živote – i da to ostaje sačuvano na jednom mestu. Istoričari su dosad, proučavajući prošlost (ne jedino velike istorijske događaje) za izvore imali samo opipljive dokumente: pisma, dnevnike i zvanične dokumente. Zbog toga je bilo izuzetno teško da se nešto verodostojno napiše o svakodnevici u „običnim” vremenima. „Tviter”, pak, nudi upravo tu vrstu zapisa čiji su autori u najvećoj meri „prosečni” pojedinci, i to u obimu bez presedana. Pošto su „tvitovi” instant-poruke, pišu se dakle bez naknadnog sećanja i promišljanja, imaju gotovo stopostotnu spontanost i autentičnost, pa prema tome i verodostojnost.
Istoričari u ovome vide već neiscrpnu građu za proučavanje istorijskih predsedničkih izbora u kojima je Amerika izglasala svog prvog crnog predsednika (Barak Obama je „Tviter” izdašno koristio kao sredstvo za širenje svojih poruka tokom predizborne kampanje). „Tviterom” je održavana i mobilizacija tokom posleizborne pobune krajem prošle godine u Iranu, a uz pomoć ovog servisa organizovan je prošlog leta i mini ustanak u Moldaviji.
Ali ono najvrednije u ovoj arhivi je, kako to u tekstovima koje su ovim povodom objavili „Njujork tajms” i „Vašington post” ocenjuje profesor Don Koen, direktor Centra za istoriju i nove medije na Džordž Mejson univerzitetu – jeste ono što se sada ne vidi. „Negde u digitalnom svetu postoji slika iz obdaništa ili link ka ličnom digitalnom dnevniku budućeg predsednika. Negde su „tvitovi” koji su vesnici važnih momenata istorije – samo što za njih još ne znamo”, kaže ovaj profesor, autor knjige „Digitalna istorija” (2006).
Naravno, reč je o velikom rudniku prepunom jalovine: put do dragocene rude može da bude mukotrpan sve dok se ne pripremi tehnologija za efikasno odvajanje bitnog od nebitnog. Dosadašnja istorija interneta, naime, pokazuje da je lakše arhivirati nego pretraživati. Razne digitalne arhive nisu uređene po jedinstvenim standardima, a sve po pravilu imaju ogromnu količinu materijala, koji doduše ne zauzima fizički prostor, koliko predstavlja tehnološki izazov da se svrsishodno koristi. Primerice, prvi predsednik SAD u eri omasovljenja interneta, Bil Klinton, ostavio je u digitalnoj arhivi svoje administracije više od 40 miliona imejlova.
„Tviter” zapisi od po 140 slova (i manje) posebni su, i potencijalno dragoceni, kao neposredna svedočenja o raznolikim zbivanjima sa cele planete. Ali, postoji i jedno značajno ograničenje ove „budućnosti proučavanja prošlosti”: reč je o materijalu koji proizvode samo ljudi koji koriste ovaj servis: velika većina za njega nikad nije čula, niti će ikad naći smisao u tome da poznatim ili nepoznatim „sledbenicima” poručuje o čemu razmišlja i šta im se događa...
Milan Mišić
    </div>
<div id="kultura">
Srce u kutiji
„Igra je preobražaj. Igrati znači aktivno učestvovati u pulsiranju univerzuma” – napisala je poznata nemačka koreografkinja Saša Valc povodom Svetskog dana igre, koji se svake godine obeležava 29. aprila.
A Beograd svakog aprila, već sedam godina, prati raznovrsne plesne preobražaje oličene u radu igračkih kompanija koje dolaze na Beogradski festival igre. Ove godine, ometen vulkanskom prašinom, festival je ušao i u maj, pretrpeo odlaganja dve predstave (i verovatno samo organizatorima poznate peripetije), ali publika je uspela da uhvati ovaj poljuljani ritam i da pogleda sve najavljene i planirane produkcije.
Festival je ne sceni „Sava centra” otvorila kompanija Aterbaleto iz Italije sa dva plesna komada koreografa Maura Bigoncetija – Kao udisaj i Zemlja. Koreografski stil Bigoncetija vrvi od tehnički izuzetno zahtevnih elemenata (pogotovo u prvom delu stekao se utisak da je tehnička virtuoznost imperativ koji u drugi plan baca sve ostale elemente dela), što, donekle, odlično tehnički potkovane igrače Aterbaleta onemogućava da pokažu i neke druge kvalitete – na prvom mestu individualnost i unutrašnju ekspresiju. Kao udisaj je doneo neke vrlo originalne, zanimljive deonice, ali je povremeno upadao u monotoniju Hendlove muzike, koja je sve vreme imala isti dinamički tok. Drugi pak komad, Zemlja, na muziku Bruna Moretija, doneo je zanimljivu atmosferu, baveći se idejom kretanja i migracija jevrejskog naroda, i šireći taj princip stalnog lutanja i traganja na metaforu vascelog ljudskog postojanja.
Kanovi građani sveta
Umetnički potpunije i uzbudljivije koreografsko delo publika je videla druge festivalske večeri na sceni pozorišta Madlenijanum. To je komad Bahok Akrama Kana, britanske koreografske zvezde, rađen sa igračima iz Kine, Koreje, Indije, Slovačke, Španije... Kan se u Bahoku bavi sudbinama mladih, savremenih nomada, emigranata koji su napustili svoje domove i postali „građani sveta”, ali se kao takvi suočavaju sa nekom unutrašnjom izmeštenošću, nestalnošću, nemirom..., zapitanošću da li je dom mesto gde su rođeni ili mesto gde žive. Kan, i sam stanovnik Britanije čija se porodica doselila iz Bangladeša, sugeriše da mešavina kultura i nacija sa jedne strane svakako obogaćuje svet i individuu, ali sa druge strane dovodi do zapitanosti o emotivnoj vezi čoveka sa svojom tradicijom i sa svojim sećanjima. Svoje igrače koreograf smešta na jedan od prometnih svetskih aerodroma, u centar povišenih energetskih tokova, povišenih emocija, raznovrsnih sudbina i jezika... Zastoj u avionskom saobraćaju čini da se učesnici Bahoka osećaju sputano, frustrirano, zaustavljeni i prisiljeni da se suoče sami sa sobom i svojim načinom života.
Bez trunke patetike, čak sa obiljem duhovitih elemenata, Kan razvija Bahok u bogat, maštovit, a opet sasvim jednostavan i nepretenciozan prikaz, pun topline, koji njegovi virtuozni igrači obogaćuju svojim nenametljivim i preciznim izvođenjem.
Usledilo je još jedno izuzetno upečatljivo ostvarenje – komad Ulica Vandenbranden br. 32 belgijske kompanije Piping Tom. Priča o ljubavnom trouglu i kompleksnim porodičnim odnosima ispričana je začudnim jezikom najkvalitetnijeg fizičkog teatra, koji objedinjuje ples, glumu, pevanje... Komad je smešten u neku snegom okovanu zabit, pustaru koju ispunjavaju dve brvnare i jedna prikolica..., a ovo mesto vremenom postaje metafora jedne duhovne nedođije i pustoši, ljudske izgubljenosti, melanholije... Pokreti igrača su potpuno izlomljeni, iščašeni, razglavljeni, i simbolizuju na krajnje upečatljiv način njihove emotivne lomove, njihova smrskana osećanja ... Na momente oni upadnu u kratkotrajno stanje radosti i euforije, bacaju se po snegu ili naprave zabavu u prikolici..., a onda opet slede teški lomovi i sukobi, u atmosferi koja liči na snoviđenje – igrače napada neka ptica, duva vetar, jedna žena peva na krovu, mladić vadi svoje srce, pakuje ga u kutiju i daje devojci koja čeka bebu sa drugim muškarcem...(/slika2)
Ulica Vandenbranden br 32 je vizuelno izuzetno snažno i poetično delo, koje potpisuju Gabrijela Karizo i Frank Šartije.
Nastup Kibuc dens kompanije iz Tel Aviva ponovo nas je vratio na scenu „Sava centra”. Ovaj put zanimljiva scena i kostimi, odlični igrači, ali koreografski ne tako značajan komad umetničkog direktora kompanije Ramija Beera Na pojavu sunca. 
Vrlo interesantan, na momente začudan i intrigantan plesni jezik videli smo na sceni Jugoslovenskog dramskog pozorišta, gde je kompanija Emio Greco/PC iz Holandije odigrala Pakao. Ovom ostvarenju, inspirisanom Danteom i Betovenovom Petom simfonijom, falio je bolji ritam, dramaturški jasnija struktura i, možda, manje pretencioznosti. Ali, uprkos ovim manjkavostima, Greko i koautor Piter Šolten uspevaju da kreiraju upečatljive dramske momente, mračnu i tešku atmosferu koja vas ne napušta nakon odgledane predstave, kao i neke smele i originalne plesne fraze.
Vrt uživanja 21. veka
U nastupu Baleta iz Ženeve videli smo, na sceni „Sava centra”, ostvarenja tri koreografa – Para-dice Sabura Tešigavare, Prema želji, Andonisa Foniadakisa i Daleko Sidija Larbija Šerkauija.
Prvi je komad sofisticiran i sveden, drugi dinamičan i energičan, dok je treći svakako najkompleksniji i najzreliji. U njemu odlični i vrlo posvećeni igrači iz Ženeve igraju nadahnuto, tehnički vešto, ali i sa jednim finim slojem spiritualne nadogradnje, tako karakteristične za Šerkauija. 
Na sceni Madlenijanuma plesna kompanija svestrane španske umetnice (koreografkinje, igračice, filmske rediteljke i glumice) Blanke Li izvela je komad Vrt uživanja, predstavu koja je kroz raznovrsne žanrovske scene i brojne vizuelne efekte pokušala da oživi čuvenu Bošovu sliku.
Neosporno vrlo darovita i maštovita Blanka Li je ipak neumerena u korišćenju svojih ideja. Tako scena često deluje pretrpano, zakrčeno, poigravanje sa kič estetikom nekada bolje, nekada lošije funkcioniše, a kvalitet koreografije takođe varira – od nekih jasno parodiranih scena koje nalikuju žanru mjuzikla, preko čisto igračkih, koje aludiraju na ljudski razvrat i dekadenciju..., do nekih manje uspelih i žanrovski neujednačenih. Veliki kvalitet ove predstave svakako su odlični video radovi, zanimljiva paralela Vrta uživanja šesnaestog i dvadeset prvog veka.
Iako neplanirano, na kraju festivala našla se plesna kompanija izraelske koreografkinje Jasmin Vardimon, iz Londona, koja je na sceni „Sava centra” izvela Justiciju, vrlo maštovit i igrački besprekorno izveden plesni komad.
Vardimon vešto uklapa ples u sistem filmskih kadrova, gde scenskom rotacijom i dramaturškim rezovima razvija jednu ljubavnu krimi priču, i čini je napetom i atraktivnom. Iako bi se na dramaturškom planu moglo naći zamerki – (uloga spisateljice koju igra sama autorka nije neophodna, gubljenje ritma usled dva dela predstave, scene sa grupne psihoterapije koje nas odvode od glavnog toka priče, i slično...), dakle, i pored ovih manjkavosti – predstava Justicija pleni izuzetnom maštovitošću u kreiranju koreografije i zaista retko viđenom posvećenošću i virtuoznošću izvođača. Igrači Jasmin Vardimon imaju raskošne plesne i glumačke sposobnosti, kao i izraženu individualnost, tako da bi u malo kraćem i sažetijem izdanju ova predstava imala vrlo snažan efekat.
Festival igre je uspeo da istraje u ovoj kriznoj godini i da predstavi zanimljiva plesna ostvarenja – balansirajući između čistog plesa i fizičkog teatra, između manje ili više radikalnih koreografskih pristupa, između mejnstrima i uvek poželjnih delikatnijih, smelijih koreografskih pomaka.

U vučjem leglu istorije
Ljudi vole da čitaju o Tjudorima, čak i pre dobijanja Bukera moj roman je bio jako lepo prihvaćen – kaže Hilari Mantel, britanska književnica, u ekskluzivnom razgovoru za „Politiku”, povodom srpskog izdanja njenog nagrađenog romana „Vučje leglo” (Mladinska knjiga, prevod Vladimira D. Jankovića), dosad najprodavanije knjige „bukerovca“ – 220.000 primeraka prodato je samo u Britaniji. 
– Postoji mnogo romana o Tjudorima koji spadaju u trivijalnu književnost. Mislim da se čitaocima dopalo to što ja ne minimalizujem složenost situacije i odnosa, već ih činim razumljivim – kaže još ova britanska književnica irskog porekla, koju kritičari nazivaju „Servantesom istorijskog romana”.
Roman Vučje leglo prati život Tomasa Kromvela, glavnog savetnika engleskog kralja Henrija VIII, od njegovih najranijih dana. Šta ste sve otkrili o njemu? 
Tomas Kromvel rođen je u običnoj, nepoznatoj porodici koja je ipak pripadala zanatlijskom staležu, a znamo da je u Engleskoj presedan da neko iz nižeg staleža ikada dođe do visokih državnih funkcija. Jedini razlog iz kog uopšte imamo bilo šta o njemu zabeleženo jeste taj što je njegov otac Volter Kromvel, kovač i pivar, često bio izvođen pred lokalne sudove zbog krivičnih dela pijančenja i nasilja. Možemo da pretpostavimo da Tomasovo detinjstvo nije bilo veoma srećno, da je pobegao od kuće kada je imao 15 godina i kasnije postao plaćenik u francuskoj legiji. Nakon toga, duže vreme o njemu nema nikakvih podataka, sem da je bio u Rimu, Firenci i Veneciji. Izgleda da je radio jedno vreme u italijanskim trgovačkim bankama, a zatim kao trgovac vunom u Antverpenu. U London se vraća u svojim kasnim dvadesetim. Radio je kao advokat i poslovni savetnik sve dok nije otišao da radi za kardinala Volsija. Od tada možemo da pratimo konkretne istorijske podatke o njegovom životu.
Kakav je odnos između istorijskog istraživanja i fikcije u vašem romanu? 
Neki autori bi jedva čekali da pišu o tim godinama, ali ja sam zabeležila njegov rani život na posredan način, putem mnogih prisećanja samog Tomasa. Više volim da radim u okviru koji mi daju činjenice nego da se koristim pukim spekulacijama.
Margerit Jursenar opisivala je do detalja kako je Hadrijan preživljavao svoje migrenozne napade, koliko ste vi svog pripisali T. Kromvelu?
On je bio vrlo povučena ličnost. Čuvao je svoje tajne. Gotovo sva njegova pisma jesu zvanični dokumenti. U potpunosti možemo da rekonstruišemo njegov javni život, ali da bismo ga oslikali kao privatnu ličnost, moramo da se poslužimo maštom. Postoje legende, razne priče o njemu, koje su sakupili pisci iz elizabetanskog perioda, a prema kojima moramo da se odnosimo sa predostrožnošću. Ali, one nam ipak daju nekakvu ideju o čoveku kakav je mogao biti – ćelav, preduzimljiv, vredan, snažan. Ima dosta podataka o njegovom domaćinstvu – o ljudima oko njega, koliko je novca trošeno i na šta, pokoja zabeleška o tome kakve knjige je čitao. Takođe, znamo da je u svom domaćinstvu imao i muzičare, da je bio pokrovitelj jedne glumačke trupe i da je na vrhuncu svoje moći njegova kuhinja hranila 200 siromašnih Londonaca dva puta dnevno...
Na kraju, postoji trik koji mi, pisci, koristimo kako bismo ušli pod kožu lika, a koji je teško objasniti. Pretpostavljam da sam o svom liku razmišljala jako dugo. Počela sam da mu se divim, iako ne mogu u potpunosti da ga razumem. Barem ne u ovoj fazi.
Kralj Henri VIII Tjudor iz želje za muškim naslednikom napustio je prvu ženu Katarinu Aragonsku kako bi se oženio ljubavnicom Anom Bolen. Vrtlog intriga na dvoru doveo je do suđenja Ani Bolen koje je organizovao Kromvel, nakon čega je osuđena na smrt. Zašto ste izabrali da baš iz Kromvelove perspektive osvetlite ta dešavanja?
Iako se Henri VIII otcepio od Rima, on je očuvao katoličku doktrinu skoro u potpunosti, a misa je sačuvala svoj stari oblik. Do formalnih promena u protokolu i veri došlo je tek sa vladavinom Henrijevog sina Edvarda VI. Engleska crkva je tek tada mogla da se nazove protestantskom. Štaviše, tokom kasnije svoje vladavine, Henri je krivično gonio i ponekad čak i spaljivao protestante kao jeretike. Pa, ipak, dozvolio je da se engleski prevod Biblije koristi u službi u svim crkvama i to je bio značajan korak napred ka reformi religije.
Uloga Tomasa Kromvela, kao centra politike Tjudora više od deset godina, neosporna je. Njegova kosmopolitska prošlost, činjenica da je bio autodidakt, načinila ga je drugačijim od ostalih Henrijevih dvorana, a izdvaja se i po bistrini uma i istrajnosti. U Vučjem leglu zaista stajem na njegovu stranu. Stavljam kameru na njegova ramena. Čitalac gleda njegovim očima. Piscu je dozvoljeno da bude sledbenik. To čini roman uzbudljivim.
Kromvelove spominjete u vašem ranijem istorijskom romanu Bezbednije mesto, posvećenom likovima Francuske revolucije –Kamiju Demulenu, Dantonu i Robespjeru. Da li ste tada pomišljali da napišete sagu o jednom Kromvelu?
Kromvel koji je spomenut u knjizi Bezbednije mesto jeste Oliver Kromvel (1599–1658), jedna sasvim druga ličnost. Bio je političar i vojnik – komandant parlamentarnih snaga u engleskom građanskom ratu. Posle njegove smrti, u Engleskoj je obnovljena monarhija. Oliver je bio potomak Tomasove sestre Katarine Kromvel. 
Kakav je današnji stav britanske javnosti prema Kromvelu i Henriju VIII? 
Svesni smo da su Tjudori bili poput nas u mnogim stvarima, pa opet u drugim mnogo drugačiji. Mi prihvatamo da je Henri VIII bio čudovište, ali mislim da se kao narod potajno njime ponosimo. Tomas Kromvel je bio nemilosrdan i ambiciozan čovek, ali nimalo nemilosrdniji i ambiciozniji od pojedinih savremenika prema kojima su potomci bili daleko blaži u osudi. Pokušala sam da ga načinim čovekom svog vremena, nisam htela da od njega napravim modernu repliku, pa, ipak, bio je ispred svog vremena.
U ovom trenutku radite na nastavku sage o Kromvelu? 
Događaji vezani za zatočenje Ane Bolen, suđenje i pogubljenje, biće opisani u mojoj sledećoj knjizi, Ogledalo i svetlost, koja će kasnije prerasti u beleške o Kromvelovom daljem napredovanju, naglom padu i pogubljenju 1540. godine. U mojoj glavi, te dve knjige su jedna velika priča. Moje pero je naoštreno, imam toliko toga da kažem.
-------------------------------------------------
Otac je prepoznao na televiziji
Život Hilari Mantel (1952) obeležile su dve stvari – odsustvo oca, koji je porodicu napustio u ranom detinjstvu, „u vreme kada je bilo sramota ako se porodica raspadne, zbog čega su ljudi morali da pribegavaju mnogim lažima“, i njena bolest.
Mantelova nikada nije pokušala da pronađe svog oca. „Zapravo, nakon što su moji memoari objavljeni 2003, njegova ćerka iz drugog braka nazvala me je i od nje sam čula da je pre smrti, kada me je jednom video na televiziji, rekao ’Mislim da je ovo moja ćerka’.”
Na kraju druge godine studija udala se. U Bocvani je sa suprugom radila kao socijalni radnik i prodavac a nakon boravka u Saudijskoj Arabiji, zbog bolesti koja će se kasnije dijagnostikovati kao teži oblik endometrijaze, vraća se u London, gde radi kao filmski kritičar. Komplikovano lečenje i neophodne hirurške intervencije ostavili su je bez poroda, a tretman steroidima zauvek je promenio njen izgled. Lično iskustvo motivisalo ju je da postane pokrovitelj organizacije za borbu protiv endometrijaze.
</div>
<div id="kolumna">
O pristojnosti ...
Nije srećan čovek koji ima sve što hoće, nego čovek koji ne želi ono što nema. Već trideset godina učim da u umetnosti nema apsolutnih istina. Na razne sam se načine zajedno s generacijama mladih borio da opstanu sloboda duha i pravo na različitost. Oba su glavna aktera rasprave, koja se ovih dana vodi po novinama, ponikli u DADOV-u i što polemiku u startu čini suvišnom, jer duh DADOV-a o kome decenijama pričamo, daje nam obavezu da budemo, pre svega, pristojni i nesporazume koje imamo rešimo uz čašicu razgovora u pozorišnom klubu. Svojim umetničkim i profesionalnim angažmanom, Ivan i Kokan pokazali su da iz istih uslova mogu da se razvijaju različite poetike, ali su obojica ostali „dadovci”, što znači samosvesni i slobodnog duha. 
Nemam pretenziju da budem objektivan, jer sam, živeći među umetnicima, naučio da to nije potpuno moguće. Ko radi u pozorištu radi to zato što to voli, a ne zato što je to mesto na kome će najlakše i najbrže doći do novca i slave. U pozorištu i pozorištima oduvek se više radilo i radi o ljubavi, nego o moći. I kao i u životu, neki se ljudi više ili manje vole, neki su bolji a neki ne, neki prave bolje a neki uspešnije predstave i tako taj naš život na daskama teče. Ali, oduvek se poštovao integritet kolega.Anegdotama i onim drugim manje smešnim pričama, mesto je bilo u klubu.
Svako od tih ljudi, pored profesionalnog života, ima i lični koji deli sa roditeljima, ženom, partnerom, decom, prijateljima. I zato je kritika umetničkog čina pristojna i legitimna i punopravni odgovor struke na umetnikovo delo. Diskusija o „Kosi” počela je na stranama „Politike” ne od kritike predstave, jer gospodin Medenica još od 90-ih godina prošlog veka nije kritičar vašeg lista. On i sam u svom tekstu kaže: „U ovom tekstu pokušaću da budem drveni advokat anonimnom uličnom buntovniku, da objasnim kako bi, na osnovu samo nekih teza, mogla da se brani tvrdnja da je duh projekta „Kosa” Ateljea 212 – kako same predstave tako i produkcionih uslova i reklamne kampanje koji su je pratili – zaista palanački.” I zato kao prijatelj i kao čovek koji radi u pozorištu pa je time i deo pozorišne javnosti, pišem ovo pismo. Zato što je pristojnost nekako nestala iz naših života i novina, a pristojno je podržati svog prijatelja.
O Kokanu Mladenoviću se kroz „duhovite” opaske u tekstovima govorilo kao o Nišliji (što on uz još pola miliona ljudi jeste), uz njegovo su ime korišćene različite primedbe od kojih su mnoge mogle biti pristojne a nisu. I nije samo Kokan Mladenović bio tema, već su se inicirane „Kosom” kroz tekstove pojavljivale i priče, kvalifikacije, mišljenja i o drugim pozorišnim ljudima. I to je u redu. U pozorištu je uopšte sve u redu. U redu je zato da dodam i da kroz sale pojedinih beogradskih pozorišta duva promaja, a da u salama nema nikoga da nazebe. Da se pojedine predstave prave da bi se prigodnim prilikama jedanput izvele i zanavek zaboravile. Da nam deca rastu „otrovana” navijačkim pesmama i rijaliti šou nekulturom. Da za sve to vreme neko puni salu jednog od najuglednijih beogradskih pozorišta, „palanački” mameći reklamama po celom gradu. Da „palanački” govori protiv rata i besmisla i da to pri tom neko dolazi i da gleda.
Kao što rekoh, ko je umetnički u pravu – to ni sam Bog ni ministar kulture ne znaju. Još manje Ivan i Kokan. Publika je verovatno najbliža istini jer, ako se ne varam, za nju se predstava i pravi. Zato o tome nemam prava ni volje da govorim. Ali ovde se i ne radi o pozorišnom, a kako vreme prolazi, čini mi se, niti o bilo kakvom drugom, ukusu.
Da se razumemo, nije ovo prvi put da direktor pozorišta režira predstavu. Isto kao što nije prvi put da je direktor iskoristio pravo da nekome pošalje kartu, a nekome ne. Priznaću vam svoj veliki greh, i ja to radim za svaku premijeru. Takođe, priznaću vam da sam za dobrih godinu i po dana od kada je DADOV gradska ustanova kulture, bio pozvan protokolarno samo od strane Igora Bojovića na bilo koji kulturni događaj u gradu. Zato delimično razumem kako se Ivan oseća iako njega nisu zvali samo na jednu premijeru.
 Ja nisam kritičar pa ne mogu da je ocenjujem, ali jedan sam od 10.000 ljudi koji su „Kosu” gledali... – do kraja. A bilo je mnogo predstava na koje se nisu vraćali sa pauze. I neka je. Jer u pozorištu je, kao retko gde, dozvoljeno da se greši, da se luta, da se proba, da se rizikuje, pa zašto onda ne bi bilo dozvoljeno i da se bude uspešan.
Kao pozorišni čovek i prijatelj Kokana Mladenovića, svestan sam, kao i on, da već desetak godina jedna glasnija, ali ne brojnija, grupa pozorišnih stvaralaca i kritičara, podržava određeni umetnički koncept. I to je u redu. Ali, pristojno je da kažemo da postoji i ona tiha, a moguće je i brojnija grupa pozorišnih stvaralaca, koja na sceni iznosi svoje, na užas mnogih, drugačije viđenje pozorišta. Pristojno je da svako kaže svoje mišljenje, da ga saslušamo i da ne promenimo svoje mišljenje samo zato što su glasniji glasni. Mi smo u DADOV-u i do sada radili tako. I zato i trajemo.
Autor je direktor Omladinskog pozorišta DADOV
</div>
<div id="kultura">
Hamlet s trubačima
U poslednje vreme stalno upadam u neku gužvu na raznim događajima u Bukureštu. Ponekad toliko da se borim za vazduh.
Tako je bilo nedavno kada je ovde gostovala jedna sasvim posebna dama, pijanistkinja Elizabeta Leonskaja. Svirala je sa Enesku filharmonijom i dirigentom Hora Andreeskuom, dva Bramsova koncerta, 1. i 2,  jedan za drugim, dve večeri uzastopce. Lepota, čvrstina, elegancija, snaga izvođenja se kristalizovala iz stava u stav, pa se Bramsov akademski romantizam rascvetavao, obogaćivao, usložnjavao – stalno kristalno čist, precizan, ali ne i tvrd.  
Paralelno, raslo je i zadovoljstvo kao u najposećenijim trenucima Festivala Enesku. (On je ovde nekako mera stvari: pre i posle festivala, kao na festivalu...)
Kada je gospođa Leonskaja, za koju su u programu napisali da je poslednja „velika dama škole sovjetskog pijanizma”, na kraju svog neobično dugog nastupa na sceni podigla svoje elegantne ruke sa klavira a njenih toliko i toliko godina lako poskočilo sa stolice, rumunska publika joj je iz sveg glasa poslala svoje pohvale. Zaslužene. Njoj je ovde zaista dobro. A i nama je bilo s njom, u sali Ateneuma, punoj do poslednjeg i preko poslednjeg mesta.
Nedelju dana kasnije, opet se okupilo mnogo sveta. U divnom dvorcu Mogošoaja, nedaleko od Bukurešta, svirao je sedmočlani ansambl za staru muziku „Anton Pan”. Koncert se održavao u nedelju u pet po podne, po jednom od prvih lepih dana ovog proleća za koje se činilo da nikad neće stići, a publika je odjednom pokuljala odasvud, žurno, skoro uz guranje ulazila u salu. Program je bio naslovljen „Stara rumunska muzika” .
Ansambl za staru muziku, čiji je rukovodilac mladi Konstantin Raileanu, uspeo je da privuče pažnju. Formula: lep ambijent, stara muzika, nacionalne veličine u programu – ne može da izneveri. Publika, pa i rumunska, voli da čuje nešto svoje, pa još staro, pa još iz istorijskog vremena za kojim ili žali, ili mu se divi.
Tako je bilo i ovog puta. Ansambl „Anton Pan” svirao je muzičke zapise trojice kompozitora iz 18. i 19. veka, a među njima i kompozicije Dimitrija Kantemira, naučnika, filozofa, istoričara, lingviste, etnografa, geografa, diplomate, pa i kompozitora i muzikologa.
Kantemir, sin moldavskog vojvode, veliki deo života (1673-1723) proveo je u prinudnom egzilu u Istanbulu, a drugi deo u Rusiji, gde je u Harkovu i umro. Pored svih nauka, turskog, grčkog i još desetak jezika koje je govorio, politike kojom se bavio, ova neverovatno bogata i prosvećena ličnost istoka 18. veka, imao je vremena i za komponovanje. On je naime autor 350 originalnih dela koja pripadaju, po svojim muzičkim karakteristikama, otomanskoj muzičkoj tradiciji više nego ma kojoj drugoj. Na koncertu smo čuli tri „pešrev” makama, melodija sa fiksiranim pravilima komponovanja i izvođenja.  
Da li se tome publika i nadala, nije sasvim jasno, mada nije neobično što Kantemirovu muziku danas često izvode orkestri i izvođači koji proučavaju i izvode tradicionalnu tursku muziku.
Da bi program postao više rumunski, na kraju je izvedena himnična dosetka Georgea Učeneskua, kompozitora iz 19. veka, sa elementima komedije del arte i pučkog pozorišta, sa podeljenim i glumljenim ulogama, posvećena nacionalnoj ličnosti Mirči Starom.
Program se odvijao u prostoru Mogošoaje, spomeniku kulture i prijatnom izletištu nadomak Bukurešta. Gradnja ove izvanredne palate koja je bila posed Konstantina Brankoveanua, vlaškog princa i zaštitnika umetnosti i kulture, završena je u prvim godinama 18. veka. Mogošoaja je jedan od reprezentativnih primeraka veoma cenjenog stila u arhitekturi Rumunije, stila koji se opisuje kao spoj renesansne i vizantijske arhitekture i koji nosi ime po Brankoveanu. Sama palata u Mogošoaji bila je krov za ovu porodicu (pre)kratkih 10 godina. Po receptu koji se tokom tih krvavih vekova nije mogao izbeći, a za koji nije bio potreban Šekspir da ih opiše, već 1714. u Konstantinopolju odsečene su glave ne samo Brankoveanua nego i njegovih sinova a Mogošoaja je započela 300 godina dugu priču o naslednicima, rušenju i zidanju, popravkama i ponovnim razaranjima. Danas je to prostor u kome se organizuju izložbe i koncerti.
Malo guranja bilo je i u pozorištu. Rumuni znaju da dođu na neki kulturni događaj i bez karte. Ako ima mesta, oni na kraju uđu u dvorane i popune ono od stolica što je ostalo prazno. Ostali mirno stoje. Tako je bilo i drugog dana, sedmog po redu, međunarodnog „Šekspir festivala” kada je nastupio Šaubine teatar iz Berlina koji je do kritičnih granica napunio salu Narodnog pozorišta u Bukureštu. Ovogodišnja tema festivala je Hamlet, pa je nemačka predstava bila tek prvi „Hamlet” u čitavom nizu koji sledi. Režirao ga je Tomas Ostermajer. Reditelj je „prodao” sve ideje (od balkanske krčme i orkestra trubača, od kamera i mikrofona koje će pratiti dalji sled događaja na način rijaliti šoua) u prvih pola sata.
Posle toga ostao je pred publikom blatnjavi prostor nekog dvorišta sa grobom oca-kralja usred njega, da nas do kraja uverava da je  unutra, u čoveku, mnogo zla i ogavnosti, a toplo-hladna Ostermajerova režija ostavila je prostor Hamletu Larsa Eidingera da iskače iz uloge, da bude lud, da šara kroz publiku, ali i da on lično bude u velikoj meri nezaboravan.
„Šekspir festival” lociran u dva rumunska grada, Bukureštu i u Krajovi, upravo je završen. Okosnica festivala je bio naučni skup o Šekspiru s Hamletom u centru. Hamleta je bilo na pozornici (u predstavama iz Njujorka, Viljnusa, Bukurešta, Berlina…), na izložbama knjiga, fotografijama iz predstava, sa poštanskih maraka, za okruglim stolom posvećenim prevođenju; Hamlet je bio predmet radionica, promocija knjiga, susreta sa autorima (među kojima je bio i Robert Vilson); na Hamletu i njegovom vremenu kreiran je program koncerta renesansne muzike, opere iz Japana, kao i program orkestra Filharmonije iz Krajove.

Intelektualna odiseja
Svetozar Stojanović, jedan od najvećih intelektualaca koje je Srbija dala posle Drugog svetskog rata, pripadao je grupi profesora Beogradskog univerziteta koja je za vreme titoizma izbačena sa Filozofskog fakulteta a koju su sačinjavala izuzetna imena naše intelektualne i političke scene: Mihailo Marković, Ljubomir Tadić, Dragoljub Mićunović, Miladin Životić, Zagorka Golubović, Trivo Inđić i Nebojša Popov. Predavao je na mnogim američkim i evropskim fakultetima, mnoge njegove knjige prevedene su na strane jezike.
Svojim dosadašnjim spisima i intelektualnim angažmanom, Svetozar Stojanović je ostavio dubok trag u našoj kulturi. On pripada uskom krugu naših intelektualaca koji su tokom svoje čitave duhovne karijere bili u prvom planu naše teorijske scene. Stalno je uživao autoritet i dignitet intelektualca od formata koji, zahvaljujući svojoj kritičkoj i liberterskoj usmerenosti, bitno utiče na oblikovanje naše intelektualne klime: i onda kada je na samim počecima svoga teorijskog rada bio jedan od rodonačelnika praksis filozofije koja je – uz sva svoja velika ograničenja – u tadašnjem društvenom kontekstu ipak pomerala granice slobode i učinila našu filozofiju svetski relevantnom; i onda kada je među prvima iz starije generacije počeo dovoditi u pitanje ovu filozofiju priklanjajući se „postmarksizmu”; i onda kada se radikalno otvorio prema idejama „levog centra” ne libeći se pri tome da prizna svoje ranije teorijske zablude u vezi sa projektom socijalizma kao sistema koje su u velikoj meri bile zablude jednog vremena.
Ako se uz ovakvu evolutivnu putanju, koju mogu imati samo tragalački duhovi otvoreni za samokorekcije, ima u vidu i činjenica da je on veoma rano postao poznat i van granica naše zemlje, onda postaju jasni razlozi kontinuiranog uticaja njegovih ideja.
Muke postkomunizma
Delo zahvaljujući kojem je Svetozar Stojanović privukao veliku pažnju ne samo naše intelektualne već i šire javnosti, ali i Udbe, bilo je delo Između ideala i stvarnosti koje će vremenom s pravom biti označeno kao kultna knjiga naše disidentske literature. Mada u to vreme još nije mogao privesti k svesti činjenicu da je raskorak između ideala i stvarnosti, između zadatog i datog, neotklonjiv, iz prostog razloga što su prepreke koje su stajale na putu realizacije revolucionarnih ideala bile njima, tim idealima, imanentne prepreke, Svetozar Stojanović je ipak, ne samo pomenutom knjigom već i ostalim svojim spisima i tekstovima iz toga doba, davao snažne impulse pluralizaciji naše javne scene, doprinoseći razvoju kritičke javnosti. I što je još važnije, ukazujući na rascep između datog i zadatog, on je pripremao teren za radikalno preispitivanje zadatog, tj. socijalističkih normi, ideala i krajnjih ciljeva revolucije, i time za korenitu promenu perspektive, tj. kategorijalno-analitičke optike iz koje će se sagledavati kriza tadašnje stvarnosti.
I zaista, Svetozar Stojanović bio je među prvima, ako ne i prvi, koji se okrenuo radikalnom preispitivanju pretpostavki i krajnjih ciljeva socijalističkog procesa zahvaljujući čemu nastaje preorijentacija, promena perspektive u njegovom duhovnom životu. Oni pojmovi kojima se ranije definisala sama suština budućeg pravednog i očovečenog sveta – nerobni oblik proizvodnje, odumiranje države, neposredna demokratija, supstancijalna jednakost – postaju sada predmet uverljive kritike iz koje nastaje zalaganje za tržište, privatizaciju, pravnu državu, parlamentarnu demokratiju. Za razliku od velikog broja naših intelektualaca koji su, zadržavajući raniju sklonost ka demagoškoj frazeologiji i ornamentici, govorili o potrebi integrisanja našeg društva u moderni svet, u građansko društvo, tržište, „društvo obilja”, Svetozar Stojanović je otvoreno, bez zazora, ukazivao na to da je cilj tranzicije uspostavljenje kapitalizma, dakako ne onog „divljeg”, „bezdušnog”, s „neljudskim likom”, ali ipak kapitalizma. Međutim, privodeći k svesti objektivnu nemogućnost ostvarenja komunističke utopije, on se nije, kao mnogi drugi, priklanjao propovedanju nove utopije koja je nekritički veličala „smitovsku” nevidljivu ruku „lesefer” tržišta, fetišizovala pravne norme, potcenjujući ulogu moći i moćnih, ne samo na unutrašnjem već i na međunarodnom planu. Imajući u vidu latentnu napetost između demokratije i kapitalizma, tržišta i socijalne pravde, prava i moći, posebno u međunarodnom kontekstu, on je teorijski utemeljeno upućivao na mnoge muke kroz koje će postkomunističke zemlje proći na putu ka svojoj modernizaciji, stabilizaciji i normalizaciji. I dosadašnja istorija postkomunizma dala mu je za pravo.
Komunikacija s Drugim
U svojim delima i svom javnom delanju, Svetozar Stojanović je personifikovao onu koncepciju koja nastoji da spaja patriotsku i proevropsku orijentaciju. Stoga njegov patriotizam nije bio ksenofobičnog tipa: on kulturnu tradiciju nikad nije shvatao kao statični i zatvoreni univerzum, jer je komunikaciju sa Drugim i od sebe različitim poimao ne kao pretnju integritetu i čistoti vlastite kulture, već kao sredstvo razvoja i proširenja njenih vlastitih horizonata. No, sve to nije sprečavalo sitne i stvaralački nepotvrđene duše da mu katkad pripišu etikete kao što su etnonacionalizam, ksenofobični patriotizam, palanački duh i slično tome. Na te zlobne primedbe svojih iskompleksiranih kritičara, Sveta je najčešće odgovarao s osmehom i blagim odmahivanjem ruke, demonstrirajući na taj način superiornost svoga duha, jer je bio siguran da i naša i strana javnost znaju da je on obišao više stranih zemalja nego svi njegovi kritičari zajedno; da je sklopio bliska prijateljstva sa više eminentnih svetskih intelektualaca i političara nego svi oni zajedno; da je on za „tri koplja” iznad njih kad je reč o civilizovanosti, diplomatskom taktu i džentlmenstvu. I zaista, Svetozar Stojanović je bio živo svedočanstvo o tome da ljubav prema vlastitom narodu i njegovoj kulturi ne mora da implicira poriv za zatvaranjem, kao i o tome da odisejada ne mora da vodi zaboravu zavičajnog tla. Naime, Svetozar Stojanović je najviše od svih srpskih savremenih intelektualaca putovao po dalekom svetu i živeo u njemu, da bi se, poput Odiseja, uvek iznova vraćao u svoju otadžbinu gde su ga čekali njegov dom, njegovi brojni prijatelji i njegova Srbija koju je nosio u svom srcu, svestan svih njenih vrlina i mana, uspona i padova, njene veličine i ograničenja.
Srbija može biti ponosna na to što je iz sebe iznedrila intelektualce evropskog formata kakav je Svetozar Stojanović. Jer,u njegovoj koncepciji ima mesta za one koji slede kosmopolitski moto: „Ne ukorenjuj se nigde, ne vezuj ni za jednu kulturu”. Ali i za one koji tradiciju posmatraju kao primarni medij stvaranja, održavanja, kultivisanja i razvoja kulturnog i duhovnog identiteta, kao medij pomoću kojeg narodi stiču gordost i dostojanstvo.
</div>
<div id="vesti">
Više putnika u prevozu, markice se manje kupuju
Sugrađani skloni da u jutarnjem špicu komentarišu neredovnost prevoza, gužvu i nedostatak mesta za sedenje kao da ponekad zaborave da upravo od njihove revnosti prema plaćanju usluga GSP-u zavisi kako će autobusi, tramvaji i trolejbusi biti održavani, red vožnje ostati poštovan, vozila ispravna, a nivo usluge održan. Ovaj problem možda najbolje ilustruje podatak da je GSP za prethodne tri godine, po osnovu nenaplaćenih karti izgubio gotovo milijardu dinara koji direktno utiču na kvalitet očekivane usluge prevoza.
Broj putnika koji svakodnevno koriste javni prevoz bez karte ili mesečne markice, prema podacima Gradskog saobraćajnog preduzeća „Beograd”, porastao je za poslednje tri godine sa pet na oko 25 odsto. Prethodnog meseca prodato je 230.000 pretplatnih karata. To je nekoliko hiljada manje nego u martu, čime se potvrđuje višemesečni trend pada kupovine markica.
Istovremeno, sve više ljudi se vozi u gradskom prevozu.  Nastala nesrazmera između povećanog broja putnika i manje prodatih markica objašnjava se time što javna preduzeća i ustanove ne kupuju redovno mesečne karte svim zaposlenima. Mnogi poslodavci troškove putovanja do posla isplaćuju radnicima „na ruke”. Ova mogućnost, istina, predviđena je Zakonom o radu, ali je nelogičnost u tome što se nadoknada za putovanje tarifira upravo prema ceni karte u javnom prevozu. Otuda je jasno da 2.236 dinara, koliko staje markica za zaposlene za prvu zonu, nije dovoljno da namiri troškove dolaska i odlaska na posao kolima ili taksijem, a tek jedva pokriva „komplikovanu” kupovinu dve pojedinačne karte dnevno i to po nižoj ceni na trafici.
– Činjenica da se u Beogradu, koji prema procenama ima oko 600.000 radnika, proda tek 120.000 markica za zaposlene znači da svaki peti radnik koristi mogućnost da mu firma nabavi kartu za prevoz. Ispada da četiri petine zaposlenih nalazi jeftiniji način da stigne na posao, što je gotovo nemoguće. Uzimanje novca „na ruke” isplativo je onima koji na radno mesto stižu pešice, ali ova grupa ljudi je u suštini malobrojna – ističu u GSP-u.
Broj mesečnih markica koje pojedina preduzeća naručuju, gotovo je simboličan u odnosu na broj zaposlenih, a treba imati u vidu i da izvestan broj radnika svoje „sindikalne” markice preprodaje čim, prvog u mesecu, izađu sa posla. Zakon o radu obavezuje poslodavce da „izvrše nadoknadu za prevoz” što ne znači nužno kupovinu markica, pa preduzeća naručuju markice za vožnju javnim prevozom u meri u kojoj radnici prihvataju ovu opciju. Gotovo neobjašnjivim čini se podatak da od 6.500 zaposlenih u 11 domova zdravlja u Beogradu, markice dobija svega 439 ljudi koji rade u dve ustanove.
– Zaposleni prilikom potpisivanja ugovora odlučuju da li žele markicu ili novac, pri čemu se u drugom slučaju nadoknada obračunava na osnovu fonda radnih sati. U slučaju da zaposleni zbog bolovanja izostane sa posla nekoliko dana, njemu se isplaćuje manja suma – kažu u Nacionalnoj službi za zapošljavanje.
Poslodavci, međutim, odgovaraju tvrdnjom da naručuju onoliko markica koliko im je potrebno. Radnici kojima markica nije neophodna dobijaju nadoknadu u kešu, a kako obračunavanje po broju radnih sati često rezultira manjom sumom nego što je cena karte, ovaj metod zgodan je za smanjenje troškova poslodavca.
Sve bi bilo u redu da se ova vrsta „uštede” ne prelama preko leđa GSP „Beograd” – mnogi radnici koji dobiju gotovinu jednostavno preuzimu rizik „švercovanja” po prevozu, poslodavci, ne brinući o tome, nastoje da uštede novac, a gubitak sredstava GSP ostavlja u situaciji da nema uslova za dodatno poboljšanje usluge.
-------------------------------------
Prednosti pretplatne karte
U GSP „Beograd” ističu da kupovina markice predstavlja najekonomičniji i najkomforniji vid korišćenja javnog gradskog prevoza. Prednosti markice u odnosu na pojedinačnu kartu su to što omogućava neograničen broj vožnji i presedanja na svih 154 linija, kupuje se jednom mesečno, ne poništava se i tako omogućuje veći konfor, a cena joj je niža od doplatne karte. U proseku, trošak jedne vožnje plaćene kroz markicu iznosi od 11 do 21,5 dinara, dok je cena karte za 1. zonu u vozilu 80 dinara, odnosno 42 dinara van njega.
</div>
<div id="kultura">
Noć muzeja u domu „oca” domaćeg piva
Kuća Đorđa Vajferta, „oca” domaćeg piva, preuređena je i biće otvorena za posetioce u Noći muzeja. Gosti će moći da vide kancelariju i druge prostorije u kojima je radio, ali i živeo jedan od naših najpoznatijih industrijalaca, čiji se lik nalazi na novčanici od hiljadu dinara.
Radmila Lazarević, marketing menadžer Beogradske industrije piva, u čijem se postrojenju u Bulevaru vojvode Putnika nalazi ovaj drevni objekat, kaže da su u postavku uključeni brojni vredni predmeti stari više od jednog veka. Kao poseban dodatak biće prikazan i jedan od prvih korporacijskih reklamnih filmova u SFRJ, snimljen po narudžbi BIP-a 1970. godine.
– U našim halama pronašli smo umetničke slike. Jedna od njih je i ulje na platnu s kraja 19. veka na kojem je prikazana pivara, baš onako kako je izgledala u to vreme. Otkrili smo i ikonu svetog Đorđa, zaštitnika doma Vajfertovih koji je ujedno i slava fabrike. Posetiocima ćemo, osim kancelarije, prikazati i predvorje zdanja. Moći će da pogledaju originalno burence iz doba Vajferta, kao i medaljone izrađene u čast 60 godina braka Đorđa i njegove supruge Marije – objašnjava Lazarevićka i dodaje da se razmišlja da deo ove vile bude za stalno pretvoren u muzej, ali da njene prostorije BIP i danas koristi.
Izgradnja doma Vajfertovih, po projektu arhitekte Jovana K. Ristića, završena je 1892. Iste godine ovde je priređena proslava povodom dolaska Nikole Tesle u Beograd. Među eksponatima sutra će se naći i kopija ulaznica za večeru na kojoj je specijalni gost bio naš naučnik, ali i stara razglednica iz Beograda sa slikom pivare.
Izgradnja industrijskog kompleksa na mestu, na kojem se danas nalazi BIP, započela je 1872. godine. Ova lokacija tada se zvala Smutekovac po češkom trgovcu Smuteku koji je na ovom mestu otvorio radnju ali je, zbog lošeg poslovanja, imanje ubrzo prodao Vajfertu. Radovi su bili završeni 1880. i ceo kraj grada na kome se nalazila pivara nazvan je Vajfertovac. Devet godina posle toga „Prva srpska parna pivara Đorđa Vajferta” osvojila je zlatnu medalju na svetskoj izložbi u Parizu.
Gosti kuće čuvenog industrijalca sutra uveče imaće priliku i da upoznaju kratku istoriju proizvodnje piva u prestonici, od kada je 1839. otvorena prva varionica za kuvanje ovog pića. Godinu dana kasnije počela je da radi i „Kneževa pivara”, tada u vlasništvu Obrenovića. Ova zgrada, nakratko je imala i ulogu preteče srpskog parlamenta, jer je ovde 1858. zasedala Svetoandrejska skupština posle koje je Miloš Obrenović vraćen na vlast. U Skadarskoj ulici osnovana je 1850. još jedna fabrika ovog tipa, vlasnika Filipa Đorđevića koja je kasnije prerasla u postrojenje pod nazivom „Parna pivara Ignjat Bajloni i sinovi”. „Prvo srpsko pivarsko akcionarsko društvo” u glavnom gradu je osnovano 1871. godine.
Posle Prvog svetskog rata, oštećeno Vajfertovo postrojenje je obnovljeno 1921. godine. U vlasništvu osnivača ostalo je do njegove smrti 1937. godine. Tada ju je preuzeo sin rođene sestre Đorđa Vajferta Fernand Gamberg koji je njome upravljao sve do nacionalizacije.
-------------------------------------------
Stradala u dva rata
Đorđe Vajfert je svoju kuću 1912. godine ustupio Štabu Dunavskog konjičkog puka, a ispred vile održana je svečana smotra pred polazak ove jedinice u Prvi balkanski rat. Pivara je oštećena u Prvom svetskom ratu 1915. godine, prilikom borbi koje su vođene za srpsku prestonicu. Razaranje je nije zaobišlo ni kasnije – stradala je u savezničkom bombardovanju, u aprilu 1944. godine.
</div>
<div id="magazin">
Zajedno za škole bez nasilja
Na početku dvodnevne konferencije „Zaustavimo nasilje zajedno”, organizovane u okviru projekta „Škola bez nasilja”, 43 obrazovne ustanove u Srbiji, osposobljene da sprovode ovaj program dobile su sertifikate, koje su im uručili ministar prosvete Žarko Obradović i Judita Rajhenberg, direktorka kancelarije Unicefa u našoj zemlji.
Skupu prisustvuje oko 350 učenika i profesora, a tema je unapređenje sistema zaštite učenika koji su posredno ili neposredno izloženi nasilju.
– Rezultati već pokazuju da nasilničkog ponašanja ima manje tamo gde je akcija primenjena. Sertifikat danas ima 101 škola, ali potrebno je da sve naše obrazovne ustanove postanu mesta na kojima će nasilje biti iskorenjeno. Projekat koji smo osmislili sa Unicefom odgovor je države na problem u čijem prevazilaženju bi trebalo da podjednako budu angažovani i profesori i roditelji – naveo je Žarko Obradović.
Judita Rajhenberg podsetila je da je do sada kampanjom „Škola bez nasilja” obuhvaćeno oko 136.000 učenika i 12.500 nastavnika, prosvetnih savetnika, inspektora i drugih učesnika iz 196 osnovnih i srednjih škola u Srbiji. Ona je istakla da su pre pet godina na početku ove akcije u „pilot” projekat bile uključene samo četiri obrazovne ustanove.
Beatris Majer, direktorka kancelarije Švajcarske agencije za razvoj i saradnju, koja je pomogla sprovođenje programa, ukazala je da su žrtve nasilja često marginalizovana deca, koja posle toga čak i odustaju od obrazovanja.
– Tolerancija, negovanje kulture različitosti i antidiskriminacija ključni su za uključenje ovih učenika u sistem obrazovanja. Zbog toga švajcarska vlada na ovom i sličnim programima sa Ministarstvom prosvete Srbije sarađuje od 2001. – kazala je Beatris Majer.
Bespovratna sredstva za realizaciju programa „Obezbeđivanje zdravog i bezbednog okruženja za decu i mlade” dobilo je 37 osnovnih škola iz Srbije. Njihovi predstavnici potpisali su i ugovore, kako bi iskustva podelili sa još 75 obrazovnih ustanova koje još nisu učestvovale u programu „Škola bez nasilja”.
---------------------------------------------
Zdravo i bezbedno okruženje
Na konferenciji „Škola bez nasilja” predstavio se i najveći korporativni donator projekta – Elektroprivreda Srbije koja je obezbedila sredstva za sprovođenje kampanje u 11 škola. Direktor Sektora za odnose sa javnošću EPS-a, Momčilo Cebalović, podsetio je da je jedan od prioriteta ovog preduzeća zaštita životne sredine.
– Zdravo okruženje je sastavni deo razvijenog društva kojeg neće biti ukoliko ne sprečimo nasilje među decom. Zbog toga doniramo ovu akciju – rekao je Cebalović.
</div>
<div id="ekonomija">
Plata dorasla potrošačkoj korpi u deset opština
U sedam od 17 gradskih opština, prosečna zarada ne pokriva potrošačku korpu, pokazuju podaci Ministarstva trgovine i Zavoda za informatiku i statistiku. Žitelji Barajeva, Voždovca, Grocke, Mladenovca, Rakovice, Sopota i Čukarice zarađuju manje od 36.196 dinara, koliko, prema poslednjim podacima, vredi prosečna mesečna korpa. Stoga im, kao i stanovnicima većine mesta u Srbiji preostaje da potrebe za hranom, pićem, sredstvima za ličnu higijenu i komunalnim uslugama zadovolje oskudnom minimalnom potrošačkom korpom, koja vredi oko 22.469 dinara.
Po visini zarada, među prestoničkim opštinama i dalje je na prvom mestu Novi Beograd, u kojem je prosečna plata nešto viša od 51.000 dinara. Ovakvom rezultatu najviše su doprineli zaposleni u bankama, gde prosečna mesečna primanja nadmašuju 70.000 dinara.
Na začelju ove liste su zaposleni u Sopotu, gde je prosečna plata tek nešto iznad 24.500 dinara. Prema podacima Zavoda za statistiku, najmanje zarađuju oni koji rade u proizvodnji tekstila – ispod 23.000 dinara mesečno.
Na statističkom preseku ovih krajnosti, dobija se prosečna beogradska plata u martu od 42.396 dinara, tako da su žitelji prestonice, pored stanovnika Pančeva i Novog Sada, jedini koji sebi mogu da priušte prosečnu potrošačku korpu.
Struktura rashoda je nepromenjena: više od 55 odsto vrednosti statističke „torbe” otpada na hranu i piće, a gotovo 25 odsto se potroši na plaćanje računa za struju, komunalne, PTT i saobraćajne usluge.
I prema podacima agencije za marketinška istraživanja GFK, gotovo polovina kućnog budžeta se potroši na hranu, piće, ali i cigarete.
– Pet odsto kućnog budžeta izdvaja se za garderobu i obuću, 14 za troškove stanovanja, trinaest za transport i komunikacije, a devet odsto za obrazovanje i zabavu – pokazuju rezultati istraživanja ove agencije.
U organizacijama za zaštitu potrošača kažu da je uzaludno komentarisati koncept potrošačke korpe koji nije realan. Umesto 36.000 dinara, kažu da je za preživljavanje četvoročlane porodice neophodno barem 60.000 dinara mesečno.
Iz Ministarstva trgovine i usluga odgovaraju da prosečnu potrošačku korpu izrađuje Republički zavod za statistiku na osnovu ankete o potrošnji domaćinstva.
– Količina proizvoda se određuje na osnovu ankete, kao i na osnovu nutricionističkih standarda koji obezbeđuju potrebnu količinu belančevina, masti, ugljenih hidrata. Lista se ne menja, osim u kategoriji voća i povrća, u skladu sa sezonskim artiklima – ističu u ovom ministarstvu.
Premda statistika to za sada ne uočava, trgovci kažu da struktura korpe nije ista kao ranije. Kada prodaja kućne hemije počne da opada, a krene da raste potražnja za makaronama ili pirinčem, jasno je da su se navike kupaca promenile. Lista deset najprodavanijih proizvoda u trgovinskim lancima to i potvrđuje. Meso više nije na vrhu najtraženijih artikala, a skupi proizvodi za ličnu higijenu pali su na začelje liste. Na prva mesta probile su se osnovne životne namirnice. U pojedinim trgovinskim lancima svinjetine, jagnjetine, pa ni sve jeftinije piletine uopšte i nema među deset najtraženijih artikala. Izuzetak su „Maksi” supermarketi, ali razlog tome što su se u aprilu na vrhu liste našli svinjski i juneći but jesu uskršnji i prvomajski praznici.
– Kod nas je meso tek na petnaestom mestu.A na vrhu liste najprodavanijih artikala su hleb, mleko, jogurt, margarin, pa tek onda slede jeftinije prerađevine od mesa, poput viršli i parizera. I riba se veoma slabo prodaje, i to uglavnom sredom i petkom – objašnjava Milena Radulović, direktor marketinga „Jabuke” i SOS marketa.
S. Despotović
</div>
<div id="magazin">
Arheologija na dlanu Jagodin male
Niš – Prilikom postavljanja cevi za vodovod na trasi novog bulevara u niškoj „Jagodin mali“ prošle jeseni otkrivena je, ali i delimično oštećena ranohrišćanska grobnica. Pokazalo se da je to ipak bila srećna okolnost po istorijsku i kulturnu prošlost Niša. Prema najnovijim saznanjima, za arheološku lokaciju u „Jagodin mali“ već sada se može reći da je jedna od najvrednijih na prostorima današnjeg Niša – rekao je za „Politiku“ arheolog Toni Čerškov, iz niškog Zavoda za zaštitu spomenika kulture.
– Najviše za dvadesetak dana očekujemo da sve naše dosadašnje pretpostavke definitivno i zvanično budu potvrđene, jer ćemo veoma brzo imati bukvalno sve „na dlanu“. Posle otkrivanja ranohrišćanske grobnice i naših neprestanih, skoro šestomesečnih radova, zaključili smo da je na desnoj obali Nišave bogato i vredno arheološko nalazište. Na ovoj lokaciji pored te grobnice iz četvrtog ili petog veka nove ere već smo otkrili još dve. Budući da se prvi put radi veoma sistematski, na način i metodama primenjenim tokom istraživanja i iskopavanja na primer Viminacijuma, verujem da je ova arheološka lokacija jedna od najznačajnijih u Srbiji ovog tipa. Otvara se veliki prostor, na kojem se nastavljaju istraživanja, a koji već nagoveštava da je reč o izuzetno velikoj nekropoli. Do sada smo utvrdili da je reč o izuzetno velikom broju grobova i grobnica, koji će, uz ranijih godina i decenija otkrivene, potvrditi da je na prostoru Niša više takvih otkrića nego u celoj našoj zemlji zajedno. Skoro sam siguran da će nam to omogućiti da se veoma detaljno upoznamo sa mnogim činjenicama iz perioda između četvrtog i šestog veka, najviše o načinu sahranjivanja, običajima i obredima iz tog doba – rekao je Toni Čerškov
Prema njegovim rečima, dve u međuvremenu otkrivene ranohrišćanske grobnice su neoštećene, mada je cela lokacija već pretrpela određena oštećenja u prošlosti:
– Ta oštećenja smo svrstali u tri zone: još u antička vremena nekropola je oštećena na vrhu i opljačkana je, potom je pre dvadesetak godina, prilikom izgradnje magistralne infrastrukture, oštećen njen istočni, a prošle jeseni delom i zapadni deo sa lukom. Verujemo, međutim, da je mnogo veći deo nekropole srećom sačuvan. A sreće je, to posebno ističem, bez obzira na sve, ipak bilo i prošle jeseni. Samo zahvaljujući izuzetno pažljivom pristupu radovima zaposlenih u preduzeću „Ratko Mitrović“ i njihovog rukovodioca gradilišta Svetlane Strahe, koji su pretpostavili da je moguće da se radi o zaostavštini iz prošlosti i o nečem vrednom, prekinuli su posao i obavestili nas o svemu, pa je cela lokacija sačuvana – zaključuje Čerškov.
Arheološko otkriće u niškoj „Jagodin mali” upotpuniće veliko bogatstvo iz prošlosti koje današnji Niš ima.
– Pred nama je, kroz tri godine, obeležavanje 1700 godina od donošenja Milanskog edikta, a Niš, kao rodni grad cara Konstantina Velikog i domaćin proslave – podseća naš sagovornik i navodi da će tim povodom, pored Medijane, Tvrđave i mnogih drugih do sada otkrivenih arheoloških lokacija iz vremena ovog rimskog imperatora, ali i drugih, brojnim gostima, koji se očekuju, predstaviti i najnovija bogata otkrića.
Toma Todorović
</div>
<div id="vesti">
Kuće sve bliže Ibru
Kraljevo – Sanacija je hitna i neodložna, ali preduzeće „Srbijavode” nema dovoljno novca čak i da se sva raspoloživa sredstva dobijena iz budžeta za ovu godinu ulože u zaštitu ove obale, bio je izričit Nikola Marijanović, direktor JP „Srbijavode” prilikom jučerašnjeg obilaska klizišta u Kraljevu.
Takva je situacija sa novcem, a na levoj obali Ibra, duž Krađorđeve ulice u Kraljevu, klizište ugrožava oko 40 kuća. Tu obalu reka „otkida” godinama, ali u poslednjih dve, tri gotovo posle svake kiše, pa je Ibar sve bliži stambenom naselju. Tako je posle poslednjih obilnih padavina i kuća Milana Gospavića, prepukla na pola i krenula ka reci pa je ta porodica iseljena i nalazi se u prinudnom smeštaju.
Direktor Marijanović je juče objasnio da je preduzeće „Srbijavode”, čija je delatnost i uređenje i zaštita rečnih obala, iz budžeta za ovu godinu dobilo 800 miliona dinara, ali za svrhe sanacije klizišta. Za izgradnju na obalama reka ima svega 110 miliona. Sve ostalo se troši na takozvano redovno održavanje.
– Ovo jeste prioritetno i mora se zaštititi bar deo ove obale, ali pored nedostatka novca problem je i nedostatak kompletne tehničke dokumentacije. Smatram da sve ovo mora da se radi ubrzano, ali je jedino moguće nešto učiniti uz partnerstvo sa gradom i Republikom, odnosno Vladom Srbije – dodao je Marijanović.
Gradonačelnik Kraljeva dr Ljubiša Jovašević je i ovom prilikom ponovio da se radi o obali koja klizi u reku u dužini od 2,5 kilometara i da je za kompletnu sanaciju neophodno oko 250 miliona dinara.
– Moraćemo pod hitno, najdalje za mesec i po da bar za najrizičniji deo obale kompletiramo i proverimo dokumentaciju i da uskoro obavimo rebalans gradskog budžeta. No, opet bez pomoći države ne možemo učiniti mnogo, a jesen ovako ne smemo dočekati – naglasio je Jovašević.
Obećanja da će učiniti sve što je moguće radi što brže zaštite kuća i otklanjanja opasnosti za meštane ovog naselja obećao je ugroženim stanovnicima i narodni poslanik Jovan Nešović.
M. Dugalić
</div>
<div id="magatin">
Pohlepa nikada ne spava
Kan – „Pohlepa je, u nedostatku bolje reči – dobra. Pohlepa je ispravna. Pohlepa funkcioniše. Ona pojašnjava, preseca i hvata suštinu evolucionog duha. Pohlepa u svim svojim formama – za životom, novcem, za ljubavlju, za znanjem – predstavlja najveće uznemirenje ljudske vrste”.
Ovako glasi jedan od nezaboravnih govora u istoriji filma, onaj koji je Majkl Daglas kao berzanski mešetar Gordon Greko (Oskar za ovu ulogu) održao na sastanku akcionara u „Volstritu” Olivera Stona (1987), veličajući pohlepu kao pozitivnu snagu američkog kapitalizma.
Gordon Greko je na kraju filma završio u zatvoru, kapitalizam se u međuvremenu nije mnogo promenio, Oliver Ston još manje, pa je bilo pitanje vremena kada će se vratiti na poznati teren. Taj trenutak je došao već sada. Rano jutros u Kanu je viđen Stonov „Volstrit 2 – Novac nikada ne spava” (van konkurencije) koji je posle više od dve decenije okupio slavnog reditelja i glumce Majkla Daglasa i Čarlija Šina (sada u maloj ulozi), zarad zajedničkog posla o kojem, u kratkom susretu, za „Politiku” govori Oliver Ston.
Ponovo ste se vratili u jedan svet o kojem ste, gotovo proročanski, govorili još krajem 80-ih, demistifikujući Volstrit. Da li ste to sada učinili preko volje?
Nikako, naprotiv! Posle kraja Reganove ere mislili smo da je sa istorijom pohlepe gotovo, da će se uspostaviti nekakav prirodan balans i fer igra na tržištu novca. Međutim, iskustvo takozvane svetske ekonomske krize i kolaps berzi samo su nam potvrdili da nikakvih korekcija i nije bilo. Samo su se promenili ljudi, ubrzao protok informacija, a samim tim i mahinacija, namnožio broj ljudi koji se časte bonusima i koji se bore da uđu u najekskluzivniji klub velikog bogatstva i moći. Pohlepu berzanskih mešetara zamenila je pohlepa banaka.
Kada Vam je holivudski studio ponudio da posle više od dve decenije snimite nastavak, pomislili ste da na ovu temu imate ponovo nešto da kažete?
Pomislio sam da bih mogao da na čitavu tu stvar posmatram iz nešto drugačijeg ugla, ali sa istim, sada već ostarelim junakom Gordonom Gekom, čiji lik nije posve onakav kakvim se na prvi pogled čini.
On izlazi iz zatvora, napisao je knjigu sa naslovom u kojem iza rečenice „Pohlepa je dobra” stoji znak pitanja? Preispitujete njegov moral? 
Delimično. Više preispitujem činjenicu da je on žrtva svega onog što je propagirao, ali istovremeno i sve ono što je propustio dok je bio na vrhu, a to je pre svega odnos prema ćerki koja ga se odrekla. Naravno, to je sve u pozadini. U prvom planu su oni „mutni tipovi” sa Volstrita.
Da li je istina da je i Vaš otac radio u berzi na Volstritu?
Istina je, ali je on bio običan broker, berzanski službenik.
Vaš film „Volstrit” postao je kultni film japijevaca, a rečenica o pohlepi koja je dobra, njihova mantra. Osećate li zbog toga krivicu? 
Ja sam „Volstrit” snimio kao priču o moralu, a mnogi su ga pogrešno shvatili. Mnogi su pomislili da je ovaj film kreirao ideju kulture finansijskog kapitala, koja je uticala na ljude zaposlene na berzi da se ponašaju i oblače na određeni način. Volstrit je još tada postao pozorište i svojevrsna modna pista odela i kravata.
Da li se i Majklu Daglasu dopala ideja da ponovo bude Geko, doduše, sada nešto drugačiji? 
Veoma mu se dopala ideja da pokuša da „spere sa sebe ljagu”, jer je svojevremeno lik Geka bio jedan od najomraženijih. Ljudi su mu prilazili na ulici, optužujući ga za sve i svašta, uključujući i to da ih je oterao s posla ili naterao na bankrot. Majkl Daglas je zaista bio maestralan kao negativac Gordon Geko, a izvrstan je i sada kao čovek koji je preispitao svoje greške.
Ljudi vole priče o moćnicima?
To je tačno, ali nije to bio osnovni motiv za nastanak nastavka „Volstrita”. Ja sam zaista želeo da vidim „rat” u mojoj zemlji i da o njemu govorim, jer stvarni rat se događa u finansijskoj džungli Njujorka, mog rodnog grada. Uz to, dogodio se ovaj neverovatni finansijski kolaps koji je prouzrokovao ekonomsku krizu, najveću od Velike depresije. Ako je ikada postojao dobar trenutak za nastavak filma, onda je to sada kada je čitav svet, zbog pohlepe i pohlepnika, doveden na ivicu ekonomskog kolapsa.
</div>
<div id="ekonomija">
Nema para za veće plate i penzije
To što se od MMF-a traži odobrenje za povećanje penzija i plata u javnom sektoru – kucanje je na otvorena vrata. Oni nisu protiv toga uz uslov da znaju odakle su za to obezbeđene pare. U prvom kvartalu deficit je na planiranom nivou, nema dodatnih prihoda, a u memorandumu piše da je to moguće ako bude ekstraprihoda. Na stolu je nekoliko predloga za indeksiranje, a novac će odlučiti o krajnjem ishodu. Ključno je da li će se država zaduživati u zemlji ili u inostranstvu da bi finansirala potrošnju – rekao je juče guverner u ostavci Radovan Jelašić na konferenciji za novinare na kojoj je bilo reči o aktuelnim monetarnim i makroekonomskim kretanjima.
Prema njegovim rečima definisanje toga kako i kada će se izaći iz zamrzavanja plata i penzija do kraja 2010. ključno je i sa stanovišta daljeg planiranja monetarne politike. Jelašić je podsetio da se država obavezala da se izdaci za penzije sa 13 smanje na 10 odsto BDP-a, a zarade u javnom sektoru sa 10 na osam odsto do 2015. godine.
– Srbija može da bira. Zamrzavanje plata i penzija znači zadržavanje inflacije na stopi čak i manjoj od pet odsto do kraja godine, takođe i dalje smanjenje referentne kamatne stope, ne povećava se javni dug, a posledično smanjuje se premija rizika što omogućava da se država, ali i privatni sektor jeftinije zadužuje. Povećanje zarada i penzija bez povećanja budžetskih prihoda znači sve suprotno od navedenog – ocenio je Jelašić.
On je pozdravio najavu donošenja zakona o fiskalnoj odgovornosti, ali je naglasio da je potrebno i formiranje fiskalnog saveta, čija će osnovna nadležnost biti da javno saopšti ko nije ispoštovao dogovorena fiskalna ograničenja. Ranije je NBS predlagala da se u Ustavu Srbije jasno napiše koji nivo godišnjeg budžetskog deficita i ukupnog javnog duga ne sme da se pređe, ali da taj predlog nije usvojen. Zato je da bi se obezbedila efikasnost primene zakona o fiskalnoj odgovornosti potrebno osnivanje fiskalnog saveta, u kome će sedeti odgovorni ljudi, naglasio je Jelašić.
Osvrćući se na grčku krizu i njene posledice Jelašić je uporedio visinu javnog duga u BDP-u zemalja u regionu, kao i učešće troškova kamata u BDP-u.
– Grčki javni dug iznosi 115 odsto BDP-a, a na kamate ide pet odsto BDP-a. Poređenja radi mađarski javni dug je 78,3 odsto BDP-a, a kamate dostižu gotovo pet odsto kao i kod Grčke. To je zato što se Grčka zaduživala pod povoljnijim uslovima nego Mađarska koja nije članica monetarne unije. Znači da nije važno samo koliki je dug, već i kako se finansira – rekao je Jelašić.
Država deficit nastavlja da finansira većim delom izdavanjem trezorskih zapisa, a pre dva dana državne obveznice s dospećem od šest meseci prodate su po stopi od 8,84 odsto što je donedavni guverner NBS-a ocenio kao veoma povoljno za državu.
Inače, u prvom tromesečju ekonomska aktivnost ima blagi rast. Rast BDP-a se najvećim delom zasniva na niskoj bazi iz prošle godine, ali i rastu javne potrošnje, dok je na to u manjoj meri uticao neto izvoz.
J. Rabrenović

Smenjen Raka ,,farmer”
Kraljevo – Štrajk radnika vrnjačkog autoprevozničkog preduzeća „Morava” i četvoromesečna blokada autobuske stanice u Vrnjačkoj Banji, najverovatnije će prestati od naredne nedelje. To je, očigledno zadovoljan sudskim rešenjem, za ,,Politiku” najavio Ljubomir Rakizić, predsednik Saveza samostalnog sindikata u ovoj opštini.
– Pravda je konačno pobedila, dodaje Rakizić, četvoromesečnim protestom i prihvatanjem naših predloga od suda sprečili smo krađu i dalju propast firme. Sada sledi izbor novih organa upravljanja i pokretanje autobusa…
Reč je o predlogu radnika, odnosno malih akcionara, koji je Privredni sud u Kraljevu prihvatio i doneo rešenje da se Veroljub Stojković iz Ruđinaca kod Vrnjačke Banje postavi za privremenog zastupnika ATP „Morave”. On je od suda dobio i ovlašćenje da početkom juna sazove vanrednu sednicu Skupštine akcionara na kojoj bi se obavilo razrešenje sadašnjih članova Upravnog odbora preduzeća i izabrao novi sastav ovog organa upravljanja.
Bez obzira što je većinski vlasnik ATP „Morave” Ostoja Tegeltija, izbor drugog zastupnika preduzeća bio je neophodan, kako i sud u svom obrazloženju navodi, „jer je on već dva meseca u pritvoru zbog sumnje da je počinio krivična dela iz oblasti privrednog kriminala”. Uostalom zbog toga su, štiteći dalju propast firme, radnici i stupili u štrajk.
Novi izbor Upravnog odbora i to po nalogu suda, takođe je bio neophodan, jer, ni taj organ u firmi odavno ne funkcioniše. Od ukupno tri člana jedan, odnosno Tegeltija, vlasnik i član Upravnog odbora, je u zatvoru, drugi Radovan Radović iz Trstenika, inače i predsednik Upravnog odbora, je kao što je poznato, a u sudskom rešenju navedeno, „odsutan radi učešća u šou programu ’Farma’, a treći odavno ne dolazi u prostorije preduzeća…”
Sada je, dakle, sudbina ove firme prepuštena radnicima i rukovodstvu koje su oni predložili, naravno, „dok te funkcije ne budu mogli da obavljaju organi zvanično upisani u Agenciji za privredne registar”, što bi značilo dok se većinski vlasnik ne vrati iz zatvora i popularni Raka sa „Farme”… Ali, kako radnici kažu, „o tom potom…”
M. Dugalić

Povrće na beogradskim tezgama i do sto dinara skuplje nego u supermarketima
Pregled cenovnika voća i povrća u supermarketima i na pijacama pokazuje da se cene pojedinih poljoprivrednih proizvoda razlikuju i do 100 dinara. Nedavno su se pijačne cene približile onima u trgovinskim lancima i potrošači su taman pomislili da će ponovo na tezgama povoljno pazariti zeleniš, kad sezonske namirnice iz bašte donesoše poskupljenje.
Da je voće i povrće definitivno jeftinije u supermarketima nego na pijacama, potrošačima sada već postaje sasvim jasno. Zato i menjaju navike nerado, ali novčanik diktira da po zeleniš uglavnom odlaze u hipermarkete. Kupce i dalje zanima zašto su u objektima trgovinskih lanaca paradajz, tikvice, zelje ili rotkvice jeftiniji nego kod poljoprivrednih proizvođača iz čijih plastenika izlaze direktno na tezge.
Prodavci na pijacama kažu da im se prodaja po nižim cenama nikako ne bi isplatila, a i stalno poskupljenje goriva formira cenu voća i povrća koje na beogradske pijace stiže iz Opova ili Velikog Sela.
Trgovci kažu da su nabavka na veliko, vlasništvo nad plantažama i prodajnim objektima glavni razlozi zbog kojih je kod njih povoljnije kupovati sveže namirnice nego na pijacama. Kao prednost ističu i to što se, kako kažu, zna odakle potiče njihov zeleniš. Ipak, kada identifikacione table koje se sada nalaze jedino na Palilulskoj pijaci u Beogradu budu postavljene i na drugim tržnicama, svaki kupac će moći da pročita ko je proizvođač, a ko preprodavac. Tada bi, kako očekuju na pijacama, moglo da se vrati poverenje potrošača u seljake i da se više kupaca pojavi na pijacama.
Da je takva akcija preko potrebna pokazuje i podatak da su mnogi individualni proizvođači napustili pijace od kada su mušterije počele da se snabdevaju zelenišem u supermarketima. Zato je na pijacama sve više praznih tezgi. To je, kažu pijačni prodavci, glavni razlog zbog kojeg su se mnogi poljoprivrednici iz okoline Beograda povukli sa pijaca, a njihovo mesto zauzeli su nakupci.
Cenovnici govore zašto je tako. Najveća razlika je u cenama tikvica koje su na pojedinim tezgama stotinak dinara skuplje nego na rafovima prodavnica, tako da potrošači koji pomno prate akcijska sniženja u velikim trgovinskim lancima, itekako mogu da uštede ovih dana. Jagode su u većini trgovina znatno jeftinije nego na tržnicama, a isto je i sa paradajzom.
Mladi kupus u „Maksiju” košta 52,90 dinara, a na pijacama se cena penje i do 90 dinara. Kruška viljamovka u ovom lancu supermarketa staje 226,90 dinara, a na tržnicama gotovo 300 dinara. U hipermarketima za kilogram belog luka treba izdvojiti manje od 250 dinara, a na pojedinim tezgama je ispisana cena od gotovo 400 dinara. Ujednačene su jedino cene južnog voća.
Tako da je, dok sezona ne odmakne, na strani pijačnih prodavaca sve osim cena – ljubaznost, verovanje da se zeleniš kupuje od proizvođača, ali i mogućnost da se voće proba, dok u trgovinskim lancima kao dodatnu prednost ističu i mogućnost odloženog plaćanja.
S. Despotović
</div>
<div id="vesti">
Šarančić i afera „1000 vagona”
Smederevo – Milanko Šarančić, nekadašnji prvi čovek „Železnica Srbije”, mogao bi uskoro da se nađe na optuženičkoj klupi s obzirom na to da je nakon višegodišnjih provera, krivična prijava protiv njega dospela na adresu Tužilaštva za organizovani kriminal.
Šarančić međutim, za „Politiku” tvrdi da nije upoznat sa elementima krivične prijave i smatra da su eventualne malverzacije na srpskoj železnici mogle postojati neposredno pred njegov dolazak na mesto direktora ŽS.
– Za sve što sam uradio kao direktor, tvrdim da nema nikakve zloupotrebe niti elemenata krivičnog dela. Nisam počinio ništa protivzakonito, a to što je ta krivična prijava pet godina u postupku, proveravana mnogo puta, dovoljno govori o njenoj težini.
Prijavu protiv Šarančića i Dragomira Čohadžića, bivšeg predsednika UO smederevskog „Želvoza” Republičkom javnom tužilaštvu podneo je Sindikalno-radnički pokret „Želvoza”. U njoj je navedeno da su Šarančić i Čohadžić tokom 2005. i 2006. godine na osnovu nezakonito sklopljenih ugovora i aneksa ugovora za rekonstrukciju i popravku 1.000 vagona sa računa JP „Železnice Srbije” na račun FŽV „Želvoz” Smederevo preneli oko 1,3 milijarde dinara.
Ovaj predmet uz obimnu dokumentaciju Više tužilaštvo u Smederevu prosledilo je kolegama u Tužilaštvu za organizovani kriminal jer suma za koju se Šarančić tereti prelazi dve stotine miliona dinara i samim tim prevazilazi nadležnost smederevskog tužilaštva.
Da li će klupko navodnih malverzacija u aferi „1000 vagona” konačno početi da se odmotava, zavisi od dokaza koje je ovdašnja policija dostavila tužilaštvu. Šta se krije u „obimnoj dokumentaciji” koja je prosleđena Tužilaštvu za organizovani kriminal, nisu želeli da preciziraju ni u tom, ni u Višem tužilaštvu u Smederevu.
Bivši sindikalac „Želvoza” Slavko Nikolić, koji je zbog pokušaja „raskrinkavanja” malverzacija na srpskoj železnici ostao bez posla, u najnovijoj krivičnoj prijavi protiv Šarančića, na kojoj se našlo i ime bivšeg ministra za infrastrukturu Velimira Ilića, navodi da je za remont 1.000 vagona na račun „Želvoza” prebačeno čak oko dve milijarde dinara, te da su izvršene popravke na samo 434 vagona što iznosi ukupno 511 miliona dinara. Prema ovim navodima, nije poznato na ime kojih usluga su ŽS uplatile smederevskom remonteru dodatne 1,4 milijarde dinara.
Milanko Šarančić za „ Politiku” tvrdi da je projekat remonta vagona odličan posao za srpsku železnicu koji je u kompenzaciji sa „Želvozom” koštao oko 510 miliona dinara, te da su cifre i razlike koje se pominju u prijavi izmišljene.
– „Želvozu” smo po komercijalnim cenama dali 1.735 starih vagona za otpad da bi zauzvrat dobili 435 remontovanih vagona koji će dugi niz godina biti u upotrebi. Taj projekat je regularan i „Železnicama Srbije” doneo je samo dobro – kaže Šarančić.
----------------------------------------------
Malverzacije s godišnjim odmorima 
Bivši predsednik UO „Želvoza” Dragomir Čohadžić koji se takođe tereti za malverzacije u aferi „1.000 vagona”, nalazi se u pritvoru u Smederevu od 11. septembra prošle godine, zajedno sa Šarančićevim rođenim bratom Obradom Šarančićem.
Reč je o predmetu za zloupotrebe položaja pri malverzacijama sa godišnjim odmorima radnika „Želvoza” kojim su „Železnice Srbije” oštećene za 68 miliona dinara.
O. Milošević
</div>
<div id="kolumna">
NAŠA MANIJA VELIČINE
Postoji li neki vic, a da u njemu akteri obavezno nisu Amerikanac, Rus i Srbin? Mislim da nema, nisam čuo za neki vic u kojem bi protagonisti bili Nemac, Kinez, i, na primer, Italijan. Samo dve supersile i Srbi. To je naš preovladavajući odnos prema stvarnosti. I to nam se ponekad obija o glavu. Kao sada povodom velike vojne parade na Crvenom trgu u Moskvi. Vojska Srbije nije pozvana na paradu i to je kod nas dočekano skoro kao uvreda, izrečeno je mnogo besmislica o tome zašto nismo pozvani, a to smo zaslužili. Najkraći odgovor jeste da Srbija zvanično nije ni zatražila da njena vojska bude prisutna na paradi povodom 65 godina od pobede nad nacizmom i fašizmom.
U ambasadi Srbije u Moskvi proverio sam da li je bilo naših zahteva da vojnici Vojske Srbije promarširaju Crvenim trgom? Odgovorili su mi da nije. Kako su u međunarodnim odnosima formalnosti i protokol nekada važniji i od suštine, onaj ko je očekivao da će Rusi nas pozvati, a da ih mi prethodno lepo ne zamolimo i da to urade, taj smatra da smo mi Amerikanci, Francuzi ili Britanci, i taj očito još uvek razmišlja u kategorijama vica sa početka ovog teksta.
Istina, Jugoslovenska armija je krajem 1945. godine bila četvrta po snazi saveznička armija u Evropi, imala je oko 800.000 boraca što znači da je bila i brojnija i snažnija od De Golove armije. Ali te vojske i te države više nema, a pravni naslednici su zapravo svi, od Triglava do Vardara. Istina je da je srpski narod platio najveću cenu u borbi protiv fašizma i nacizma na jugoslovenskim prostorima, da je podneo najveće žrtve, ali je i bolna istina da su posle 5. oktobra 2000. godine ulicama u Beogradu i u Srbiji, koje su nosile imena generala Crvene armije, a koji su učestvovali u borbama za oslobođenje Beograda i delova Srbije, promenjena imena. Sada su imena vraćena, ali ne i istim ulicama, već tamo negde u Ugrinovcima i ko zna gde još po periferiji. A u centru Beča postoji spomenik vojnicima Crvene armije koji su učestvovali u borbama za Beč. Nikome u Austriji i ne pada na pamet da to menja, svake godine na dan ulaska trupa Crvene armije u Beč, gradske vlasti polažu cveće i vence na taj spomenik. Jer, Crvena armija se i u Beču borila protiv nacizma i fašizma, a ne za komunizam. Pametni Austrijanci.
Kako su Rusi shvatili naše sitne i provincijske poteze možemo samo da zamišljamo. Poistovetiti komunizam i borbu protiv nacizma i fašizma mogu samo ideološke dogmate sa opasnom istorijskom amnezijom. U Rusiji je Drugi svetski rat nazvan „velikim patriotskim ratom” i oko toga nema spora na unutrašnjoj političkoj sceni današnje Rusije. Iako je i Rusija u vreme tog velikog otadžbinskog rata imala kolaboracioniste koji su ratovali na strani Vermahta: od generala Vlasova do cele dve divizije Vermahta popunjene isključivo bivšim ruskim ratnim zarobljenicima, ali i dobrovoljcima. Nikome danas u Rusiji ni na pamet ne pada da te kolaboracioniste svrstava u neki antifašistički pokret, jer eto oni su kao morali da pucaju u Crvenu armiju čiji je glavnokomandujući bio komunistički diktator Staljin. Te vrste istorijskih „nijansiranja” nema danas u Rusiji ni u intelektualnim krugovima koji nisu „zaljubljeni” ni u Putina ni u Medvedeva. Moskva takve pokušaje jednostavno naziva pokušajem revizije rezultata Drugog svetskog rata. I kada mi u Srbiji i u Beogradu promenimo imena ulica ruskih generala Moskva to tumači našim pokušajem revizije rezultata Drugog svetskog rata, pokušajem da se prikrije čitav jedan deo istorije.
O razlozima slabe ili skoro nikakve vojne saradnje između Srbije i Rusije mogla bi se napisati knjiga. Beograd optužuje Moskvu da skupo naplaćuje školovanje naših oficira u Rusiji, dok mi školujemo ruske oficire besplatno, iz Beograda dolaze optužbe da je sa ruske strane bilo pokušaja da se u remontovane „migove-29” ugradi neadekvatna i polovna oprema, u Moskvi mi kažu da to nije istina i podsećaju me na slučaj „padobrani za katapultiranje pilota iz miga-29”, odnosno ko je hteo da se u remontovane „migove-29” ugrade polovni rumunski padobrani umesto originalnih ruskih. Kada sam zapitao zašto nam ne prodaju rezervne gume za „migove-21” i „migove-29”, koje nemamo već punih godinu dana, odgovoreno mi je da su nam nuđena tri kompleta tih guma. Besplatno. Ko sada tu govori istinu, a ko ne, zaista ne znam.
</div>
<div id="vesti">
„Pijavica” oštetila useve kod Sombora
Salaško naselje Gradina, u blizini Sombora našlo se pod udarom jedne vrste tornada, poznate kao „pijavica”. Žitelji Gradine ostali su bez struje, oboreno je nekoliko uličnih svetiljki, a na jednoj kući oštećen je i krov. Ipak, šteta je najviše naneta usevima.
– Oštećena su polja šećerne repe, suncokreta, kukuruza i pšenice. Najviše je stradao suncokret, jer on ne može da se regeneriše. Takođe, oštećena su i dva objekta – objasnio je za „Politiku” Zoran Boca, stručni saradnik u poljoprivrednoj službi u Somboru, i dodao da preciznijih podataka o učinjenoj šteti još nema, kao ni tačne jačine vetra.
Slobodan Kosanović, šef Službe za poljoprivredu, kazao je da je šteta na pojedinim mestima i do 90 odsto i najavio da će njegova služba od ponedeljka primati zahteve za obeštećenja. Ipak, Saša Bošnjak, agronom i vlasnik poljoprivrednog zemljišta preko kojeg je „pijavica” preletela, procenjuje da je oko 100 hektara ukupne površine oštećene tornadom.
– „Pijavica” je bila dužine od šest do sedam kilometara, a širine oko 150 metara. Kretala se brzinom od 130 do 150 kilometara na sat i to dijagonalno, tako da šteta nije velika – objašnjava Bošnjak i dodaje da je svoju kamp-kućicu našao pedesetak metara dalje, prevrnutu.
Vladimir M. Dimitrijević, meteorolog u Republičkom hidrometeorološkom zavodu, rekao nam je da je reč o retkoj, ali ne i nepoznatoj pojavi za naše predele.
– U pitanju je jedna vrsta tornada, koja se u Srbiji naziva još i „svrdlica”, a u primorskim krajevima „pijavica”. Obično se javlja jednom do dva puta u deset godina, a u budućnosti ga treba očekivati i češće kao posledica klimatskih promena – rekao je Dimitrijević i dodao da je „vojvođanski” tornado posledica nestabilnog vremena i da nastaje onda kada se hladan vazduh spusti na toplo tlo.
Iako po „učinku”, na sreću, ne podseća na one američke, i ovaj naš tornado je dobio žensko ime. Naime, građani Sombora nazvali su ga Sosa.
V. M. D.

Neizbor direktora RZZO – greška u proceduri ili politička igra
Republički zavod za zdravstveno osiguranje (RZZO) nije dobio novog direktora: Vlada Srbije na poslednjoj sednici nije razmatrala imenovanje Svetlane Vukajlović na funkciju direktora ove institucije, potvrdio je juče za „Politiku” Milivoje Mihailović, šef Kancelarije za saradnju sa medijima Vlade Srbije.
Ovo postavljenje se očekivalo, s obzirom na to da je Svetlana Vukajlović od Upravnog odbora RZZO dobila jednoglasnu potvrdu između tri kandidata, pa je iznenađenje tim veće. Čaršijom se pronela priča da za kandidata viđen Miloš Knežević (47), diplomirani farmaceut, član Demokratske stranke, koji je do raspada zajednice Srbije i Crne Gore radio u Sekretarijatu za zdravstvo.
– Na sednici među kadrovskim rešenjima nije bilo predloga za imenovanje Svetlane Vukajlović za direktora RZZO. Među predlozima koji su stigli na poslednju sednicu vlade nije bilo predloga za direktora RZZO. Pretpostavljam da će Kadrovska komisija uputiti predlog za neku od narednih sednica vlade. Ako je reč o proceduralnoj grešci ili omaški, a nije prvi put da se neka rešenja odlažu, to će biti rešeno – rekao je Mihailović, koji nije bio u prilici da kaže ništa više, jer je predsednik Kadrovske komisije Oliver Dulić u inostranstvu i očekuje se tek u ponedeljak uveče ili utorak ujutru.
– Jedino predsednik Kadrovske komisije može da kaže zašto ovog predloga nije bilo – kaže Mihailović.
Tako je u ovom času RZZO bez direktora: mandat prethodnog je istekao, a novi rukovodilac nije postavljen. Svetlana Vukajlović je juče prilikom predstavljanja jedinstvenog šaltera za elektronsku prijavu za osiguranje za „Politiku” objasnila da događaju prisustvuje u svojstvu zaposlenog u RZZO i kao kandidat za direktora ove institucije, koji očekuje da vlada po ovom pitanju donese odluku.
– Vlada ima apsolutno svoje ingerencije da da saglasnost za moje imenovanje ili preporuku da to bude neki drugi kandidat i mislim da treba sačekati njenu odluku kakva god ona bila – kaže Vukajlovićeva.
Po Zakonu Upravni odbor raspisuje konkurs, predlaže kandidata i imenuje direktora, uz prethodnu saglasnost vlade. Konkurs mora da bude raspisan 30 dana pre isteka mandata. Mandat dosadašnjoj direktorki, koja je na ovo mesto postavljena 2004. godine istekao je 11.maja. Osim Svetlane Vukajlović, na konkurs su se prijavili i Miloš Knežević i dr Dragan Arsić, direktor medicinskog centra u Kraljevu.
– Ja sam se javila na konkurs, jer sam to smatrala delom svoje odgovornosti, bez obzira na prethodnu želju da se ubuduće bavim nekim drugim poslom. Mnogi su to od mene na neki način tražili i sada smo tu gde jesmo:čekamo saglasnost – objašnjava svoje razloge Svetlana Vukajlović.
Miloš Knežević je juče u izjavi za naš list potvrdio da se prijavio na konkurs za direktora RZZO sa motivom da unapredi sistem zdravstvenog osiguranja, navodeći kao svoj najvažniji cilj: ozbiljno uvođenje privatnog sektora u zdravstveno osiguranje.
Na naše pitanje da li je kandidat Demokratske stranke za ovo važno mesto i da li će ga stranka podržati, Knežević je odgovorio:
– Predao sam kandidaturu i to je sve. Jesam član Demokratske stranke i ne vidim ništa loše u tome. Član sam DS od 1990. godine i nadam se da će me stranka podržati. Nisam video odluku Upravnog odbora da je jedino Svetlana Vukajlović kandidat, niti me je o tome bilo ko obavestio, osim što to piše po novinama. Ja ne mogu da procenjujem da li je taj Upravni odbor još u mandatu, jer koliko znam – nije – rekao je Knežević.
Treći kandidat, dr Dragan Arsić na naše pitanje da li je još „u igri za direktora RZZO”, odgovara da je to pitanje za milion dolara!
– Ja sam konkurisao samostalno, podneo program…Ovaj sadašnji sistem osiguranja je destimulativan, ne uvodi konkurenciju ni među zdravstvenim ustanovama, ni među lekarima i sam je odgovoran za duge liste čekanja. Ne znam da li imam nekakvu političku podršku. Učestvovao sam u formiranju opštinskog odbora Demokratske stranke kada je bilo vrlo opasno – kaže dr Arsić.
Inače, direktorska fotelja u Republičkom zavodu za zdravstveno osiguranje definitivno je jedno od najpoželjnijih radnih mesta. Kroz kasu RZZO godišnje „prođe” dve milijarde evra. Iz tog novca finansira se rad više od 260 državnih zdravstvenih ustanova, a odatle plate dobija više od 100.000 zaposlenih u zdravstvu. To je praktično najveća „banka” u Srbiji, s velikim obrtom kapitala, specifičnim odnosom s bogatim farmaceutskim kućama i klinikama, ali mesto koje traži mnogo menadžerskih sposobnosti.
Dr Milena Jauković, uvek kritična prema aktuelnim događajima u zdravstvu, kaže za „Politiku”:
– Svetlana Vukajlović je odlično i profesionalno radila svoj posao i u tome joj niko nije bio ravan, bez obzira na to da li je nekome bila simpatična ili ne. Bila je spremna da koriguje neki propis koji je donela, da ga prilagodi pacijentima, ako nije bio dobar, a to je izvanredna osobina. Ovo je vrlo moćna funkcija, a direktorka Fonda je toga bila svesna. Ko god bio novi direktor, treba da bude izabran prema menadžerskim sposobnostima. Žao mi je što se svuda oseća neprijatan miris politike – kaže doktorka Jauković.
----------------------------------------------
Prijavljivanje radnika na jednom mestu
Potpis: Ubuduće lakše podnošenje prijava za zdravstveno osiguranje
Od ponedeljka svi poslodavci u Srbiji će mnogo lakše moći da na obavezno zdravstveno osiguranje moći prijave i odjave zaposlene. U prvo vreme, od 17. maja prijave i odjave umesto na dosadašnja dva, predavaće se na jednom obrascu, a od 1. juna to će moći da se uradi elektronskim putem.
To je konkretan rezultat protokola, koji su juče potpisali predstavnici Republičkog zavoda za zdravstveno osiguranje i nacionalne službe za zapošljavanje, a tim povodom je održana konferencija za novinare. Ovakvim protokolom ove dve institucije su se priključile inicijativi „Giljotina propisa” i olakšaće posao privrednicima, koji će sa računara elektronskim putem moći da prijave i odjave svoje zaposlene na obavezno zdravstveno osiguranje, čime se štede i vreme i novac.
Svetlana Vukajlović, kandidat za direktora Republičkog zavoda za zdravstveno osiguranje, zadovoljna je što je ovaj sistem najzad zaokružen i završen.Ministar ekonomije i regionalnog razvoja Mlađan Dinkić smatra da ovakva mera može poslužiti kao primer kako je vlada jača od birokratije.
Olivera Popović
</div>
<div id="politika">
Bramercov izveštaj neće biti prepreka
Posle prekjučerašnje izjave Serža Bramerca, glavnog tužioca Haškog tribunala, da nema razloga da veruje da je Ratko Mladić izvan Srbije, većina analitičara smatra da novi izveštaj o saradnji Srbije sa Hagom, koji će on dostaviti Savetu bezbednosti UN do kraja maja, ipak neće zatvoriti vrata prihvatanju zahteva Srbije za članstvo u EU. Odluka Saveta ministara Evropske unije o otvaranju „zelenog svetla” za početak ratifikacije Sporazuma o stabilizaciji i pridruživanju (SSP) sa Srbijom, kojoj se Beograd nada u junu, biće prevashodno politička, uvereni su oni.
„Novi izveštaj Bramerca ne bi trebalo da predstavlja prepreku u daljem približavanju Srbije EU i početku ratifikacije”, kaže Vladimir Vuletić, sociolog. On je mišljenja da će taj izveštaj „za nijansu čak biti pozitivniji” od prethodnog iz decembra 2009. To što je Bramerc rekao da je Mladić u Srbiji treba „čitati u pozitivnom smislu”, smatra on. „Jer ako je Bramerc na osnovu rezultata domaćih organa mogao da iznese zaključak da je Mladić u Srbiji, to znači da su ti organi bliže Mladiću”, dodaje Vuletić.
Prema mišljenju Vladimira Todorića, sa Fakulteta za ekonomiju, finansije i administraciju, izveštaj glavnog tužioca biće „u tolikoj meri pozitivan da će omogućiti pozitivno tumačenje članica EU, ukoliko se one odluče da otvore proces ratifikacije SSP-a”. I Aleksandar Fatić, naučni savetnik Instituta za međunarodnu politiku i privredu, kaže da će odluka biti doneta kada se u okviru EU zaključi da Srbiji treba dozvoliti da napravi sledeći korak. Fatić je, međutim, uveren da sledeći korak neće dovesti do brzog članstva Srbije u EU, pa da je, zbog toga, „cela ta priča, na neki način, virtuelna”.
Miljenko Dereta, izvršni direktor Građanskih inicijativa, nije preterani optimista. On ocenjuje da novi izveštaj „neće biti onako entuzijastičan kao što je bio prethodni”. Postavlja se pitanje zašto, i pored tolikih napora, još nema konkretnih uspeha u lociranju i rešavanju problema dvojice begunaca. „Iz toga proizilazi njegovo usporavanje, da ne kažem uslovljavanje samog početka ratifikacije SSP-a”, dodaje on. Dereta kaže da treba voditi računa i o širem kontekstu, odnosno o ekonomskoj krizi u EU i situaciji u Grčkoj, zbog čega proširenje u ovom trenutku za Evropu nije prioritet.
Fatić smatra da treba očekivati da glavni tužilac „u neko najskorije vreme” da pozitivan izveštaj, ali ne misli da je presudno da li će se to dogoditi baš u junu ili nešto kasnije. Todorić kaže da izveštaj iz decembra, pa i iz sredine prošle godine „nije u bitnoj meri različit” od onoga koji se sada može očekivati. „Bramerc uvek kaže da nije postignuta puna saradnja, ali da je zadovoljan naporima koji se u Srbiji čine da bi se ostvarila puna saradnja sa Hagom”, podseća on.
Todorić dodaje da će se nove članice mnogo oštrije ocenjivati nego što je to bilo ranije, recimo u slučaju Bugarske i Rumunije, i naglašava da grčka kriza može da se odrazi na pitanje učlanjenja, ali da smo mi još daleko od toga. On je uveren da se pri eventualnoj odluci oko ratifikacije SSP-a, članice EU neće samo baviti pitanjem saradnje sa Hagom nego i pitanjima regionalne saradnje, pre svega. Stoga veruje da će pri odlučivanju u Savetu ministara velikog udela imati i ono što se bude dešavalo na regionalnoj konferenciji, početkom juna, u Sarajevu.
Biljana Čpajak

Cvetković: Samo istovremeno povlačenje tužbi
Zagreb– Premijer Srbije Mirko Cvetković izjavio je juče u Zagrebu da je Srbija spremna da povuče tužbu protiv Hrvatske ako bude bio postignut dogovor bez uslova o istovremenom međusobnom povlačenju tužbi za genocid.
Premijerka Hrvatske Jadranka Kosor je rekla da odluku o povlačenju hrvatske tužbe protiv Srbije za genocid može da donese samo vlada Hrvatske ali da ona o tome još nije razgovarala.
Na zajedničkoj konferenciji za novinare, Kosorova je istakla da je važno da Hrvatska i Srbija sarađuju i tako otvaraju nove mogućnosti. „Gledam samo na budućnost”, rekla je ona i dodala da Hrvatska podržava evrointegracije Srbije, što je i pokazala uručivši Cvetkoviću kompakt disk s prevodima na hrvatski pravnih tekovina EU.
Cvetković i Kosorova sastali su se na marginama godišnje skupštine EBRD-a, koja je juče pre podne počela u Zagrebu. Glavna tema tog dvodnevnog skupa jeste ekonomski oporavak, a učestvuje oko 2.500 državnika, bankara, privrednika i investitora i delegacije 63 članice EBRD-a, koje predvode ministri finansija.
Predsednik Vlade Srbije Mirko Cvetković izjavio je juče u Zagrebu da su premijeri država zapadnog Balkana ocenili da bi globalna ekonomska kriza mogla da uspori evropske integracije zemalja regiona.
Zemlje regiona će, uz pomoć Evropske banke za obnovu i razvoj (EBRD), nastaviti da se „zajednički bore da se poveća brzina evropskih integracija i da se konačno čitav zapadni Balkan uključi u Evropu”, rekao je on nakon radnog ručka premijera zapadnog Balkana sa predsednikom EBRD-a.
Cvetković je kazao i da je na sastanku zaključeno da je u svim zemljama kriza statistički i formalno završena, ali da se još ne primećuje poboljšanje u životu građana.
Prema njegovim rečima, sve zemlje zapadnog Balkana imaju infrastrukturne projekte u koje je EBRD spremna da investira ali uz uslov da se poveća ekonomska saradnja u regionu.
Beta
</div>
<div id="vesti">
Evropa posle Grčke
TRAGOM VESTI
Evropska unija je na velikoj raskrsnici: ili će se reformisati, ili će, kako je neko sarkastično primetio, za pola veka postati „nevažno zapadno poluostrvo azijskog kontinenta”.
Sudbinsku dilemu na površinu je izbacila dramatična eksplozija grčkog duga koja je zapretila evrozoni i budućnosti EU, svakako najznačajnijeg političkog eksperimenta druge polovine 20. veka. Evropljani su, zajedno sa MMF-om, uspeli da se dogovore o paketu pomoći od 750 milijardi evra. Ako ne preuveličamo značaj telefonskih poziva Baraka Obame Angeli Merkel i Nikolu Sarkoziju, lideri EU – često kritikovani zbog neodlučnosti i nedostatka liderstva – konačno mogu da se pohvale efikasnim jedinstvom.
Nametanjem kolektivnih ideja o privrednoj harmonizaciji Francuska je privukla Nemačku koja se, pre nego što će platiti 123 milijarde evra, lomila da li uopšte da pomogne neodgovornim Grcima čije su vlade pozajmljenim stranim novcem velikodušno finansirale socijalni mir i lažno blagostanje.
Grcima je potom propisana oštra terapija štednje i fiskalnog uzdržavanja, a signali upozorenja poslati su i vladama drugih članica evrozone čije su finansijske knjige odavno pocrvenele zbog nedupustivo visokih budžetskih deficita.
Kada se prašina donekle slegla, usledila su pitanja. Da li je pobeda samo privremena? Da li će se slične krize ponoviti u budućnosti? Šta će biti sa prezaduženim članicama evrozone poput Irske, Italije, Portugalije ili Španije? Da li bi sve evroskeptičnija i razočarana Nemačka ponovo odvojila milijarde evra za tuđe promašaje?
Optimisti veruju da je evrozona na putu ozdravljenja. Vrata izlasku iz krize su otvorena, mada ni ovolika količina novca ne garantuje dugoročnu stabilnost. Neophodna je suštinska promena pristupa i radikalna reforma evrozone.
Da li to shvataju političari oslabljenih članica EU? Da li shvataju političari država koje žele u EU? Ili će posle kraće pauze nastaviti po starom računajući na pomoć Evropske centralne banke?
Grčka je samo početak, upozoravaju pesimisti, jer mnoge vodeće ekonomije dugo žive iznad svojih mogućnosti. Nacionalni budžetski deficiti 30 članica OECD su od 2007. povećani gotovo sedam puta i ukupno iznose 3.400 milijardi dolara. U evrozoni situacija je još gora: u istom periodu povećani su 12 puta i iznose 7.700 milijardi dolara.
Dodirnuti su plafoni. Vlade će ili početi da smanjuju svoja zaduženja, ili je pred EU neizvesna budućnost. Šta bi bilo da čitava evrozona troši više nego što ima? Šta ako SAD ne mogu da servisiraju svoj unutrašnji dug zato što, recimo, Kina odbije da kupuje američke državne obveznice? Šta ukoliko Japan ne uspe da se izbori sa hroničnim deficitom?
Eksperti smatraju da su evropske vlade samo kupile nešto vremena ali ne i dugoročnu stabilnost pošto vanredne mere nisu dotakle strukturalne političke i ekonomske razlike.
Svi se slažu da su neophodne rigoroznije mere kontrole kako se grčka drama ne bi reprizirala. Pogleduju preko Atlantika prateći kako Barak Obama merama regulative pokušava da reformiše ponašanje bankara sa Volstrita, odakle je krenula globalna finansijska kriza.
Problem je što je slučaj Grčke složeniji jer se ne radi o ponašanju grupe „gramzivih bankara”, već o ponašanju čitave zemlje i njenih političkih garnitura. Kriza banaka u SAD u Evropi se pretvorila u krizu cele jedne države.
Disciplinovanje Grčke, kako bi se evrozona izvukla iz najteže krize koja preti zajedničkim finansijama ali i političkom identitetu EU, tek je prvi korak.
Može se očekivati da će Brisel ubuduće tražiti da ima mnogo više uvida u poslovanje svojih članica. Zbog Grčke će nacionalne ekonomije morati da izgube još sopstvenog suvereniteta. Bankarska kontrola državnih računa podsećaće na policijsku istragu.
Pred EU, MMF-om i grčkom vladom je sizifovski posao da se otkriju crne rupe u koje se slilo 300 milijardi evra nacionalnog duga.
Može li Grčka da prikupi dovoljno energije da se sabere i izađe iz krize? Može li njena privreda da podnese herkulovski teret, da se oporavi toliko da vrati enormni dug u koji je zapala? Pitanje od 750 milijardi dolara. Suma koja izaziva poštovanje, ali i strah.
Evropa je odlučna da izađe iz krize evrozone. Danas je finansijski iscrpljena i zamorena od proširenja, ali ne znači da će tako izgledati i sutra. Ukoliko preseče Gordijev finansijski čvor.
Aktiviranje mamutskog rezervnog fonda je dokaz okupljanja, snažniji od onoga što od članica EU traži lisabonski ugovor. Brisel bi posle ove krize mogao da bude mnogo snažniji nego što je danas. Njegovi danas bledoliki lideri sutra bi mogli da steknu istinski autoritet evropske vlade.
To je drugi aspekt čitave priče. Uprkos oštrim francuskim kritikama Britanije, koja je odbila da učestvuje u akciji spasavanja, pokazalo se koliko je evropska integracija vremenom napredovala, koliko je uhvatila duboke korene. Ne samo na papiru raznih briselskih ugovora.
U uslovima zaoštrene konkurencije Evropu samo to može da spase da ne postane „nevažno zapadno poluostrvo azijskog kontinenta“

Izglađeni nesporazumi sa Karzaijem
Od našeg stalnog dopisnika
Vašington, 14. maja – Četvorodnevna parada osmeha i ljubaznosti je završena, predsednik Karzai je sa svojom delegacijom u kojoj je praktično bio ceo njegov kabinet završio posetu Vašingtonu. Utisak je da su dve strane svoje sporove izgladile – ili ih bar dobro zataškale.
Od konkretnih rezultata koje avganistanski lider nosi u svom povratnom prtljagu je dogovor da američka vojska domaćinima od iduće godine prepusti upravljanje svim „pritvoreničkim centrima”, što će reći zatvorima, čime će formalne tvrdnje da je „Avganistan suverena zemlja” dobiti elemente suštine.
Ali ono glavno su uveravanja koja su ovde dobijena – da će se američka posvećenost Avganistanu produžiti „preko sadašnjih vojnih aktivnosti, čak do vremena naših praunuka”, kako je to formulisao Karzai. To znači da je otklonjena glavna strepnja visokog gosta: da će, kad najkasnije do jula iduće godine počne povlačenje američkih borbenih jedinica, SAD nastaviti da zemlji pruža ekonomsku i vojnu pomoć, kao i diplomatsku zaštitu.
Najavljen je i početak pregovora o novom strateškom bilateralnom sporazumu, koji bi zamenio pređašnji, zaključen 2005. kad je u Beloj kući bio Džordž Buš.
Novost je i da će se u julu u Kabulu održati jedna međunarodna konferencija koja će sačiniti neku vrstu „razvojnog programa” za Avganistan, pa time i postaviti neke konkretne ciljeve pred Karzaijevu vladu. Predsednik i njegovi ministri su ovde inače obećali da će da urade više u oblasti za koju su najviše kritikovani – u suzbijanju korupcije u sopstvenim redovima.
S tim u vezi, Karzai je juče, nastupajući sa državnom sekretarkom Hilari Klinton u Američkom institutu za mir, izjavio da je prilikom susreta sa Obamom u Beloj kući, on sam pokrenuo pitanje svog brata, uticajnog funkcionera u južnoj pokrajini Kandahar, koga američki mediji optužuju za korupciju i povezanost sa tamošnjim narko-bosovima. Uz napomenu da „nije u njegovoj nadležnosti da smenjuje izabrane funkcionere”, pošto je, „hvala bogu, Avganistan demokratska zemlja”, on je poručio da je „problem rešen”.
Završni dan je obeležen i jednim važnim protokolarnim činom u pratnji američkog vojnog vrha – državnog sekretara za odbranu Gejtsa, načelnika Združenog generalštaba Malena i glavnokomandujućeg američkih i NATO snaga u Avganistanu generala Mekristala, Karzai je posetio vojno groblje Arlington, gde je u „sektoru 60” odao poštu svežim humkama poginulih američkih vojnika.
Jedna od važnih tema bilo je i oklevanje Karzaija da podrži planiranu američku ofanzivu na Kandahar. Izgleda da je kompromis postignut tako što se to više neće opisivati vojnim terminima kao što su „ofanziva” ili „operacija”, već „saradnja”. Gost nije propustio da domaćine posavetuje kako svoje namere tamo treba „bolje da objasne avganistanskom narodu”.
Prilika za to mogla bi da bude „džirga” – velika skupština plemenskih vođa – koja je zakazana za 29. maj. Jedna od tema tog skupa biće i „nacionalno pomirenje”, to jest asimilacija talibana u avganistansko društvo.
Procene su međutim da će to teško ići, pošto su talibani, „mala manjina vrlo odlučnih i okrutnih ekstremista”, kako ih je u Karzaijevom prisustvu opisala sekretarka Klinton, uvereni da su oni ti koji dobijaju rat, pa zato nemaju motiva da čine ustupke. „Džirga” takođe treba da pruži neku vrstu saglasnosti za američku akciju u Kandaharu, ali bez prava veta.
Jedan od glavnih ciljeva američke strane bio je da se Karzai privoli da počne da se ponaša kao „ratni lider”, a ne kao nevini posmatrač u zapadnom ratu protiv talibana. Da li se i koliko u tome uspelo, zasad nije jasno, ali je očigledno da avganistanski lider dosad nije želeo da bude viđen u toj ulozi, budući da je iz istog, većinskog plemena Paštuna iz kojeg su i pobunjenici, kojima ne bi da se preterano zamera.
M. Mišić
----------------------------------------------
Poskupljuje heroin
Vašington – Avganistanska polja maka, sirovinska baza za 90 odsto svetske proizvodnje opijuma i njegovog „derivata”, heroina, zahvaćena su misterioznom biljnom bolešću, koja će ovogodišnju žetvu smanjiti za između 30 i 50 odsto. To će, kako se procenjuje dovesti do skoka cena ovih narkotika i na svetskom tržištu.
Pošto su opijum i heroin glavni finansijski izvori talibana, smatra se da će ovo uticati i na njihove prihode, ali samo privremeno, jer će manjak proizvodnje kompenzovati takođe višim cenama. Ovo takođe ne ide naruku ni Amerikancima, pošto će u očima lokalnih seljaka koji žive od maka, oni biti glavni krivci za pošast koja ih je snašla.
</div>
  </body>
 </text>
</TEI>