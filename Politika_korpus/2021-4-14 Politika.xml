<TEI version="3.3.0" xmlns="http://www.tei-c.org/ns/1.0">
 <teiHeader>
  <fileDesc>
   <titleStmt>
    <title>Politika 2021-05-14</title>
   </titleStmt>
   <publicationStmt>
    <p></p>
   </publicationStmt>
   <sourceDesc>
    <p>https://www.politika.rs/sr/articles/archive/2021/04/14/page:1?url=</p>
   </sourceDesc>
  </fileDesc>
 </teiHeader>
 <text>
  <body>
    <div id="zdravlje">
Dete neće naglo izrasti u pubertetu
U doba pandemije, kada sve osim borbe s virusom korona izgleda kao manje važno, mnogi će možda zameriti što na svetlo dana izvlačimo problem poremećaja rasta kod mališana kao minoran, ali dr Slavica Dautović, specijalista endokrinolog, iz Novog Sada, podseća kako je normalan rast pokazatelj opšteg zdravlja deteta. Istina je da je sada pandemija, da su bolnice u kovid sistemu, pa je bila hladna zima, uskoro će gužve oko upisa u škole, pa vrućine. Ali, doktorka kaže da kada se uoči upadljivi zaostatak u rastu deteta, posetu lekaru ne treba odlagati, jer propušteno u ovoj oblasti ne može da se vrati.


Dr Slavica Dautović (Foto lična arhiva)


Kako prepoznati poremećaj rasta, koji su znaci koji roditelju treba da ukažu da je vreme da potraži savet lekara?
 – Problem roditelji primećuju tek kada svoje dete počnu da upoređuju s drugim mališanima ili prate da li deci kupuju nove haljinice ili pantalone, koje su okraćale. Primete da dete već dve godine nosi isti broj garderobe ili da nešto nije u redu kada ga upoređuju s decom koju već imaju u porodici – navodi naša sagovornica.
Dužina na rođenju bitna
Lekarima su prvi važni podaci dužina i težina deteta na rođenju. Prosečno na rođenju dete je dugačko oko pola metra ili 50 santimetara. Drugi važan podatak je nedelja trudnoće u kojoj je dete rođeno.
Važno je pratiti i kako deca napreduju u rastu, što se meri na sistematskim pregledima. Najveću ulogu ipak imaju sistematski pregledi pred polazak u školu i tada se najveći broj dece upućuje na specijalistički pregled kod pedijatra endokrinologa ako se posumnja na poremećaj u rastu.
– Postoje brojni uzroci bolesti koji se mogu pokazati preko rasta. Raste samo zdravo dete, koje se adekvatno hrani, kome svi organi funkcionišu kako treba i koje je voljeno. Dete prosečno treba da poraste oko pet santimetara godišnje do puberteta – kod nas je to najčešće 11 ili 12 godina za devojčice i 12 ili 13 godina za dečake. Često se pogrešno smatra da će dete porasti u pubertetu, jer istina je da 85 odsto visine dete dostiže do ulaska u pubertet. Zato je važno što pre uočiti da li dete raste dovoljno i videti šta je uzrok poremećaja u rastu – ukazuje doktorka Dautović.
Prosečna visina deteta s četiri godine je jedan metar, ali postoje odstupanja koja ne znače da je reč o poremećaju rasta.
– Kada je dete u bilo kojem uzrastu upadljivo najmanje u redu sa svojim vršnjacima, treba proveriti zašto je to tako. Dete niskih roditelja takođe će biti nižeg rasta. Rast je genetski uslovljen, ali na njega utiču i mnogi drugi faktori: možda su i roditelji imali neki poremećaj koji nije prepoznat i lečen. Kod dece treba videti da li su zdravi srce, bubrezi, pluća, da li dobro radi štitasta žlezda, koja je jako važna za rast. Bitne su i povrede glave. Mnoga deca koja su na rođenju imala malu dužinu, uspevaju da dostignu svoje vršnjake. Ako se to ne dogodi, pomoć lekara je neophodna – kaže naša sagovornica.


Ona objašnjava da svako dete ima neku svoju određenu visinu koju bi trebalo da dostigne do završetka rasta. Ona se zove genetski potencijal i zavisi od visine mame i tate.
– Idealno vreme da se uoči problem je do polaska u osnovnu školu. Nekad imamo dete koje je do tada raslo zdravo pa se problemi jave kasnije. Čim se uoči da dete nešto sporije raste, čim se posumnja na zastoj, roditeljima poručujem: dođite da se proveri! Neka bude i nepotrebno, ali time će se izbeći kasnija složenija ispitivanja. Nekada se dešava da će deca postići svoju visinu, ali malo kasnije i oni se zovu „kasni cvetači”, kao drveće u voćnjaku. Ali, šta se od toga dešava može da oceni samo pedijatar endokrinolog – navodi dr Dautović.
Kada se otkrije da detetu nedostaje hormon rasta, lečenje se sastoji u davanju tog hormona; ako se utvrdi da postoji oboljenje pluća ili srčana mana, onda se lečenje usmerava u tom pravcu, a potom će se i rast nastaviti.
Dileme oko hormona
Lečenje otvara novi niz pitanja: mnogi roditelji ne žele da dete dobija hormone.
– O tom hormonu postoje dileme i zablude, iako se primenjuje duže od 30 godina u celom svetu, a za svaku osobu koja ih prima podaci su sadržani u bankama podataka i deca se prate i u odraslom dobu. U Srbiji smo počeli primenu ove terapije godinu dana posle sveta i zaista držimo korak u tome. Lečenje je besplatno: sve troškove pokriva Republički fond za osiguranje. Dete prima terapiju nekoliko godina i prestaje kada dostigne određenu visinu. Rast se prati i kontrole su obično na šest meseci. Kod neke dece će se nastaviti terapija i u odraslim dobu, u mnogo manjoj dozi, ako njegov organizam ne može da pravi taj hormon, koji nam je potreban tokom celog života i ključan je u nekim metaboličkim procesima – objašnjava dr Slavica Dautović.
Procenjuje se da godišnje u Srbiji s poremećajem rasta bude između 600 i 700, a u Vojvodini 200 slučajeva na 100.000 dece. Međutim, doktorka dodaje kako mnoga deca nikada ne stignu do lekara ili dođu kasno – devojčice kada su već dobile prvu menstruaciju i dečaci sa 16 godina – kada praktično ne može mnogo da se uradi.

Fudbaler Mesi kao uzor
Najpoznatiji sportista koji je u detinjstvu primao hormon rasta jeste fudbaler Lionel Mesi, koji je time postao i promotor ove terapije.
– Šta bi bilo da jedan veliki klub kao što je Barselona nije prepoznao potencijal malog dečaka koji je imao poremećaj rasta i nije ga uputio na lečenje? – pita doktorka Dautović.
Košarka neće pomoći
Živimo u vreme visokih ljudi, često ćemo čuti i kako su Srbi visok narod, za neke poslove i profesionalno bavljenje sportom važno je biti visok i naočit. Koliko u ovoj oblasti ima roditeljske želje da uz pomoć medicine postignu viši rast svoje dece?
– Kada se utvrdi da nema organskih poremećaja, da je dete zdravo i da je reč o normalnoj varijanti rasta, iako bi roditelji želeli da im je dete više, hormon rasta se ne daje. Zabluda je i da će pojedini sportovi, poput košarke ili plivanja, pomoći da dete izraste. Naravno, svaki sport je dobar, ali ponekad se desi upravo suprotno: dete ne postiže spretnost, veštinu, rezultate. Često roditelji dolaze kod nas da se uradi predikcija, prognoza rasta, jer klub očekuje neku visinu i ako dete to neće dostići, klub ga neće primiti – kaže dr Slavica Dautović.

Danska trajno prekida vakcinaciju AstraZenekom
KOPENHAGEN – Danska će trajno prekinuti vakcinaciju AtraZenekinom vakcinom protiv kovida-19, prenela je danas danska televizija TV2, pozivajući se na neimenovane izvore, prenosi Tanjug.
Ovakav potez će prouzrokovati kašnjenja u kampanji vakcinacije u toj zemlji, prenosi agencija Rojters.
Prethodno je Evropska komisija saopštila da neće obnoviti ugovore o vakcinama sa kompanijama „AstraZenaka” i „Džonson i Džonson” za narednu godinu, i da će se zvanični Brisel radije fokusirati na vakcine koje koriste mRNA tehnologiju, poput vakcina „Fajzer” i „Moderna”.
    </div>
    <div id="kolumna">
O odgovornosti poslanika za javnu reč
U izveštaju iz Narodne skupštine, objavljenom 9. aprila na 6. strani „Politike”, četiri puta sam pomenut u negativnom kontekstu. Na iskrivljavanje svojih reči obično se ne obazirem, ali ovog puta su mi naglavce okrenuti stavovi o vakcinaciji, koji čine važan deo moje profesionalne misije. Poslanik Glišić zamerio je što „Sulejman Ugljanin, koji je tvrdio da su maske otrovne, dr Zoran Radovanović, koji je vodio kampanju protiv kineskih vakcina, nisu uhapšeni”. Njegov oponent Jovanov mu uzvraća: „Što se antivakcinaša tiče, Ugljanina, Radovanovića i drugih...”.
Ironija je u tome što me antivakcinaši doživljavaju kao svog arhineprijatelja, jer sam još 2010. osnovao Ligu za imunizaciju sa više od 100 kolega, te što sam se na nekoliko sednica Odbora za zdravlje i porodicu Narodne skupštine borio za osavremenjivanje programa vakcinacije. Tokom poslednjih godinu dana napisao sam dvocifren broj članaka i dao još više intervjua s porukom da je važno vakcinisati se što pre, a da je izbor proizvođača manje bitan. Pokazao sam to i delom, jer smo supruga, ćerka, zet, dvojica unuka i ja zaštićeni upravo kineskom vakcinom.
Glišić oštro zamera vlastima što hapse patriote, dok „Ugljanina ne smete ni da pipnete, a Radovanović jedini tvrdi kako NATO bombardovanje osiromašenim uranijumom nije uzročnik kancera u Srbiji – to su vaši dupli aršini”.
Pođimo redom. Prvo, ne tvrdim to samo ja, već, uz mnoge druge, cela Epidemiološka sekcija Srpskog lekarskog društva. Drugo, najuglednije naučne ustanove i organizacije u svetu, pre svih Međunarodna agencija za izučavanje raka, odbacuju mogućnost kancerogenosti uranijuma. Treće, Glišiću ostaju dve mogućnosti: ili u svetskoj nauci postoji embargo na istinu o uranijumu ili su Srbi jedina etnička grupa na svetu osetljiva na njega. Četvrto, sreća je što se (još?) nije vratilo vreme da se zbog iznošenja naučnih istina ide u aps.
Prof. dr Zoran Radovanović,
epidemiolog

Božićni ustanak
Ovih dana se na televiziji Nova S prikazuje domaća serija „Aleksandar od Jugoslavije”, snimljena po istoimenom romanu Vuka Draškovića, a posvećena našem kralju Ujedinitelju Aleksandru Karađorđeviću i njegovim naporima u borbi za ostvarenje jugoslovenske države i nacije. U jednoj epizodi serije prikazuju se sukob i nesuglasice oko pitanja ujedinjenja kraljevina Srbije i Crne Gore u zajedničku državu, koje su postojale između unuka – prestolonaslednika Aleksandra Karađorđevića i dede – crnogorskog kralja Nikole Prvog Petrovića. To je dovelo do neuspešne pobune u Crnoj Gori poznate pod nazivom „Božićni ustanak”.
Ustanak je podignut početkom januara 1919. godine pod vođstvom „zelenaša” (pristalice Kralja Nikole i samostalne Crne Gore) i bio je usmeren protiv centralističke politike prestolonaslednika Aleksandra Karađorđevića i njegovih pristalica „bjelaša”, koji su bili za ujedinjenje. Vođe pobune bili su brigadir Crnogorske vojske Krsto Zrnov Popović i serdar Jovan Plamenac. Uzrok pobune bilo je zasedanje Podgoričke skupštine, na kojem je doneta odluka o bezuslovnom ujedinjenju s Kraljevinom Srbijom u zajedničku državu, Kraljevinu SHS. Kralj Nikola je preko „zelenaša” insistirao na uniji, odnosno konfederalnom ujedinjenju, ali su na toj skupštini preglasani od strane „bjelaša”. Vrhunac pobune dogodio se na Cetinju, 7. januara 1919. godine, na pravoslavni Božić, i „bjelaši” su uz pomoć srpske vojske porazili „zelenaše”.
Da ne bi došlo do krvoprolića i građanskog rata, kralj Nikola Prvi Petrović uputio je poziv na mir. Određeni broj učesnika u pobuni je uhapšen i posle suđenja zatvoren, a neki su pobegli u Kraljevinu Italiju, koja ih je podržavala. Treći su se povukli u planine, nastavivši s gerilskim otporom, a među njima se posebno isticao Savo Raspopović.
Pozadinu ovog bratskog sukoba činili su suprotstavljeni uticaji i interesi velikih sila pobednica (sila Antante), koji su se sukobljavali na ovom delu Balkanskog poluostrva, posebno Francuske, Engleske i Italije. Naime, Kraljevina Crna Gora je ratovala na strani Srbije i štitila joj odstupnicu prilikom povlačenja preko albanskih planina. Početkom 1916. godine Crna Gora je uništena i okupirana od strane Austrougarske. Kralj Nikola je s porodicom i najbližim saradnicima izbegao iz zemlje, a crnogorska vojska je pobeđena i razoružana. Posle Prvog svetskog rata sile Antante su tretirale Crnu Goru kao deo Austrougarske monarhije, tako da su prilikom kapitulacije monarhije sa svojim vojskama stupile na tlo Crne Gore ne priznajući više njenu političku nezavisnost i autoritet njihovog odbeglog kralja Nikole kao vladara ove države.
Pod komandom francuskog maršala Franše d’Eperea organizovana je zajednička saveznička misija zauzimanja Bokokotorskog zaliva od strane njihovih flota. Italijanska flota je zaposela oblast Crnogorskog primorja, a pozivala se na odredbe Londonskog ugovora iz 1915. godine. Zbog ekspanzionizma italijanske vojske intervenisala je srpska vojska dovođenjem svojih trupa u Crnu Goru. Kralj Nikola je molio svog unuka da mu omogući povratak u Crnu Goru kao suverena i legitimnog vladara, ali je maršal Franše d’Epere to sprečio, precizno i iskreno objašnjavajući Aleksandru Karađorđeviću zbog čega to nije moguće. Objasnio mu je da, ako se ne stvori Kraljevina SHS, Srbi nikad neće dobiti izlaz na more, jer je Solun obećan Grcima zbog odobrenja stvaranja Solunskog fronta i prihvatanja savezničkih trupa na svoju teritoriju za vreme rata. Srbima je ostalo u ponudi samo Crnogorsko i Dalmatinsko primorje, ali samo u okviru zajedničke države, odnosno Jugoslavije. Ukoliko to Srbija ne prihvati, određene teritorije, npr. Istra, Dalmacija s ostrvskim arhipelagom i Crnogorsko primorje, po odredbama Londonskog ugovora pripašće Kraljevini Italiji. Upravo zbog tog argumenta, prestolonaslednik Aleksandar Karađorđević nije imao drugu mogućnost nego da prihvati ujedinjenje.
Nažalost, kralj Nikola i deo crnogorskog naroda to nisu razumeli, pa su se oduprli takvim stremljenjima i opredeljenjima budućeg kralja Aleksandra Karađorđevića. Nesporazum je doveo do sukoba i velikog razdora među braćom i rođacima. Tako su velike sile, po starom sistemu „zavadi pa vladaj”, posvađale bratske narode, iako su im oni bili iskreni saveznici u Velikom ratu.
Miomir Garašanin,
Beograd
    </div>
    <div id="sport">
Sanja Vukašinović pobedila na „Dunav kupu”
Srpska reprezentativka Sanja Vukašinović je sezonu takmičenja malokalibarskim oružjem nedavno otvorila na turniru „Dunav kup” u mađarskom gradu Komaromu.
Vukašinovićeva je u gađanju malokalibarskom puškom iz trostava (3 puta 40 metaka) najpre osvojila prvo mesto u kvalifikacijama, u kojima je zabeležila 1.178 krugova. Bila je najpreciznija i u finalu sa 461,5 krugova. Drugo mesto u finalu osvojila je Kata Vereš Cvikl iz kluba KVŠE, sa 459,7 krugova. Treća je bila Deneš Ester (Ujpešt). U zvaničnom plasmanu, Cvikl je osvojila zlato, jer je Vukašinovićeva u finalu učestvovala van konkurencije, s obzirom da je „Dunav kup” kriterijumsko takmičenje za sastav mađarske reprezentacije.
Ipak, naša reprezentativka je strelište napustila sa pobedničkim peharom, dodeljenom za najbolji kvalifikacioni rezultat. U kvalifikacijama, iza Vukašinovićeve plasirale su se Lea Horvat (KVŠE) i Dorina Toma (Ujpešt) sa po 1.175 krugova.
– „Dunav kup”, održan na otvorenom strelištu u Komaromu, je bilo prvo kvalifikaciono takmičenje za mađarske strelce za sastav reprezentacije na Evropskom prvenstvu u Osijeku. Izuzetno sam zahvalna organizatorima i Streljačkom savezu Mađarske na gostoprimstvu i što su mi pružili mogućnost da učestvujem kao gost na turniru i da se tako prvi put posle devet meseci takmičim malokalibarskom puškom, poručila je Vukašinovićeva , članica Novog Sada 1790.

Krajinović ubedljiv protiv Londera
Lep dan za naše ljubitelje tenisa upotpunio je Filip Krajinović. Treći reket Srbije pridružio se Đokoviću u osmini finala drugom ekspresnom pobedom. Prethodno je na terenu proveo samo 36 minuta, pošto mu je Basilašvili predao gubeći sa 6:1, i 2:0, a Huan Londero ga je zadržao svega 55 minuta: 6:0, 6:3.
Pitanje je da li se somborskom teniseru ikada dogodilo da na mastersu izgubi prosečno samo gem po setu i provede ukupno sat i po u dva meča. To bi trebalo da mu bude snažan zamajac za duel s jednim od favorita. Naime, u osmini finala ga čeka Fabio Fonjini, specijalista za šljaku Monte Karla, na kojoj je bio i poslednji pobednik, 2019. godine. Tada je u finalu savladao Dušana Lajovića, a sada Krajinović vreba priliku da osveti svog zemljaka.
Od ostalih mečeva najviše pažnje je privukao povratak Rafaela Nadala, posle još duže pauze nego što je bila Đokovićeva, jer je poslednji meč igrao u četvrtfinalu Melburna, kada ga je neprijatno iznenadio Stefanos Cicipas potpunim preokretom u pet setova. Šljaka nije beton, a Federiko Delbonis nije Cicipas. Argentinac je uzeo „kralju šljake” samo tri gema: 6:1, 6:2. Mnogo veći otpor Španac može da očekuje od narednog rivala, Grigora Dimitrova.
Za iznenađenje dana pobrinuo se mladi Kasper Rud, eliminacijom Dijega Švarcmana, još jednog specijaliste za šljaku: 6:3, 6:3. Bez Medvedeva, isključenog zbog pozitivnog rezultata na kovid, a sada i Švarcmana, Nadalova polovina žreba postaje znatno slabija.

Đokovićev ohrabrujući početak na šljaci
Novak Đoković se vratio na teren posle bezmalo dva meseca – ubedljivije nego što su mnogi očekivali. Pretnje mladog Janika Sinera da iskustvo neće imati ulogu, izjave Rafaela Nadala da će Đokoviću biti teško posle dugog odsustva i procene iskusnih prognozera da će Italijan uzeti barem set, brzo su neutralisane na terenu.
U svom prvom meču u Monte Karlu, Đoković je održao lekciju igraču koji ga je upravo nasledio kao najmlađi finalista mastersa još od 2007. i za kratko vreme se munjevito probio do 22. mesta na svetu pre navršene 20. godine. Siner je bio opasniji na početku, prvi je stigao do brejk-lopti i drugu iskoristio za vođstvo od 2:1, ali to crveno svetlo je momenatalno razbudilo najboljeg tenisera sveta.
Kao i mnogo puta u karijeri, kada se prvi reket sveta razljuti, prebacuje u višu brzinu i sa četiri uzastopno dobijena gema stiže do 5:2. Imao je prilika da set završi sa 6:2, a kada nije dobio taj maratonski gem desilo se ono uobičajeno, da pri servisu za set prepusti gem rivalu. I odmah potom, ono takođe često viđeno – da kazni sebe i rivala brejkom za 6:4.
Gromoglasni urlik olakšanja odjekivao je na praznom stadionu, kao znak da je glavni favorit spreman za borbu do istrebljenja i svestan opasnosti koju krije igra 14 godina mlađeg, ali već stamenog Tirolca.
Ujedno, to je bilo ispunjenje Đokovićeve večite želje da i drugi set počne svojim servisom. I odmah pritisak na rivala, brejk za 3:1 i završni, za 6:2, posle sat i po odličnog tenisa sa obe strane. Imao je pre završnog gema još jedan period pada koncentracije, sa po dve duple greške – prve u meču – ali i to je pregurao.
Bio je to i zanimljiv duel dva Đokovićeva trenera. U njegov boks vratio se Marjan Vajda, a s druge strane je bio Rikardo Pjati, Vajdin prethodnik do 2006. godine. Sada Italijan sa Sinerom slavi odlične rezultate, ali najboljeg mogućeg učenika već je ispustio.
Pritisak prvog susreta sa najboljim na svetu, iako je to koji je Siner negirao pre meča, osetio se na terenu. Bivao je povremeno stegnut, još češće zatečen odgovorima rivala i nestvarno vraćenim lopticama: nekad lobom, nekad sa osnovne linije, skraćivanjima i reakcijama na mreži. Sve u svemu, nije tačno znao šta ga je snašlo.
Pobednik je bio miran i zadovoljan:
– Ovo je odlična pobeda posle par meseci bez zvaničnog meča. Lepo je vratiti se takmičarskom tenisu. Dok se stvari nisu malo sklopile i smirile bilo mi je potrebno izvesno vreme da uđem u ritam i pronađem pravi tempo igre. Janik je u izvanrednoj formi, igrao je finale Majamija, osvojio jedan turnir u Australiji. On je budućnost, možda je bolje da kažem već sadašnjost našeg sporta. Znao sam da će biti veliki izazov, ali uspeo sam da odigram pravi tenis u pravo vreme i da prebrodim prvu prepreku.
A sledeća će biti Danijel Evans. Iako je pobednik mastersa u Majamiju Hubert Hurkač bio favorit po rangu i već viđen kao naredni Đokovićev izazov, Poljak je platio danak zamoru i promeni podloge, pa je Britanac imao lagan zadatak: 6:4, 6:1. I kladionice su brzo registrovale spremnost našeg tenisera i dale mu daleko ubedljiviju prednost protiv 33. na ATP listi Evansa, nego u duelu sa Sinerom.

Real Madrid i Mančester Siti u polufinalu Lige šampiona
LIVERPUL/DORTMUND - Fudbaleri Real Madrida i Mančester Sitija plasirali su se u polufinale Lige šampiona, nakon što su u revanš mečevima četvrtfinala eliminisali Liverpul i Borusiju Dortmund.
Real se, posle 3:1 u prvom meču, bez većih problema odbranio na Enfildu 0:0, dok je Siti u Dortmundu slavio istim rezultatom kao kod kuće 2:1, prenosi Tanjug.
Real će u polufinalu igrati protiv Čelsija, a Siti ide na Pari Sen Žermen.
Rezultati: Liverpul - Real Madrid 0:0, Dortmund - Mančester siti 1:2 (Belingem 15 - Marez 55, Foden 75).
    </div>
    <div id="magazin">
Pod zaštitom 471 područje
Od 1949. godine, kada je 11. aprila po prvi put ustanovljen status jednog područja kao zaštićenog prirodnog dobra, a to su vodopadi u okviru Spomenika prirode „Velika i Mala Ripaljka” na teritoriji opštine Sokobanja, do danas se u našoj zemlji pod zaštitom nalazi 471 područje.
U Srbiji se od 11. aprila 2009. godine obeležava nacionalni Dan zaštite prirode, koji je prilika da se ukaže ne samo na značaj očuvane prirode za opstanak živog sveta i kvalitet životne sredine i življenja ljudi, već i značaj upravljanja zaštićenim područjima.
Zahvaljujući radu Zavoda za zaštitu prirode Srbije, pod zaštitom se u našoj zemlji nalazi površina od 678.257 hektara.
„U cilju rada na povećanju teritorije pod zaštitom, sa aspekta očuvanja prirodnih vrednosti, u 2021. godini Zavod će uraditi studije zaštite za dolinu Velikog Rzava, kanjon Vučjanske reke, Gornjačku klisuru, Sesalačku pećinu, jezero Ćelije i mnoge druge. Takođe, završetkom revizije studije zaštite Parka prirode ʻStara planinaʼ postojeće granice ovog zaštićenog područja biće proširene, dok će nova istraživanja u cilju valorizacije za zaštitu biti pokrenuta na oko 20 područja, od kojih se kao veća izdvajaju planine Zlatar, Jelica i Veliki i Mali Jastrebac,” izjavio je direktor Zavoda mr Aleksandar Dragišić i dodao da se navedene aktivnosti zaštite prirode u Srbiji realizuju u skladu sa merama i standardima zaštite prirode u Evropi.
    
Jezero Ćelije 
„Pored prirodnih dobara za koja su doneta akta o zaštiti, a koja zauzimaju 7,66 odsto teritorije Srbije, u ovom sistemu nalaze se i područja koja zauzimaju dodatnih 2,04 odsto teritorije naše zemlje za koja je pokrenuta procedura objavom na sajtu Ministarstva zaštite životne sredine. Pored očuvanja prirode u okviru zaštićenih područja, mere zaštite prirodnih vrednosti primenjuju se i na 101 području u okviru nacionalne ekološke mreže koja zauzima oko 22 odsto teritorije naše zemlje,” navodi mr Dragišić.
Kao deo aktivnosti na dobijanju statusa međunarodne zaštite, Zavod će u 2021. godini pružiti stručnu podršku u pokretanju postupka nominacije Parka prirode (PP) „Stara planina” za upis u evropsku i svetsku mrežu geoparkova, kao drugi geopark u Srbiji. Za članstvo u evropskoj i svetskoj mreži geoparkova, koje vodi  Ministarstvo zaštite životne sredine, planirana je i Đavolja varoš.
Tokom godine najavljena su brojna realizovana istraživanja: sušenja smrčevih šuma na području PP „Golija”, gospine papučice na Suvoj planini; kartiranje staništa i prioritetnih vrsta na području Specijalnog rezervata prirode (SRP) „Suva planina”, SRP „Jelašnička klisura” i PP „Sićevačka klisura”; monitoring čigre, sova, lešinara, sokolova i orlova, sa ciljem suzbijanja i sprečavanja ubijanja i trovanja jedinki. Zatim monitoring divokoze, strogo zaštićenih vrsta zveri i papkara, grčke i šumske kornjače na području Pčinjskog okruga, kao i istraživanje ribljeg sveta u slivu Timoka u PP „Stara planina”.
    </div>
    <div id="vesti">
Krivokapić: Poslednji protesti sprega politike i kriminala
Premijer Zdravko Krivokapić tvrdi da zna ko su organizatori nedavnih protesta, koji, kako ističe, u demokratskom društvu nisu sporni, ali je pitanje povod, tajming njihovog održavanja, kao i ko ih finansira, a u ovom slučaju, ističe, bila je to „sprega kriminala i politike.
„Jasno sam rekao da imam informacije ko je jedan od glavnih organizatora nedavnih protesta kao i da kada je reč o njihovom finansiranju imamo direktnu spregu organizovanog kriminala i politike. Svakome ko želi to da vidi je vrlo jasno kao i trenutak kada je taj protest počeo”, kaže crnogorski premijer u intervjuu za RTS.
Petodnevni protesti u Crnoj Gori počeli su na dan kada je vlada trebalo da predloži izmenu Odluke o kriterijumima za sticanje crnogorskog državljanstva i Zakona o prebivalištu.
Povod za tu izmenu je, ističe, diskriminacija jednog broja građana kojima je uskraćeno crnogorsko državljanstvo, a obaveza vlade je da sve diskriminatorske zakone dovede u sklad s pravom, što je slučaj i sa Zakonom o državljanstvu.
Kaže da je Crna Gora u toj meri zemlja nepravde, a jedna od namera vlada je, ističe, da građani koji u toj državi žive budu prepoznati kao državljani Crne Gore.
Prema njegovim saznanjima, crnogorsko državljanstvo trebalo bi da dobije oko 9.500 ljudi koji žive i rade u Crnoj Gori, koji su osnovali porodice i imaju decu kao i oko 10.000 raseljenih koje je Crna Gora prihvatila i koji prema važećim zakonima u ovoj godini treba da dobiju državljanstvo.
Govoreći o aktuelnom trenutku. Krivokapić kaže da, iako mnogi priželjkuju destabilizaciju Crne Gore, to se neće dogoditi, a umesto „crnogorskog proleća” dogodiće se „crnogorsko leto”, kada će prvi put posle 2019. godine turisti moći da dođu u većem broju i uživaju u crnogorskom gostoprimstvu.
„A protesti samo šalju pogresnu sliku u trenutku kada pripremamo predstojeću turističku sezonu”, rekao je Krivokapić.   
 
Brzo ćemo doći do rešenja za saradnju sa Srbijom
 
Premijer Zdravko Krivokapić izjavio je večeras da Crna Gora I Srbija treba da sarađuju na principu nezavisnosti I da veruje da će se to uskoro dogoditi.
Krivokapić je ponovio da će u zvaničnu posetu Beogradu doći kada dobije poziv, uz napomenu da su neke nedoumice, a možda, kako je rekao, i razlike u pogledima na neka pitanju potpuno prirodne.
Tvrdi, međutim, da dva naroda koja su opredeljena i usmerena jedan ka drugom treba da sarađuju.
„Mi ćemo za tu saradnju vrlo brzo doći do rešenja koje će biti na zadovoljstvo i jedne i druge države i jednog i drugog naroda i rešiti sve do sada nagomilane probleme”, kaže Krivokapić u intervjuu za RTS.
Vrlo često su se, smatra, u prošlosti dešavali antagonizmi koji su uslovljavali da jedna politika možda pravi dobro rešenje na svom prostoru naspram druge politike, što nije dobro.
„Mi treba da sarađujemo na principima nezavisnosti i mislim da će se to vrlo brzo dogoditi. Verujem da sam umolio premijerku Brnabić i predsednika Vučića da nam pomognu po pitanju vakcina, a to može da bude i dobar povod za viđenja i dijalog, jer bez njega se ne može”, rekao je Krivokapić, prenosi Tanjug.

„Mirni razlaz” uneo nemir na političku scenu BiH
Od našeg stalnog dopisnika -
Banjaluka – „Da li je moguć miran razlaz u BiH?”, pitanje je koje je zatalasalo političku scenu u BiH i regiji, prevashodno jer je, za razliku od uobičajenih poruka tog tipa koje dolaze iz Banjaluke, ovog puta takvo pitanje Predsedništvu BiH na nedavnom susretu u Sarajevu postavio Borut Pahor.
Slovenačkom predsedniku je na ovo pitanje – koje je, ispostavilo se u naknadnom pojašnjenju, on postavio zbog „zabrinutosti” hrvatskog i bošnjačkog člana Predsedništva BiH, Željka Komšića i Šefika Džaferovića – odgovoreno da takve opcije predlažu oni koji žele novi rat u regionu.
Komšić je u ponedeljak, četrdeset dana kasnije, prepričao detalje sastanka u Sarajevu, rekavši da je Pahor, prilikom posete BiH početkom marta, govorio da su sve češći glasovi u Evropi o tome da treba dovršiti raspad Jugoslavije, da bi nakon toga upitao: „Možete li se vi u BiH mirno razići?” Kako navodi Komšić, on i Šefik Džaferović odgovorili su da mirno razdruživanje nije moguće, dok je predsedavajući Milorad Dodik izneo suprotan stav.
Situacija na tom planu dodatno je uzavrela tek posle pisanja pojedinih sarajevskih medija, koji su objavili saznanja da je slovenački premijer Janez Janša predsedniku Saveta Evrope Šarlu Mišelu navodno uputio neslužbeni dokument, koji tretira i budućnost BiH. Kako se navodi, Slovenija će od 1. jula ove godine preuzeti predsedavanje Evropskom unijom, a Janša navodno planira da na dnevni red stavi određenu viziju „dovršetka raspada Jugoslavije”.
To se barem može tumačiti iz „non pejpera”, koji je Janša navodno uputio u Brisel i koji podrazumeva promene granica, a između ostalog i otcepljenje entiteta RS, kao i prekrajanje granica u Crnoj Gori, Severnoj Makedoniji, Albaniji, na Kosovu. Ova saznanja objavio je sarajevski portal „Politički”, a po njemu su Janšine namere stvaranja velikodržavnih projekata Srbije, Albanije i Hrvatske potvrdili izvori iz Ljubljane i Brisela.
Iz kabineta Mišela beogradskim medijima nisu mogli da potvrde da je predsednik Evropskog saveta dobio Janšin „non pejper”. Portparol EU Peter Stano izjavio je da je stav EU nepromenjen i jasan, te da „ništa ne bi trebalo da se menja kad je reč o granicama na zapadnom Balkanu”. Iz američke ambasade u Sarajevu nisu želeli da spekulišu o navodnim izjavama Pahora i Janše, rekavši samo da je stav SAD da „nijedan entitet nema budućnost izvan BiH”.
Zbog medijskih saznanja i Pahorovog nedavnog pitanja, Komšić je na razgovor u Predsedništvo BiH pozvao ambasadorku Slovenije. Iz ambasade ove zemlje su za banjalučke medije prokomentarisali kako se Pahor redovno izjašnjava protiv ideja o raspadu BiH i prekrajanju granica na zapadnom Balkanu. „U tom kontekstu, zbog zabrinutosti pred tim idejama, o tome je pitao svoje sagovornike, sva tri člana Predsedništva BiH, kad je početkom marta posetio Sarajevo”, naveli su.
Podvarijanta Janšinog plana, kako piše portal „Politički”, jeste i da se formiraju tri nacionalne republike u BiH. „Srpska i hrvatska imale bi tesne veze s maticama, dok bi bošnjačka republika dobila koridor prema međunarodnim morskim vodama koji bi garantovao NATO”.
O ovim spekulacijama oglasio se i Janša, koji je na „Tviteru” napisao da se s predsednikom Saveta Evrope poslednji put susreo prošle godine, te dodao je „teško da mu je bilo šta fizički mogao predati u februaru ili martu ove godine”. Poručio je i da Slovenija „ozbiljno traži rešenja za razvoj regije i EU perspektivu zemalja zapadnog Balkana”, te da se ovakvim navodima „pokušava sprečiti taj cilj”. Evroparlamentarka Tanja Fajon pozvala je premijera Slovenije da objasni šta se nalazi u dokumentu koji je poslao. Fajonova ceni kako Janšino neodgovorno ponašanje „može dovesti do novog rata na Balkanu”.
Sarajevski portal „Kliks” piše da je nakon Pahorove posete Dodik u dva navrata potencirao priču o mirnom razlazu, između ostalog rekavši da se takvi glasovi mogu čuti u određenim krugovima u Evropi. Naime, Dodik je u više navrata naglašavao da se o mirnom rešenju pitanja u BiH razgovara i u EU i prilikom poseta zvaničnika iz Brisela. Dodik je nedavno pred poslanicima Skupštine RS pričao o detaljima sastanka sa zvaničnikom jedne evropske zemlje.
„Na sastanku u predsedništvu rekao je – isključite mikrofone i da se ovo ne snima i da se ne uvodi u zapisnik. To je bio njegov zahtev. Rekao je kako sve strukture EU smatraju da je BiH nefunkcionalna i da se ne može uspostaviti funkcionalnost, te da je došao u ime jedne značajne grupe iz EU, iz koje su ga poslali da nas pita možemo li se mi ovde mirno razići u BiH. Naravno, treba li da objašnjavam kakva je bila diskusija... Ali to se desilo, prvi put”, rekao je Milorad Dodik, srpski član Predsedništva BiH.

Nema oporavka hrvatske privrede pre kraja 2022.
ZAGREB – Potpredsednik hrvatske vlade i ministar finansija Zdravko Marić izjavio je danas da pun ekonomski oporavak zemlje ne treba očekivati pre kraja sledeće godine, a turizma i godinu kasnije, ali da to zavisi i od pandemije. Projekcije BDP-a za ovu godinu zavise od toga šta će se događati s kovidom, ali i sa turističkom sezonom, rekao je Marić, dodajući da postoje očekivanja da bi turistička sezona trebalo da bude bolja od prošlogodišnje.
„Ove godine se ne može očekivati pun oporavak ekonomije, najraniji pun oporavak BDP-a na nivo pre kovida može se očekivati krajem 2022. godine, a nekih aktivnosti, uključujući i turizam, ne pre 2023. godine”, naveo je on, prenosi Hina. Istakao je da je prihodna strana budžeta u prva tri meseca, a i prve dve nedelje aprila, na tragu takvih očekivanja, dok je poseban izazov rashodna strana.
Marić je najavio i da će se preraspodelama u budžetu osigurati sredstva za kovid dodatak penzionerima, a nakon toga će se raditi na predlogu rebalansa.

Kina na račun duga možda preuzme obalu Crne Gore
BRISEL - Izvestilac Evropskog parlamenta za Kosovo, Viola fon Kramon, kritikovala je danas odluku EU da ne pomogne Crnoj Gori u otplati zaduženja prema Kini, koje iznosi milijardu dolara. Fon Kramon je pozvala EU da „dva puta razmisli” o mogućoj „strateški lošoj odluci” i upozorila da Kina, na račun dugova, može „preuzeti najveći deo crnogorske obale”.
„Korumpirani lideri kao što je Milo Đukanović eksploatisali su državu godinama. Sada nova vlast mora da reši finansijske dugove. EU je već jednom napravila grešku u Grčkoj i Kina je preuzela luku Pirej. Sada se to može dogoditi sa većim delom crnogorske obale”, napisala je fon Kramon na Tviteru, javlja Tanjug.

Boka Kotorska (foto Pixabay)

Iz Evropske komisije su pre dva dana, a povodom zahteva Podgorice za pomoć Brisela u otplaćivanju kineskog zajma od milijardu dolara, poručili da „neće otplaćivati dugove Crne Gore”.
Naglašeno je da zbog ovakvih finansijskih poteza Podgorice, postoji rizik od makroekonomksog disbalansa i dužničkog odnosa Crne Gore prema Kini.

I ove godine bez autobuske stanice u Bloku 42
Kmpleks Beogradske autobuske stanice u Bloku 42 neće biti kompletno završen do kraja ove godine, kako je donedavno najavljivano. Kako je za Tanjug istakla Aleksandra Marijanović Maksimović, direktorka investicija BAS-a, još se čeka građevinska dozvola za objekat stanice. Radove je, dodaje, „usporila i Komisija za verifikaciju idejnog rešenja stanice koja nije zasedala zbog pandemije korona virusa”.
Marko Stojčić, glavni gradski urbanista, negira tu tvrdnju. On kaže da kovid 19 nije stopirao rad gradske Komisije za planove i da izmenjeno idejno rešenje za objekat stanice organ na čijem je čelu još nije dobio.
– Komisija reaguje po prijemu materijala, a projekat za buduću staničnu zgradu u Bloku 42 je od velikog interesa za grad što potvrđuje i rok u kojem smo novembra prošle godine usvojili izmene plana detaljne regulacije za kompleks u Novom Beogradu. Ovde je fokus na investitoru i projektantu koji treba da otklone sve nedoumice na tehničku dokumentaciju na šta im je Sekretarijat za urbanizam ukazao. Pre nego što idejno rešenje dođe na Komisiju za planove ono treba da bude usklađeno sa svim zakonskim propisima – objašnjava Stojčić.
Ovo nisu prvi šumovi između rukovodstva ove kompanije i gradskih čelnika. U prethodne četiri godine, otkako je u leto 2017. tadašnji gradonačelnik Siniša Mali sa direktorom BAS-a Anđelkom Mučibabićem potpisao, kako se tada isticalo, poslednji dokument koji je preduslov za početak gradnje nove stanice, pljuštala su nerealna obećanja i najave oko toga kada će biti gotov novi BAS i kada će na njega biti prebačen autobuski saobraćaj. Pred rudu su, do sada, uglavnom trčali nadležni u gradu koji su kao iz rukava sipali najave. Sipali, ali ih nisu i realizovali.
Tako je 2017. iz Starog dvora najavljeno da će novo autobusko čvorište biti završeno u toku 2019. Ubrzo je postalo jasno da nisu ispunjeni svi preduslovi za početak gradnje, ali u gradu nisu odustajali pa su u toku izborne kampanje 2018. položili kamen temeljac za novi BAS. Kada je gradnja novog staničnog kompleksa napokon i krenula, u BAS-u nisu mnogo govorili o rokovima i prilično dugo su se držali gesla da će stanica biti otvorena tek kada bude sve u tom kompleksu i završeno. Bez obzira na to, iz Starog dvora stizale su razne najave, pa i ta da će novi BAS prve putnike primiti 2020, odnosno da će krajem prošle godine biti prebačena polovina saobraćaja sa starog BAS-a, a da će kao stanični objekat služiti privremeno zgrada aneksa između novog BAS-a i železničke stanice Novi Beograd. Ali u drugoj polovini 2020. umesto vesti o tačnom datumu selidbe dela saobraćaja na nedovršenu stanicu, stigla je vest – da će morati da se izmeni plan detaljne regulacije za Blok 42, kako bi bila omogućena gradnja veće stanične zgrade od planirane. Skupština grada je u novembru usvojila te izmene, a ubrzo posle toga, nadležni u gradu istakli su da se kompletno završen BAS u Bloku 42 može očekivati tek krajem 2021. Sada, nekoliko meseci kasnije, jasno je da je i taj rok preambiciozan.
Završetak celog kompleksa u Bloku 42 ipak ne treba mešati sa puštanjem u rad nedovršenog BAS-a. U gradu su već duže uporni da pošto-poto makar deo saobraćaja sa sadašnje stanice u Savskom amfiteatru prebace na novu. Razlog – nastavak širenja projekta „Beograd na vodi” ka Karađorđevoj ulici. Zbog toga se gradu žuri da što pre vidi leđa BAS-u u Savskom amfiteatru, a zato su i sve češći disonantni tonovi između čelnika BAS-a i gradskih otaca.
Ali, teško je verovati da će neko od aktera u ovoj priči biti oštećen. Jer, u BAS-u koji je prilično dugo tvrdio da nema šanse da otvore novu stanicu dok sve ne bude gotovo, već neko vreme i oni ukazuju da će nova stanica moći da počne da prima putnike i pre završetka gradnje ukoliko grad obezbedi minimalne uslove za rad i infrastrukturu. Kako je aneks uveliko spreman, kao i okolne saobraćajnice u Bloku 42 za čije proširenje je bio zadužen grad, ne bi bilo čudno da se za koji mesec sa razglasa nedovršene stanice začuje „obaveštenje o postavljanju autobusa sa polaskom u 11.45 časova”. Ako se dogodi ovakav scenario jedine žrtve preseljenja na nedovršen autobuski terminal u Bloku 42 biće putnici. Jer, ako se dislocira samo deo međugradskih i međunarodnih linija na novu stanicu, čak i da je reč o 50 odsto polazaka, jasno je da će to napraviti priličan haos u snalaženju. Dovoljno je prisetiti se samo nesrećno organizovane selidbe vozova sa stare Glavne železničke u Prokop. Delimična selidba autobusa u Blok 42, ako do nje zaista dođe, svakako će biti košmar za putnike pošto mnogi među onima koji koriste međugradski autobuski prevoz u glavni grad dolaze zbog nekih obaveza, a prestonicu dovoljno ne poznaju. Ali je zato sasvim dovoljno da se zamisli muka jednog takvog putnika pred kojim će biti pitanje – a na koji BAS treba da idem?
Lisabonska kao uzor
Ugovorom o zajedničkoj izgradnji nove autobuske stanice koji su grad i BAS potpisali u leto 2017. predviđeno je da prestonica uloži zemljište, a BAS novac. Tada je procenjeno da će visina ulaganja biti oko 25 miliona evra, da će radovi početi u zimu 2017. i da će trajati oko 18 meseci.
Tadašnji gradonačelnik Siniša Mali istakao je da
će nova stanica biti uređena nalik lisabonskoj i da će na njoj će biti smešteni međugradski, međumesni, međunarodni i turistički autobusi.
Idejno rešenje za kompleks novog BAS-a dobijeno je na internacionalnom urbanističko-arhitektonskom konkursu iz 2014. Potpisnici prvonagrađenog rada su arhitekte Milan i Vladimir Lojanica.
Na kraju, kada je reč o finansijskom okviru, podaci kažu – novi BAS koštaće oko 20 miliona evra. BAS je dobio kredit od Komercijalne banke od 12.000.000 evra za izgradnju novog staničnog kompleksa, dok će ostatak od 8.000.000 evra uložiti iz sopstvenih sredstava.

Ulice i doajenima „Politike”
Doajeni naše kuće Miroslav Radojčić, Predrag Milojević i  Bogdan Tirnanić dobili su pre dva dana ulične table sa svojim imenima, dok će tabla sa imenom Aleksandra Tijanića u čijoj je bogatoj biografiji upisan i angažman u nekadašnjoj TV „Politika”, biti postavljena naknadno. Čast da ih Beograd na ovaj način pamti pripala je i začetniku marketinga u Srbiji i regionu, Draganu Sakanu, filmskom radniku Dinku Tucakoviću i Milanu Vukosu, bivšem direktoru RTS-a i potpredsedniku Skupštine grada u vreme Branka Pešića.





– Reč je o predlozima Udruženja novinara Srbije prihvaćenim na sednici Skupštine grada održanoj početkom godine. Odbornici su prihvatili ideju da četiri beogradske ulice ponesu imena četiri značajna novinara od kojih su trojica radila direktno u „Politici”. Ovo je jedna dobra praksa, da ne dobijaju ulice samo generali, političari... Na ovaj način se pokazuje da su i novinari značajan deo razvoja društva u Beogradu i koliko je bitno da imamo trajno sećanje na njih. Jasno je i koliko je i sama „Politika” važna jer su svi ovi novinari vezani za tu kuću – kaže zamenik gradonačelnika Goran Vesić.
Imena Radojčića, Milojevića, Tirnanića, ali Tucakovića, Vukosa i Sakana ispisana su na tablama dosadašnje Hvarske, Bjelovarske, Ulice Vatroslava Lisinskog, Zlarinske, Ulice Stanka Vraza i Lopudske koje su otišle u istoriju. Deo Ulice boraca narednih dana promeniće ime u Ulicu Aleksandra Tijanića.





– Kako sam imao sreću da poznajem svu četvoricu, verujem da će ovu vest propratiti za nebeskim šankom, uz obavezni cinizam zašto im recimo nisu dali bulevare i bocu viskija. Sreća pa su se čelnici Beograda setili da o bardovima novinarstva i „Politike”, jer Predrag Milojević i Miro Radojčić su njeni novinarski spomenici, podsete mlađe naraštaje i otkriju im ko su bili najveći novinari ne samo Jugoslavije i regiona, već i šire. Možda će, dok šetaju njihovim ulicama, pronaći neki njihov stari tekst i to će biti sasvim dovoljno – kaže kolumnista „Politike” Aleksandar Apostolovski.
Imenovanje ovih ulica po najznačajnijim perima srpskog novinarstva on ocenjuje kao lep gest gradske vlasti. Ne sme se zaboraviti značaj ovih ljudi, jasan je Apostolovski, u svom stilu ističući da nikada nije zvanično utvrđeno da li su Predrag Milojević, Miro Radojčić, Bogdan Tirnanić i Aleksandar Tijanić skovali plan da iz njihovih pera nikada neće izaći ništa dosadno.





– Valjda ih je zamaralo da pišu vesti ili apologetske tekstove o značaju socijalističkog samoupravljanja, a čika Predraga o kraljevini. Umesto da donose ekskluzive, ekskluziva su postali oni sami i tako su bez podizanja ustanka izvršili revolucionarni prevrat u jugoslovenskom novinarstvu. Nisu im trebali diktafoni, citirali su sami sebe. Time su poništili sva novinarska pravila, uspostavljajući svoja, da čitalac od prve do poslednje rečenice putuje obasjan vatrometom metafora, često s one strane sadašnje političke korektnosti, uz furioznu promenu ritma, Tirketovog slenga, Tijanićevih prejakih reči, čika Predragove erudicije i šarma Mira Radojčića. Tako su briljantnom analizom skenirali društvo i politiku, kraljeve i prinčeve, udbaše i generale, film i košarku, čučavce i rat – ističe Apostolovski.

Kuće u Smiljanićevoj ulici pod zaštitom
Makar jedan deo Vračara odbranjen je od višespratnica. Smiljanićevoj ulici, od Njegoševe do Krunske, Vlada Srbije dodelila je status prostorno kulturno-istorijske celine. Investitori koji su odavno bacili oko na blok između Njegoševe, Kneginje Zorke, Krunske i Smiljanićeve sada će morati da odustanu od planova da prizemne kuće zamene stambeno-poslovnim objektima. To znači da građevine s kraja 19. i početkom 20. veka u duhu akademizma i secesije ne smeju da se ruše ili nadograđuju, već samo čuvaju i ulepšavaju u skladu sa propisanim merama zaštite.
– Zbog svojih karakterističnih tipoloških odlika i arhitektonsko-urbanističke vrednosti, odnosno zbog činjenice da formira skladan ambijent s početka 20. veka, kakvih je malo sačuvano do danas, Smiljanićeva ulica predstavlja neprocenjivo nasleđe i svedočanstvo u okviru hronologije razvoja prestonice – navodi Gradski zavod za zaštitu spomenika kulture na čiji predlog je vlada proglasila ovaj deo istočnog Vračara za prostorno kulturno-istorijsku celinu.
U saopštenju Zavoda stoji i to da je specifičan ulični potez koji čine prizemne kuće autentičnog izgleda, građene u istom vremenskom periodu i istih tipskih odlika i stilizacije, neraskidivi deo arhitektonsko-urbanističkog razvoja šireg područja istočnog Vračara.
– Vizija dvojice stranaca o novom, urbanizovanom naselju na zapuštenom terenu, raznolika sociološka struktura stanovnika od građevinara, generala/majora učesnika u Prvom svetskom ratu, doktora, sudija do profesora na Univerzitetu koja razotkriva posebnost uloge pojedinca i njegovog uticaja u različitim sferama srpskog društva s početka 20. veka i nadalje, predstavljaju kulturno-istorijsko nasleđe ove značajne i vredne celine – piše u saopštenju Zavoda za zaštitu spomenika kulture.

Produžava se grejna sezona
Da je temperatura kakva bi se očekivala u aprilu, danas bi bio poslednji dan grejne sezone, ali s obzirom na najave meteorologa da će narednih dana biti hladno, stanovi će se grejati do daljeg.
„Kako sada stoje stvari, radijatori će biti topli do 2. maja, zato što po prognozama koje imamo do 2. maja se očekuje oscilacija u temperaturi, odnosno da temperature budu ispod 12 stepeni”, rekao je zamenik gradonačelnika Goran Vesić, preneo je Tanjug.
Kako je rekao, s obzirom da je temperatura danas ispod 12 stepeni, stekli su se uslovi da se nastavi grejanje.
„To ne znači da ono, ako temperatura bude viša i ukoliko se promeni, neće u nekom trenutku prestati. U svakom slučaju, narednih dana kada se očekuje hladno vreme, radijatori će raditi normalno”, rekao je Vesić za TV Prvu.

Kako zaštititi decu na internetu
Radionica na temu „Zaštita dece na internetu” održana je u KC „Čukarica” i prva je u nizu planiranih tokom ovog meseca, a priređuju se u saradnji sa akademcima Fakulteta organizacionih nauka. Predavači su bile studentkinje Kristina Petrović i Violeta Proševski. One su podsetile na razvoj informaciono-komunikacionih tehnologija, kao i na sve veću dostupnost interneta mladim osobama, što im omogućava nove vidove učenja, zabave, komuniciranja, ali i može doneti nove vrste rizika i nasilja. Imajući ovo na umu, moderatorke su ukazale na opasnosti koje vrebaju u virtuelnom svetu. One su na prvom času uputile roditelje kako da prate i kontrolišu svoju decu na popularnim društvenim mrežama.
Majkama i očevima predočeno je koje društvene mreže postoje, kako funkcionišu i koji su to podaci koji se dele u aplikacijama. Objasnile su šta je to što „prihvatamo” kada čekiramo „I agree”, odnosno šta su to „terms of service” i šta znači kada neka aplikacija pristupa našoj kameri, mikrofonu, porukama…

Predavanje u Kulturnom centru „Čukarica” (Foto Marina Petrović)


Razjašnjeno je koja je razlika kada je naš profil na društvenim mrežama privatan, odnosno javan, kojim sve informacijama mogu da pristupe naši prijatelji i pratioci i da li uopšte možemo da odlučujemo šta će se desiti sa sadržajem koji jednom pustimo na internet.
Ova predavanja su besplatna i interaktivna pa posetioci mogu da postavljaju pitanja, podele svoja iskustva i mišljenja, kao i da predlože teme koje ih zanimaju.
    </div>
    <div id="kultura">
Od likovne estetike ka muzici
U Ustanovi kulture „Stari grad”, u okviru ciklusa tribina „Fenomen rokenrol kulture – od ideologije ka praksi”, organizovan je razgovor na temu „Utopija u tekstu: od likovne estetike ka muzici”. Autorka i moderatorka Jelena Pavićević govorila je sa muzičarem Nenadom Marićem, poznatijim pod imenom Kralj Čačka, o spoju likovne umetnosti i rokenrol muzike, kojima se on poslednjih godina aktivno bavi.
Kreirajući pitanja o razvoju rokenrola u drugoj dekadi dvehiljaditih godina na lokalnoj sceni, umetnik je predstavio prakse koje kontekstualizuje kroz estetiku zvuka, ritma, boje i teksta. Imajući u vidu interdisciplinarni pristup koji je u Marićevom umetničkom sadržaju zastupljen, govorilo se o pitanjima likovne i muzičke prakse i njihovim korelacijama danas. Istaknuto je da on svojim tekstovima želi da ukaže na mnogostruke probleme koji su karakteristični za savremeno društvo, ali i da uspostavi tezu o neophodnosti utopije, koja biva proizvod bekstva od svakodnevnih problema.

Biti mlad i slavan u Parizu, kao Vlaho Bukovac
Kao pravi romaneskni junak avanturista živeo je Vlaho Bukovac (1855–1922), slikar, vrsni portretista, virtuoz četkice, majstor svetlosti, kako ga je opisao Marko Car, povodom reizdanja umetnikove knjige „Moj život” u Srpskoj književnoj zadruzi 1924. godine. Upravo je to izdanje poslužilo izdavačkoj kući Gradac za novo, iz 2021. godine. Prvi put, Bukovčev životopis štampan je 1918. godine u Zagrebu.
Detinjstvo Bukovca, u rodnom Cavtatu, bilo je teško, ali umetnik je iz tih prvih dana poneo slike koje su postale deo njegove duhovnosti i odnosa prema životu i umetnosti. Pamtio je zvona na katedrali u Dubrovniku, na Dan Svetog Vlaha, a jedan od tih upečatljivih prizora pružila mu je i majka, koja je na razboju tkala pri svetlosti čkiljave sveće. Žene iz Konavla govorile su joj da ima zlatne ruke, a kasnije će u Americi i Vlaho dobiti sličan kompliment od Tripala, gazde za koga je radio.
„Tripalo dođe jedan dan da me poseti. Kad me vide i ugleda moje poslednje radove, uhiti me za obe ruke i zanosno poviknu: `Vidim da ti je Bog dao zlatne ruke, pa ti se iz sveg srca radujem, moj Vlaho, i želim ti svaku sreću!`”, scena je koju je opisao umetnik.
Pre nego što je dostigao blaženstvo mira i pohvala, kao akademski slikar i profesor u Pragu, pre nego što će naslikati čuvenu „Veliku Izu”, uraditi portrete Obrenovića i Karađorđevića, knjaza potonjeg kralja Nikole I na Cetinju, biskupa Štrosmajera, Franje Josifa I, Vlaho Bukovac proći će put radnika i pomorca, bruseći svoj slikarski dar ne iz teorije, već iz iskustva, istinskog nadahnuća i posmatranja ljudi i sveta.
Za prave nedaće doznaje tek pošto sa stricem odlazi u Ameriku, gde je radio doslovno kao sluga. Posle dundove iznenadne smrti, tetka ga smešta u popravni dom na Harts ajlendu, pod izgovorom da ga šalje na koledž. Dečak je tamo trpeo glad, batine, bolest i hladnoću, a bolje će mu biti tek kada je učitelju priznao kakvom je nepravdom tu doveden. Prvi Božić koji je proveo u Americi bio je samotan, osuđenički, a umetnik je govorio da ga je zapamtio za čitav život.
Po povratku u Cavtat, opet je osetio potrebu za avanturom, pa je jedrio put Carigrada, a onda ponovo za Ameriku. U Kaliforniji je između poslova upoznao Isaka Lustiga, rodom iz Praga, koji mu je dao pristojan smeštaj i za koga je tokom dvadeset dana izradio tri portreta. Slikarstvo je učio kod majstora Tojetija, poreklom iz Rima, a izlagao je u to vreme u radnji „Moris i Švab”.
„U San Francisku počeše o meni da govore, iako, doduše, porudžbe slika u poslednje vreme ne bijahu bogzna kako obilne. Amerikanac u to doba nije imao mnogo vere u umeće svojih sunarodnika, i kad mu je kakva umetnička rabota bila potrebna, on je to dobavljao iz Evrope. Ja im to ne upisujem u greh: take su bile prilike. Krivo mi je samo što sam baš ja morao ići u Ameriku da učim slikarstvo i da se tamo spremam za umetnika! Međutim, da nije bilo Isaka Lustiga nikad ne bih postigao ono za čim sam težio, Lustiga kome ću dužnik biti do groba!”, pisao je Bukovac.
Ipak će parisko razdoblje biti deo njegovog umetničkog procvata, u školi kod profesora slikanja Kabanela, a proviđenje ga je tamo odvelo preko srpskog pesnika i dubrovačkog vlastelina Meda Pucića. Njemu se dopala Bukovčeva slika „Turkinje u haremu”, a umesto odlaska u Rim, preporučio mu je umetničke škole Pariza, gde se i sam upravo uputio. Pucić mu je predložio da porodično ime Fađoni prevede u slovensko Bukovac, što je umetnik i učinio.

Velika Iza: kao model poslužila mu je mlada konobarica koju je zapazio u jednoj kafani


Ubrzo je Bukovac uspeo da izlaže u pariskom Salonu, začuđujući svojim talentom i samostalnim obrazovanjem profesora Kabanela. Prva slika koju je ponudio bila je „Crnogorka na odbrani”.
Upravo je u toj pariskoj fazi Bukovac usvojio shvatanja lepote antičkih majstora, sklad i savršenstvo starih grčkih statua. Poredio je te ideale sa modernističkim, koji često predstavljaju negaciju svake lepote, karikaturu estetike, kako je govorio.
Ideju za „Veliku Izu” Bukovac je dobio čitajući list „Lantern”, u kojem su izlazili nastavci istoimenog romana Aleksandra Buvijea. Kao model poslužila mu je mlada konobarica koju je zapazio u jednoj kafani. Slika je primljena u Salon 1882. godine, postajući glavna atrakcija izložbe.
„Biti mlad i slavan u Parizu! Zar sam u to doba mogao sanjati išta lepše na svetu?! Sam taj uspeh mogao je da iskupi sve muke i patnje, koje su me do tog časa pratile”, Bukovčeve su reči. Deset dana po otvaranju Salona, ovo delo otkupio je bogati Englez za pet hiljada franaka, da bi potom prešlo u ruke Ričardu Ledu iz Vest-Derbija, kod Liverpula.
U Srbiji, Bukovac opisuje kraljevski dvor Milana Obrenovića i kraljice Natalije, čije je portrete radio, a začudilo ga je monarhovo interesovanje za umetnost i slikarstvo. Naslikao je portrete i prestolonaslednika Aleksandra, kao i lekara i pripovedača Laze Lazarevića. Boravak na Cetinju i saradnju sa knjazom, potom kraljem, Nikolom nazvao je crnogorskom avanturom, koja je bila nabijena napetošću i čekanjem na vladara kao modela, dok je u međuvremenu slikao kraljevsku porodicu.
Imajući u Parizu sopstveni atelje, Bukovac je naslikao i portret dr Valtasara Bogišića, koji je u to doba sastavljao građanski zakonik za Crnu Goru. U Salonu je umetnik izlagao već 17 puta, izvan svetskih izložbi 1889. i 1900. godine.
U mirnijoj životnoj fazi, od 1892. godine, kada je zasnovao porodicu, uz podršku biskupa Štrosmajera, čiji je portret naslikao u Đakovu, Bukovac se vratio u Zagreb, gde je aktivno učestvovao u umetničkom životu, u stvaranju Umetničkog paviljona. Istakao se i izložbama u Pešti i Beču, gde je slikao Franju Josifa I. Iako je u Beču doživeo relativan uspeh i uradio sedam portreta, osetio je da taj grad nije za njega. Posao profesora pronašao je na Akademiji u Pragu, gde je došao 1903, a ova životna ispovest završava se 1917. godine.
Vlaho Bukovac nije pristajao na teorije o umetnosti, „filozofiranje u slikarstvu” bilo mu je nezamislivo. Smatrao je da su samouki umetnici pošteniji od modernista, futurista, kubista, koji su svojim slikama unesrećili svet. Ti žutokljuni artisti, kako ih je zvao, nisu se obazirali na stare majstore, a onima koji nisu shvatali „njihova drljanja” govorili su da su glupavi. Umetnost ne trpi recepte, kako je govorio Bukovac, koji je verovao u svetlost, kao najveću istinu i lepotu. „Boja je sve, svetlost je boja”, smatrao je, kao i to da je dar posmatranja umetnikova snaga.

Ako je zemlja oblak
Dvanaestog aprila 1956. godine u Jarkovcu je rođen, a jedanaestog aprila 1997. iz Beograda je „pobegao negde“, možda kad mu se na glavu srušio čitav svet, možda da se unapred podrugne rasprodaji bola, možda i da nam pokaže da ume da bude gadan kad je naše pažnje  gladan.
Rajko Kojić je jedan od najvećih gitarista koje je srpska i jugoslovenska rok muzika dala. Dobro, imamo Točka, i Točak je naš Hendriks. Rajku je nedostajalo malo daha, malo vazduha, malo otvorenog prostora da postane naš Riči Blekmor. Ili ne – zašto ga poistovećivati s bilo kim.
U muzičkom smislu, Rajko je bio tvorac i pokretač grupe koja će u istoriji ostati upamćena pod nazivom „Riblja čorba“.
Na prvom „Čorbinom“ albumu grupi je dao zvuk, ton, celinu. Taj album, „Kost u grlu“, najbolji je koji je ovaj bend ikad snimio.
Pružio je mnogo i na narednih pet albuma. Kad je „Čorba“ objavila svoje najpopularnije ostvarenje, „Mrtva priroda“, ponovo je zablistao, ali već kao čovek-tvorac koji se utapa u matici mašine.
Ono što je ovaj gitarista ostavio našem roku, a i našoj duši, čućete u pesmama „Ja sam još ona ista budala“, „Hej, ćale“, „Zvezda potkrovlja i suterena“, „Ostani đubre do kraja“, „Neke su žene pratile vojnike“, „Rekla je“, „Na Zapadu ništa novo“ i u mnogim drugim.
Može li zemlja da bude laka? Može, ako je zemlja oblak. U toj zemlji, gore, iznad naših ušiju, počiva i traje Rajko Kojić.

Svet doživljava očima slikara
Predstava „Mastilo”, grčkog koreografa, reditelja i vizuelnog umetnika  Dimitrisa Papajoanua, biće izvedena večeras i sutra uveče od 20 časova na Velikoj sceni Srpskog narodnog pozorišta u Novom Sadu,  u okviru 18. Beogradskog festivala igre. Posle Srbije ova trupa gostovaće sa istim komadom na Avinjonskom festivalu, čiji će direktor i predstavnici francuskih medija i kritike doći u srpsku Atinu da gledaju ova dva izvođenja.
Dimitris Papajoanu četvrti put nastupa kod nas, drago mu je što ga naša publika rado prima, a u svoje teme uvrstio je čudesna Teslina otkrića i Kamijev „Mit o Sizifu”.  Njegova fascinacija  Nikolom Teslom, koja je počela radom na predstavi „Mrtva priroda”, nastavlja se i u komadu „Mastilo”, gde se električna energija menja sa energijom vode. Ovo delo premijerno izvedeno je prošle godine u Torinu, a u njemu igra i Dimitris Papajoanu lično. Nameštanje scenografije za ovo ostvarenje počelo je nekoliko dana ranije, kada je pandemija dozvolila da kamioni sa rasvetom i scenskom opremom konačno stignu u  Novi Sad.
Tih i nenametljiv, Dimitris Papajoanu je širokoj publici poznat po kreiranju ceremonije otvaranja Olimpijskih igara u Atini 2004. godine. Pre četiri sezone je za posebno rezultate u evropskim teatrima u Rimu, na manifestaciji „Premio Europa”, osvojio priznanje, koje je vrsta evropskog Oskara za dramsku umetnost, uz Izabel Iper i Džeremija Ajronsa. Bio je nominovan za nagradu „Olivije”. Na Beogradskom festivalu igre dobio je 2018. nagradu „Jovan Ćirilov ‒ za iskorak dalje”, a mi smo imali prilike da vidimo na BFI njegova dela „Mrtva priroda”, „Nigde” i „Veliki krotitelj”. Dimitris Papajoanu i dalje je okrenut dubokim filozofskim razmatranjima o postanku sveta i čoveka, o ljudskoj prirodi, smeni generacija i drugačijih pogleda na svet. On to ovako definiše:
– Želim da otkrijem kako se nosimo sa gubitkom lepote, sa činjenicom da gravitacija uzima danak, sa idejom smrti, sa  žudnjom za duhovnim, kako da pripitomimo životinju u nama ili kako da pobegnemo od nje. Ovo su u osnovi egzistencijalna filozofska pitanja, ali ne mislim da sam veliki mislilac.
 Kada ga novinari pitaju o novim projektima Papajoanu dodaje:
– Umetnost je praksa. Ako pričam o tome, samo ću vas obmanuti ili izdati delo koje trenutno stvaram.
Grčki koreograf je imao specifičan profesionalni put, studirao je slikarstvo, bavio se stripom, na pitanje šta je bilo ključno da se okrene drugim vidovima umetnosti odgovorio je:
– Ne postoji ta vrsta prekretnice. Nikada nisam doneo tu odluku jasno i racionalno, već je sve došlo samo. Nije dospelo spolja, već iz moje unutrašnjosti, iz moje duše. Jednostavno je došlo. Da, studirao sam slikarstvo kod čuvenog grčkog slikara Janisa Caruhisa, on je bio u tome više nego dobar, a uz to je bio i filozof. Postoji neka vrsta posebnosti kada ste slikar po profesiji, a ona se ogleda u tome što na poseban način možete da vidite stvari i nešto što većina me može. I kada jednom otkrijete tu vrstu gledanja na svet koji vas okružuje, to je nešto što vas zauvek odredi, promeni i to vas na kraju neprekidno prati. Danas svet doživljavam očima slikara, drugačije od uobičajenog.

Dimitris Papajoanu na konferenciji na medije (Foto: Grad Novi Sad)

Zvezda savremenog baleta voli Srbiju 
Novi Sad – Igrom „Mastilo” grčkog umetnika Dimitrisa Papajoanua završava se prolećni deo programa Beogradskog festivala igre u Novom Sadu. Po rečima direktorke festivala Aje Jung, Papajoanu je jedna od najznačajnijih ličnosti umetničke i savremene igre.
– „Mastilo” će biti premijerno prikazano u našoj zemlji, dok je njemu ovo četvrti put da sa svojom grupom gostuje u Srbiji – rekla je Aja Jung, saopšteno je iz Gradske kuće, gde se novinarima prekjuče obratio i umetnik.
„Drago mi je što je Srbija mesto gde se moji radovi uspešno prikazuju. Mi smo putujuća trupa, ali volimo da se na pojedina mesta vratimo. Beogradski festival igre uvek je bio važna stanica u našim putovanjima i jedno je od takvih mesta”, kazao je Dimitris Papajoanu.
Upravnik SNP-a dr Zoran Đerić kazao je da je veliko zadovoljstvo ugostiti ovakvog umetnika, kao i da Novi Sad ima publiku koja voli savremeni balet.
Podsetivši da Novi Sad nosi titulu Evropske prestonice kulture, predsednica gradske skupštine Jelena Marinković Radomirović poručila je da je grad na mapi značajnih kulturnih događaja i da u njega dolaze najveće svetske baletske grupe.
S. K.

Praznina iza Brane Crnčevića oseća se na svaki način
Predsednik Srbije i lider SNS Aleksandar Vučić, podsetio je da je na današnji dan, pre 10 godina, preminuo srpski književnik Brana Crnčević.
„Pre 10 godina, tiho je otišao veliki čovek, naš saborac i prijatelj, jedan od osnivača SNS, veliki Brana Crnčević. Majstor pisane reči, borac za bolju Srbiju, svedok epohe u kojem je naša zemlja prošla kroz ogromna iskušenja, neumorni branilac raseljenog srpskog naroda koji je okupljao i o kojem se brinuo kao predsednik Matice iseljenika”, naveo je Vučić na instagram profilu „avucic”, uz fotografiju sa Crnčevićem.
Vučić ističe da se praznina u javnom, kulturnom i političkom životu nakon odlaska Brane Crnčevića, oseća na svaki način.
„Njegov jedinstveni izraz obojen satirom, ironijom, ponekad čak i cinizmom, na upečatljiv način je ukazivao svima nama gde grešimo, šta je to što ne vidimo, a pogotovo - šta je to što ne želimo da vidimo. Zato se danas posebno sećamo njegovih britkih reči, poput: 'Teško je biti Srbin, ali kasno'“, napisao je Vučić.
Kako kaže, Crnčević bi danas bio ponosan na sve što je SNS postigla, jer je stranka donela najveće promene u novijoj srpskoj istoriji, vratila dostojanstvo Srbiji, koju je Brana do poslednjeg dana voleo i za koju se na svoj jedinstveni način borio.
To je i jedan od razloga zbog kojeg nekadašnja Ohridska ulica, danas nosi njegovo ime, dodao je on, prenosi Tanjug.
„A ja sam posebno ponosan zato što smo bili saborci, zato što sam imao čast da ga slušam i da od njega učim, da se sa njim posavetujem. I verujem da bi danas svim malodušnicima rekao: 'Sklonite se, dolazi budućnost'“, napisao je Vučić.
    </div>
    <div id="ekonomija">
Evropska komisija planira da se zaduži za 150 milijardi evra
BRISEL - Evropska komisija planira zaduživanje u iznosu od oko 150 milijardi evra godišnje do 2026, radi finansiranja svog najvećeg programa ikada za „zeleniji” i digitalizovaniji 27-člani blok, čime će postati najveći emiter duga u evrima, objavila je danas Komisija.
Ovaj ekonomski plan EU dogovoren je u iznosu od 750 milijardi evra po cenama iz 2018. godine, ali po sadašnjim cenama on iznosi ukupno 807 milijardi evra, prenosi Rojters.
Od ukupnog iznosa novca 338 milijardi evra planirano je za grantove, a 386 milijardi za kredite za 27 zemalja EU, dok je ostatak namenjen za druge zajedničke programe EU. Sredstva će biti distribuirana tokom narednih pet godina, pri čemu će trećina biti potrošena na smanjenje emisije ugljen-dioksida u 27 ekonomija EU.
Svaka od zemalja članica Unije može da dobije ove godine u predfinansiranju 13 posto novca od svog dela.
Ako se vlade EU fokusiraju ove godine na komponentu grantova u predfinansiranju, zaduživanje EU u trećem kvartalu moglo bi da iznosi oko 45 milijardi evra, rekao je evropski komesar za budžet Johanes Han.
Komisija je saopštila da će izdavati obveznice sa rokom dospeća od tri, pet, sedam, 10, 15, 20, 25 i 30 godina i trezorske zapise s dospećem od jedne godine.
Zaduživanje će početi čim svih 27 nacionalnih parlamenata EU ratifikuju Odluku EU o sopstvenim resursima, odnosno zakon kojim se garancije vlada EU povećavaju sa 1,4 posto na 2,0 procenta bruto nacionalnog dohotka (BND) do 2058. godine.
„Naše strukture će biti spremne do juna i teoretski bismo tada mogli da krenemo da se zadužujemo, ali to zavisi od brzine kojom će države članice završiti proces ratifikacije”, rekao je Han na konferenciji za novinare.
Ratifikacija tog zakona je neophodna jer će garancija budžeta EU omogućiti Uniji da se zadužuje po najnižim mogućim kamatama na tržištu.
To je samo sigurnosna mera, budući otplata zajmova treba da se servisira od novih poreza o kojima će se EU dogovoriti tokom narednih godina, a ne iz nacionalnih budžeta. Predviđeno je da otplata počne 2028. godine i da traje do 2058.
Zajmove će vraćati zemlje koje dobiju kredite i grantove iz budžeta EU od novca prikupljenog od poreza koji tek treba da budu dogovoreni.
Unija planira nove poreze na uvoz robe iz zemalja za koje se proceni da se manje pridržavaju strogih ciljeva u vezi s emisijom CO2, zatim nove namete na emisiju CO2 u sektoru transporta, kao i digitalni porez. Takođe planira porez na finansijske transakcije i finansijski doprinos koji se odnosi na korporativni sektor, odnosno na novu zajedničku osnovicu poreza na dobit, prenosi Tanjug.

Državljani Srbije od 19. aprila mogu u Grčku
Od našeg dopisnika
Atina – Grčka planira da već naredne nedelje, verovatno od 19. aprila, ukine ograničenja za ulazak građana iz EU i još pet zemalja među kojima je i Srbija. Uslov je da su vakcinisani, ili da imaju negativan PCR test ne stariji od 72 sata.
Ovdašnji mediji prenose izjavu neimenovanog činovnika Ministarstva turizma Grčke koji naglašava da je reč o pripremi i postepenom otvaranju za turističku sezonu koja zvanično počinje 14. maja.
Prema njegovoj izjavi koju prenosi portal „Iefemerida”, već od ponedeljka očekuje se ukidanje obaveznog sedmodnevnog karantina za sve putnike koji stižu iz EU, SAD, Velike Britanije, Srbije, Izraela, Arapskih Emirata i oni će moći da putuju, ne samo preko atinskog i solunskog aerodroma, već i preko Irakliona, Hanje, Rodosa, Kosa, Mikonosa, Santorinja i Krfa i preko dva kopnena granična prelaza Evzoni i Promahonas.
Putnici iz tih zemalja neće ići u karantin ukoliko budu imali dokaz da su primili dve doze vakcine protiv virusa korona , ili pokažu negativni PCR test. Po svemu sudeći to će se odnositi samo na vakcine koje je priznala EU sve dok ne stupe na snagu bilateralni sporazumi o priznavanju i drugih vakcina. Kada je reč o Srbiji, sporazum o međusobnom priznavanju digitalnih sertifikata sa Grčkom trebalo bi da bude potpisan do kraja meseca.

Pola milijarde dinara za razvoj zadrugarstva
Program podrške razvoju zadrugarstva dodelom bespovratnih sredstava za unapređenje poslovanja i tehnološki razvoj zadruga ne teritoriji Srbije predstavljen je danas, a ove godine je za te namene na raspolaganju pola milijarde dinara.
Javni konkurs za dodelu sredstava biće raspisan uskoro, prednost će kao i do sada biti na nerazvijenim, pograničnim i brdsko-planinskim područjima, ali će komisija, kako je rečeno na konferenciji u Beogradu, kao i prethodnih godina voditi računa o ravnomernoj zastupljenosti čitave teritorije Srbije.
Maksimalan iznos bespovratnih sredstava predviđen za novoformirane zemljoradničke poljoprivredne zadruge je 7,5 miliona dinara, dok je starim zemljoradničkim poljoprivrednim zadrugama namenjeno do 15 miliona dinara, po zadruzi.
Ministar zadužen za brigu o selu Milan Krkobabić kaže da je to dobra vest i za gotovo 35.000 poljoprivrednih gazdinstava u Beogradu koja će imati mogućnost da u okviru svojih zadruga konkurišu za podsticajna sredstva.
„Želimo da se poljoprivrednici Beograda, pre svega nosioci poljoprivrednih gazdinstava udruže u zadruge, da taj mali, često i usitnjen posed, stave u funkciju i postanu deo zelenog prstena Beograda. Ideja je da zadruge budu nosioci svih aktivnosti. Želimo da imamo pravi proizvod koji će biti cenjen na trpezama Beograđana, ali i da pokušamo da ga izvezemo”, rekao je Krkobabić, preneo je Tanjug.
Naglasio da su resursi poljoprivrede Beograda impresivni i dodao da na teritoriji prestonice postoji više od 140 sela, te da je namera da ona budu pristojna mesta za život.
„Da imaju infrastrukturu i sve sadržaje koji su neophodni da jedno naseljeno mesto ima, ali i da ih, istovremeno, učinimo povezanim sa gradom”, rekao je Krkobabić.
Naveo je da je poljoprivreda jedna od razvojnih šansi privrede Srbije, ali i njenog glavnog grada.
„Nema razvijenog turizma bez dobre poljoprivrede”, dodao je Krkobabić.
Zamenik gradonačelnika Beograda Goran Vesić rekao je da je poljoprivreda pre nekoliko godina prepoznata kao značajna mogućnost razvoja Beograda.
Podsetio je da je, kada je promenjen Zakon o glavnom gradu, Grad preuzeo deo nadležnosti od Republike kada je u pitanju poljoprivreda, među kojima je i poljoprivredna inspekcija.
„Na nas je prešao sav zakup poljoprivrednog zemljišta, to jest kontrolišemo zakup. Zajedno sa Ministarstvom poljoprivrede rešili smo da poljoprivredno zemljište može da se iznajmljuje na period do deset godina kako bi oni koji ga iznajmljuju mogli da planiraju šta će da sade. Osim toga, ulazimo u proces organizacije poljočuvarske službe, pregovaramo kako bismo mogli da dođemo i do toga da možemo da ulažemo svoja sredstva u protivgradnu zaštitu”, rekao je Vesić.
Naveo je da sve ono što se radi po pitanju infrastrukture prigradskih opština podstiče poljoprivredu.
Istakao je da je za Grad Beograd poljoprivreda važna i dodao da je namera da se u prestonici osnuje kancelarija koja će pomagati registrovanim poljoprivrednim gazdinstvima da apliciraju za fondove Evropske unije, kao i oko pisanja projekata.
Vesić je podsetio da je Beograd, posle Vojvodine, najveći poljoprivredni region u Srbiji.

Ambasador Spasojević: Uz potvrdu o vakcinaciji naši građani od 19. aprila mogu u Grčku
ATINA – Ambasador Srbije u Grčkoj Dušan Spasojević izjavio je danas da će građani Srbije, prema trenutno dostupnim informacijama, moći da uđu u Grčku od 19. aprila ove godine i to ili avionom ili preko graničnih prelaza Promahonas i Nimfeja u Bugarskoj.
On je za agenciju Tanjug rekao da će državljani Srbije to moći da učine uz potvrdu o vakcinaciji izdatoj od strane nadležnih službi Srbije ili sa negativnim PCR testom ne starijim od 72 sata, kao i da će svaki putnik morati da popuni i PLF formular 24 sata pre putovanja.
Za sada, na granici neće moći da se uradi test, već će putnici biti podložni nasumičnom testiranju, rekao je on i dodao da se očekuje da obavezan karantin takođe bude ukinut, najverovatnije od 19. aprila.
„Svim našim državljanima preporučujemo da sačekaju još nekoliko dana da se sve ove informacije objave i u zvaničnom službenom glasniku grčke vlade. Takođe ih pozivamo da se pre polaska na put za sve dodatne informacije slobodno obrate ili ministarstvu spoljnih poslova ili srpskoj ambasadi u Atini, odnosno našim konzulatima u Volosu, na Kritu, na Krfu i u Solunu”, rekao je Spasojević.

U Grčku sa digitalnim sertifikatom o vakcinaciji
Planirano je da Sporazum o međusobnom priznavanju digitalnih sertifikata o vakcinaciji protiv korone, između Srbije i Grčke, bude potpisan do kraja meseca, izjavila je danas ministarka trgovine, turizma i telekomunikacija Tatjana Matić.
Matić za Tanjug ističe da su usaglašeni tehnički uslovi u vezi sa sporazumom i da je sada pitanje procedura kada će se to završiti.
Ministarka navodi da su uslovi pod kojima će naši građani moći da idu u Grčku poznati i da podrazumevaju digitalne potvrde o vakcinaciji ili antigenski, odnosno pi-si-ar test.
„Za decu stariju od 10 godine biće neophodni antigenski testovi, koje će Grčka refundirati. Kroz različite vidove usluga, smeštaj u hotelu ili drugom mestu gde ljudi budu boravili, refundiraće se iznos koji su građani platili za testove”, navela je Matić.
Napominje da Grčka zadržava pravo koje je i prošle godine praktikovala, a to je da radi brze nasumične antigenske testove na granici.
„Ovo je metod u koji oni imaju veliko poverenje i koji im je lane na vrlo pouzdan način ukazivao odakle dolaze turisti, odnosno koje su to zemlje gde će se u narednom periodu pojaviti žarište ili doći do opadanja broja zaraženih”, kaže ministarka.
Komentarišući jučerašnju najavu iz Brisela da će zeleni digitalni sertifikati EU priznavati sve vakcine i biti dostupni i za građane izvan EU, Matićeva kaže da ova vest nije nikakvo iznenađenje za naše resorno ministarstvo.
„Mi smo toga bili svesni i prilikom prvog drafta koji je Evropska komisija izdala u vezi sa digitalnim zelenim sertifikatom, pa smo i tada govorili da će se priznavati sve vakcine koje je odobrila ili Svetska zdravstvena organizacija ili Evropska agencija za lekove”, navodi ministarka za Tanjug.
Ističe da nema potrebe da se pitanje vakcinacije politizuje, jer je vakcinacija ključna za normalizaciju života i u EU i u čitavom svetu.
„Drago mi je zbog ove najave i verujem da će i Savet EU i Evropski parlament kada se otvori diskusija u vezi sa ovim dokumentom, još jednom potvrditi da vakcinacija ne sme da se politizuje”, kaže ministarka.
Matićeva zaključuje da je vakcinacija pitanje povratka u život čitavog sveta i da su zato validne sve vakcine koje doprinose imunizaciji stanovništva, kao jedinom načinu da se izađe iz krize izazvane kovidom.

Obilaznica oko Novog Sada sa mostom značajna za grad i Vojvodinu
Izgradnja obilaznice oko Novog Sada, sa mostom preko Dunava, od velike je važnosti za taj grad jer će rasteretiti saobraćaj, ali i za ceo region, jer se ona nadovezuje na Fruškogorski koridor čija izgradnja uskoro počinje, izjavio je danas ministar građevinarstva, saobraćaja i infrastrukture Tomislav Momirović.
Nakon potpisivanja Memoranduma o razumevanju za projekat izgradnje obilaznice oko Novog Sada u Vladi Srbije, Momirović je rekao da je vrednost tog projekta 130 miliona evra i da će se raditi u saradnji sa kineskom kompanijom CRBC i Koridorima Srbije.
Istakao je da je u sklopu obilaznice planirana i izgradnja mosta preko Dunava, a to je, naglašava ministar, jedan od dva nova mosta koji će se gradi u Novom Sadu.
Podsetio je da je u sklopu Fruškogorskog koridora planirana izgradnja drugog mosta kod Kovilja.
Momirović je ukazao da je od početka investicionog ciklusa u Srbiji, mnogo uloženo u severni deo zemlje, te podsetio da se u Vojvodini radi na rekonstrukciji brze pruge do Novog Sada, ali i da je u planu izgradnja postrojenja za prečišćavanje otpadnih voda i kanalizacione mreže.
Istakao je da projekti u Srbiji postaju svakodnevica i da skoro svakodnevno predstavnici države prisustvuju realizaciji brojnih projekat.
Kao jednog od najvećeg partnera Srbije u izgradnji infrastrukturnih projekata Momirović je izdvojio kineske partnere sa kojima naša zemlja trenutno ima projekte ukupno vredne 10 milijarde evra.
Uveren je, kaže, da će Srbija iz pandemije izaći kao pobednik, jer njena ekonomija neće biti urušena.
Direktor „Koridora Srbije” Aleksandar Antić zahvalio je Vladi Srbije na poverenju da Koridori Srbije budu investitor na projektu izgradnje obilaznice oko Novog Sada, sa mostom preko Dunava.
Istakao je da se Srbija nalazi u „nezapamćenom” investicionom ciklusu i dodao da i Koridori Srbije širom zemlje rade na izgradnji kapitalnih projekata važnih za budućnost Srbije, prenosi Tanjug.
Neki od tih projekata su, kaže, vezani za Novi Sad, a to su obilaznica oko Novog Sada i Fruškogorski koridor koji će ići od Novog Sada do Rume i čija realizacija uskoro kreće.
Antić je uveren da će do kraja godine početi i realizacija projekta izgradnje autoputa Beograd - Zrenjanin - Novi Sad.
„Sve su to preduslovi da Novi Sad bude dobro povezan i da omogućimo građanima da lakše i bolje funkcionišu”, rekao je Antić.
Ističe da je današnjim Memorandumom potpisano to da kineska kompanija CRBC može da pristupi izgradi planske i tehničke dokumentacije za taj projekat, idejnim rešenjima, ali i proceni uticaja na životu sredinu.
Antić je ukazao da je današnji Memorandum ključni korak ka realizaciji projekta obilaznice oko Novog Sada.
Gradonačelnik Novog Sada Miloš Vučević kaže da je uveren da će obilaznica oko Novog Sada i novi most rasteretiti saobraćaj u tom gradu, ali i promeniti ambijent grada.
Istakao je da su u Novom Sadu do pre nekoliko godina sređivali mostove koji su urušeni u NATO agresiji, a da danas država u tom gradu gradi čak dva nova mosta.
„Radujem se svim onim najavama koje su nam prezentovali kineski partneri, radovi će ići odličnom dinamikom i brže nego što javnost očekuje”, rekao je Vučević.
Ukazao je da je potpisivanje današnjeg Memoranduma sa kineskim parnterima još jedna potvrda o čeličnom prijateljsvu kineskog i srpskog naroda.
Savetnik za ekonomsku i trgovinsku saradnju u Ambasadi Kine Liu Kai istakao je da je projekat „Obilaznica oko Novog Sada” od velikog značaja, kako za ublažavanje pritiska saobraćaja, tako i za ekonomski razvoj centralne i severne Srbije.
Primetio je da je srpska vlada proteklih nekoliko godina uložila velike napore u izgradnji infrastrukture što, kaže, pokazuje vitalnost srpske ekonomije.
„Infrastruktura predstavlja važnu oblast saradnje između Kine i Srbije. Kineski CRBC već dugo sarađuje sa srpskim partnerima i uspešno je završila nekoliko projekata”, rekao je Liu i dodao da su kineske kompanije spremne da daju doprinos svojim znanjem, tehnologijom i iskustvom za dalji razvoj infrastrukture u Srbiji.
On je zahvalio Vladi Srbije na poverenju koje je ukazala kineskim kompanijama da rade na projektima u Srbiji.
Memorandum o razumevanju za projekat izgradnje obilaznice oko Novog Sada sa mostom preko Dunava potpisali su danas u Vladi Srbije ministar građevinarstva, saobraćaja i infrastrukture Tomislav Momirović, direktor Koridora Srbije Aleksandar Antić i direktor kineske kompanije CRBC Džang Sjaojuen.

Fijat plastika ponovo u generalnom štrajku
Radnici Fijat plastike od danas su ponovo obustavili proizvodnju, baš u trenutku kada su se njihove kolege iz Fijat Krajsler automobila Srbija, posle desetodnevne pauze, vratili u fabričke hale. Uslovljeni potezom jedinog dobvljača ili će sa proizvodnih traka puštati fijat 500 L bez branika ili će za dan ili dva radnike ponovo poslati na plaćeno odsustvo -  treća mogućnost ne postoji za menadžment FCA Srbija.
Zoran Miljković, predsednik štrajkačkog odobra Fijat plastike, ne može da kaže do kada će trajati generalni štrajk, ali najavljuje izlazak na ulice Kragujevca 24. aprila. Njihov osnovni zahtev jeste da im regres u 2021. bude vraćen na prošlogodišnji nivo prosečne republičke plate od 60.000 dinara.
Radnici ove fabrike, koja je u apsolutnom vlasništvu FCA grupe, odnosno Stelantisa, štrajkuju od februara. U međuvremenu im je poslodavac uslišio neke od zahteva. Pristali su da im neradne dane ubuduće, kao i kolegama u FCA Srbija, plaćaju 65 odsto (umesto dosadašnjih 60 procenata) od uobičajenih zarada, kao i da  koeficijent za obračun minulog rada bude 0,5 odsto. Ali nisu prihvatili njihov osnovni zahtev za regres. U svakom slučaju štrajk i taktiziranje sa poslodavcem se nastavljaju, pa ko izdrži duže.
Opširnije o ovome u štampanom izdanju Politike

Zatvoren rudnik Jama u Boru, Ziđinu dat rok da završi postrojenje za prečišćavanje otpadnih voda
Potpredsednica vlade i ministarka rudarstva i energetike Zorana Mihajlović izjavila je danas da je zbog zaštite životne sredine Ziđinu u Boru zatvoren rudnik Jama, kao i da ta kompanija mora do 30. aprila potpuno da završi novo postrojenje za prečišćavanje otpadnih voda kako bi se reka Pek zaštitila od zagađenja.
Mihajlović je gostujući u Uranku na TV K1 rekla sada ministarstva za energetiku i životnu sredinu rade zajedno, što ranije nije bio slučaj, kao i da su inspekcije danonoćno na terenu, kako na vodotocima tako i u rudnicima, navodi Tanjug.
„Zatvorili smo rudnik Jama kompanije Ziđin, to niko nije radio u prethodnom periodu, iako se znalo da je u prethodnih godinu ili dve bilo problema. Inspekcija im je naložila da ne mogu da rade ništa bez odobrenja Ministarstva za rudarstvo i energetiku. To znači da treba da imaju potvrde od Ministarstva zaštite životne sredine, kao i da moraju da završe određene projekte za neke stvari koje već rade, a koje još nisu završili”, navela je Mihajlović.
Kada je reč o reakciji države kako bi se zaštitila reka Pek, Ziđin mora do 30. aprila potpuno da završi novo postrojenje za prečišćavanje otpadnih voda da bi mogli da ih ispuštaju u Pek.
Na pitanje zašto država ranije nije reagovala, Mihajlović ističe da nije bilo jednostavno, ali da zakon mora da se poštuje.
Dodaje da uvek ima i toga da neko pokušava „pobočnim vezama” da postigne nešto što nije u skladu sa zakonom, ali da je najvažnije da i kompanije shvate da je i za njih mnogo bolje i jeftinije da ispoštuju ekološke standarde nego da im se obustavi proizvodnja.
Nadležni inspektori su krajem marta kontrolisali rad kompanije Ziđin koper i naložili obustavu svih aktivnosti na izgradnji tri ventilaciona i servisnog okna, kao i iskopa u rudniku Jama u Boru.

Završena druga „Janfengova” fabrika u Kragujevcu
Kragujevac – Kineska kompanija „Janfeng” ostvarila je drugu veliku investiciju u Kragujevcu, gde posle fabrike za proizvodnju delova za automobilske enterijere pokreće i fabriku za proizvodnju automobilskih sedišta. U „Janfeng sitingu” biće zaposleno oko 500 radnika, koliko je angažovano i u pogonu „Janfeng enterijer” u kome je proizvodnja pokrenuta pre dve godine. Obe kineske fabrike gradila je holandska kompanija CTP, koja je postala jedan od najznačajnijih poslovnih partnera grada Kragujevca. Fabrika za proizvodnju automobilskih sedišta izgrađena je za svega sedam meseci, a svečano će biti otvorena za nekoliko sedmica.
„Janfeng” je jedan od najvećih proizvođača auto-delova za globalno tržište. Ova kineska kompanija ima 111 pogona u 120 zemalja, zapošljava više od 32.000 radnika, a svojim proizvodima snabdeva automobilske gigante kao što su „Mercedes” i BMV. Iza „Janfenga” stoji kineska država, a prvu fabriku ove kompanije u Kragujevcu svečano su, novembra 2019, pustili u rad predsednik Aleksandar Vučić i ambasadorka Čen Bo. Druga fabrika, koja je nedavno završena, biće otvorena petog maja. U oba „Janfengova” pogona u Kragujevcu biće zaposleno više od 1.000 radnika.
Kineske investicije u centralnom gradu Šumadije pokrenute su pre dve godine, u saradnji sa holandskim CTP-om koji je izgradio oba pogona za kompaniju „Janfeng”. CTP je u radnoj zoni „Feniks”, na ulazu u Kragujevac s Koridora 10, kupio dve parcele ukupne površine 11,1 hektar. Od prodaje građevinskog zemljišta grad je prihodovao oko 500 miliona dinara. CTP je velika logistička firma koja na namenski kupljenim parcelama formira industrijske parkove i gradi pogone za poslovne partnere. U izgradnju „Janfengovih” fabrika u Kragujevcu, CTP je uložio 37 miliona evra. Ukupna investicija je dvostruko veća, imajući u vidu sredstva koja je kineska kompanija dala za opremanje pogona robotizovanim mašinama.
Kineske fabrike „Janfeng enterijeri” i „Janfeng siting” posluju u okviru bescarinske zone „Šumadija” kojom upravlja istoimeno javno preduzeće koje je marta 2019. godine osnovala Uprava za slobodne zone Srbije pri Ministarstvu finansija. „Šumadija” raspolaže sa 16,1 hektar građevinskog zemljišta u okviru radne zone „Feniks”, s tim da poslovanje ovog javnog preduzeća nije teritorijalno ograničeno. Bescarinska zona „Šumadija”, koja je otvorena upravo zbog kineske kompanije „Janfeng”, druga je zona slobodne trgovine u Kragujevcu, a prva, koja se prostire na čak 176 hektara, formirana je za potrebe „Fijata” i njegovih kooperanata.
    </div>
    <div id="vesti">
Odbrana u završnoj reči: Stanišić sarađivao sa CIA
HAG - Odbrana Jovice Stanišića, bivšeg šefa DB Srbije, danas je na poslednjem danu iznošenja završnih reči na ponovljenom haškom suđenju Stanišiću i Franku Simatoviću Frenkiju, bivšem komandantu JSO, ponovo apostrofirala saradnju Stanišića sa američkom obaveštajnom agencijom CIA.
Kako navodi Blic, Stanišićeva odbrana je navela da je on 1991. godine stupio u kontakt sa agencijom CIA i da je 1993. naveo CIA na lokacije masovnih grobnica u Bosni.
Ovo nije prvi put da se Stanišić dovodi u vezu sa CIA, podseća list i navodi da je advokat Vejn Džordaš, branilac Stanišića, danas je u finalu iznošenja završne reči opet potegao saradnju sa CIA kao adut svog klijenta.
„Stanišić je stupio u kontakt s CIA 1991. godine i bio je pouzdani sagovornik”, rekao je danas Džordaš.
Džordaš je sudijama rekao da Stanišić ne bi 1993. godine vodio CIA u BiH da nađe masovne grobnice da je bio učesnik u zločinačkom udruženju, za šta ga tereti optužnica.
Stanišića je pred haškim sudom 2019. godine kao agenta CIA označio i ser Ajvor Roberts, bivši britanski ambasador u Srbiji, koji je svedočio na poziv odbrane Stanišića.
Prvog dana iznošenja završnih reči, 12. aprila, Tužilaštvo je zatražilo kaznu doživotnog zatvora za Stanišića, šefa DB-a između 1991. i 1998. godine, i Simatovića, komandanta Jedinice za specijalne operacije DB, gde je na raznim poslovima radio između 1978. i 2001. godine.
Drugog dana je završnu reč dala odbrana Stanišića, a bilo je mnogo reči o tome kome su zapravo na ratištu odgovarali Željko Ražnatović Arkan i njegova „Srpska dobrovoljačka garda”.
Dok Tužilaštvo tvrdi da se Arkan i njegova jedinica mogu povezati sa Stanišićem i Simatovićem „na više načina”, odbrana tvrdi da je Arkana kontrolisao Radovan Stojičić Badža, funkcioner srpske policije.
Odbrana je na kraju izlaganja zatražila da Stanišić bude oslobođen.
Stanišić i Simatović terete se da su učestvovali u udruženom zločinačkom poduhvatu na čelu s tadašnjim predsednikom Srbije Slobodanom Miloševićem, čiji je cilj bio uklanjanje Bošnjaka i Hrvata s delova teritorija BiH i Hrvatske radi uspostavljanja etnički čiste srpske države.
Posle prvostepenog suđenja, Haški tribunal je 2013. Stanišića i Simatovića oslobodio krivice, ali je Apelaciono veće 2015. usvojilo žalbu Tužilaštva i zbog nepravilnosti u postupku naložilo da suđenje bude ponovljeno po istoj optužnici. Apelaciono veće odlučilo je da, po prvi put u istoriji tog suda, u potpunosti obnovi jedno suđenje.
Novo suđenje počelo je u leto 2017. godine, dok bi se presuda, prema ranijim najavama, mogla očekivati ovog maja.
Stanišića i Simatovića su vlasti Srbije uhapsile 2003. godine. Stanišić se zbog bolesti od jula 2017. nalazi na privremenoj slobodi u Beogradu. Ni jedan, ni drugi nisu prisustvovali iznošenju završnih reči, prenosi Tanjug.

Otkrivena laboratorija za uzgoj marihuane
Kruševac – Pripadnici Ministarstva unutrašnjih poslova otkrili su improvizovanu laboratoriju za veštački uzgoj marihuane u podrumu koji koristi dvadesetsedmogodišnjak iz Kruševca.
Policija je u laboratoriji pronašla nekoliko desetina biljaka kanabisa, kao i opremu za uzgoj, ventilatore, lampe i uređaje za merenje vlažnosti vazduha.
Zbog postojanja osnova sumnje da je izvršio krivično delo neovlašćena proizvodnja i stavljanje u promet opojnih droga, protiv osumnjičenog će biti podneta krivična prijava Osnovnom javnom tužilaštvu Kruševcu.

Vozili 176 i 179 kilometara na sat
NIŠ – Pripadnici niške Policijske uprave MUP Srbije u poslednja dva dana su tokom kontrole saobraćaja na putu Niš-Doljevca, „presretačem” zaustavili vozače putničkih vozila marke „pasat” i „be-em-ve” koji su prekoračili brzinu za čak 119, odnosno 116 kilometara na čas. Za upravljačem „pasata”, zvanično je saopšteno, bio je muškarac star 49 godina, koji je vozio 179 kilometara na čas, a „be-em-ve-om” je upravljao šezdesetšestogodišnji vozač, koji se kretao brzinom od od 176 kilometara na sat. Kontrola je bila na putu gde je maksimalno dozvoljena brzina 60 kilometara na čas.
Zbog prekršaja nasilnička vožnja, vozaču „pasata” policija je odredila zadržavanje do 24 časa nakon čega će biti priveden u Prekršajni sud u Nišu. A Prekršajni sud je, takođe zbog nasilničke vožnje vozaču „be-em-ve-a” izrekao kaznu zatvora u trajanju od 30 dana, novčanu kaznu u iznosu od 120.000 dinara i zaštitnu meru zabrane upravljanja vozilom „Be” kategorije u trajanju od devet meseci.

Državni sekretar u Ministarstvu pravde imao saobraćajku u Mađarskoj
Državni sekretar u Ministarstvu pravde Srbije Mihalj Njilaš doživeo je saobraćajnu nezgodu u Mađarskoj, potvrđeno je Tanjugu u Ministarstvu pravde.
Kako je rečeno, on je sada u stabilnom stanju, ali da zbog zaštite privatnosti njegove porodice ne mogu više da kažu o toj temi, preneo je Tanjug.
Mediji u Srbiji javili su, pozivajući se na mađarske medije, da je Njilaš automobilom sleteo u kanal dubok tri metra i da su on i supruga hospitalizovani, dok je ćerka nepovređena.
Prema navodima medija, Njilaša i suprugu su iz automobila oslobodili uz pomoć rezača metala, dok je devojčica, koja je sedela pozadi prošla nepovređena.

Saradniku Velje Nevolje pet i po godina zatvora
Milovan Tadić, blizak saradnik Veljka Belivuka poznatijeg kao Velja Nevolja, osuđen je  u Višem sudu u Beogradu na pet i po godina zatvora pošto je oglašen krivim što je u decembru 2015. godine, kao radnik obezbeđenja noćnog kluba „Tilt” naneo smrtonosne povrede gostu lokala Slobodanu Vukiću.
Vukić je preminuo u januaru 2016. godine od povreda zadobijenih u tuči sa članovima obezbeđenje kluba „Tilt”. Njega je obezbeđenje izbacilo iz kluba jer je navodno pravio probleme za šankom. On je, navodno, nasrtao na vrata kada ga je neko od radnika udario u glavu, a Tadić šutnuo nogom u stomak.
Tokom suđenja, Tadić se branio tvrdeći da ga je Vukić napao sa leđa, da se on okrenuo i odgurnuo ga nogom u predelu butine. Njegov iskaz, međutim, opovrgli su snimci sa sigurnosne kamere „Tilta” koji su izvedeni kao dokaz na suđenju, a na kojima se vidi kako je Tadić šutnuo u stomak Vukića. Tokom dokaznog postupka, svedočili su i brojni članovi obezbeđenja noćnog kluba koji su tvrdili da nisu videli udarac.
Možda „prelomni” trenutak na suđenju Tadiću bilo je svedočenje Radovana Karadžića iz Zavoda za sudsku medicinu iz Niša. On je posvedočio da je Tadić Vukiću naneo tešku telesnu povredu i da „postoji posredna uzročno-posledična veza između povrede i smrtnog ishoda”. Karadžić je rekao da je veštačenje bilo izuzetno složeno i da su u njemu učestvovali kardiolozi, anesteziolozi, hirurzi i patolozi i da su oni svoje mišljenje zasnovali na obdukcionom nalazu, medicinskoj dokumentaciji, iskazima svedoka, fotodokumentaciji i video snimcima iz sudskog predmeta.
Dok je trajao sudski postupak zbog događaja ispred kluba „Tilt”, Tadić je uhapšen zbog prodaje droge. Mladić koji je uhapšen s njim preuzeo je krivicu na sebe te je Tadić oslobođen. Kada je na suđenju trebalo da svedoči policajac koji ga je uhapsio, u publici se kao podrška pojavio Veljko Belivuk. 
Tadić je bio član ekipe ubijenog kriminalca i vođe navijača Partizana Aleksandra Stankovića zvanog Sale Mutavi, a posle njegovog ubistva grupu je preuzeo Veljko Belivuk. Članovi ove grupe bavili su se obezbeđenjem i prodajom droge, a učestvovali su u brojnim nasilnim incidentima.

Italijanska televizija o srpskom uspehu u vakcinaciji
Rim – U Srbiji kampanja masovne imunizacije protiv kovida 19 veoma dobro napreduje, život je gotovo normalan, rade barovi, zaštitne maske izgledaju samo kao sećanje, ovim rečima novinar popularne emisije „Hijene”, televizije „Medijaset”, počinje reportažu o fantastičnom uspehu Srbije u anti-kovid vakcinaciji.
Novinar Gaetano Pekoraro je i sam doputovao u Beograd, a pre toga se uverio da i stranci, ukoliko to žele, mogu da se prijave za vakcinaciju u Srbiji i to onlajn.
To je, tvrdi novinar, izazvalo veliko interesovanje Italijana i Austrijanaca.
Jedina zamerka je, primećuje novinar, što je formular koji se mora ispuniti samo na srpskom jeziku, prenosi Tanjug.
U emisiji italijanski gledaoci su obavešteni da su u Srbiji dostupne razne vakcine – „Fajzer”, „Moderna” i „Astra Zeneka”, ali i kineska „Sinofarm” i ruska „sputnjik V”.
„Naš prvi zadatak je bio vakcinacija stanovništva, dakle medicinski, a ne geostrateški. Na vreme smo napravili ugovore o kupovini sa svim proizvođačima i sa Istoka i sa Zapada. A zatim smo mnogo uložili u digitalizaciju procesa prijave za imunizaciju. Naši građani mogu za 30 sekundi da se prijave i dobiju potvrdu da su ušli u evidenciju onih koji žele da se vakcinišu”, rekla je novinaru premijerka Ana Brnabić.
Italijanske novinare je naročito zanimalo kako je Srbija uspela da dogovori isporuku ruske vakcine koja u Italiji još nije dostupna:
„Još u vreme istraživanja i proizvodnje vakcine dogovorili smo sa ruskim partnerima o svim detaljima, a nakon što je vakcina odobrena u Rusiji, tražili smo uzorke i nakon što je naša agencija za odobravanje upotrebe leka dala saglasnost, počeli smo uvoz. Sve je to obavljeno u roku od tri sedmice”, rekla je premijerka.
Ovo je posebno interesantno za italijanske gledaoce, jer u Italiji nema dovoljno vakcina, na raspolaganju su samo one koje su nabavljene putem evropskog sistema Kovaks, a i njih nema dovoljno, dok se već mesecima čeka da Evropska, a zatim i italijanska agencija za lekove eventualno odobre upotrebu ruske vakcine.
„I još Italijani ne mogu da biraju kojom vakcinom će biti imunizovani”, navodi novinar i objašnjava da ukoliko osoba koja je na redu za vakcinu odbije lek koji joj se nudi, mora da čeka novi termin često duže od meseca dana.
Na kraju emisije zaključuje da bi Italija, prema sadašnjem ritmu vakcinacije „imunitet krda” mogla postići u februaru naredne godine, a u Srbiji će već krajem juna 60 odsto građana biti vakcinisano, a imunitet krda mogao bi se postići u julu.
Ovo nije prvi medij koji u Italiji piše o velikom uspehu Srbije u anti-kovid vakcinaciji stanovništva.
Prošle sedmice dnevni list „Il Manifesto” pod naslovom „Fantastični uspeh Srbije” pisao je o odlično organizovanoj i uspešnoj kampanji masovne imunizacije stanovništva u Srbiji i činjenici da Srbija poklanja vakcine svojim susedima, ali i da svi stranci koji su došli mogli da se imuniziraju.

U Srbiji nije registrovan brazilski soj virusa korona
Brazilski soj virusa korona, koji se Evropom širi munjevitom brzinom, još zvanično nije stigao u Srbiju. To tvrdi virusolog profesor dr Tanja Jovanović, prodekan na Medicinskom fakultetu u Beogradu i članica Kriznog štaba za suzbijanje kovida 19. Ona naglašava za „Politiku” da u dve referentne laboratorije u kojima se „otkrivaju” novi sojevi još nije zabeležen ovaj mutirani soj korone, kao i da građani ne smeju da budu u panici zbog njegove moguće pojave.
– Ljudi su se uzmuvali zbog informacija da se pojavio u Srbiji ovaj soj, stalno nam zvone telefoni i građani postavljaju mnoga pitanja o tome. Vakcine su manje efikasne protiv brazilskog soja. One štite od težih formi bolesti, ali činjenica je da i vakcinisani mogu da se zaraze i obole – dodaje dr Jovanović.
Ovaj soj virusa, takozvani P.1, zarazniji je od ostalih i od njega mogu da obole i oni koji su već preležali kovid 19. Mutiranim sojem je više miliona ljudi zaraženo samo u Brazilu u periodu od januara do aprila, ali još nema definitivnih podataka da li je opasniji. Do sada je stvorio već 17 mutacija od kojih su tri na takozvanom šiljastom proteinu, što upućuje na zaključak da lakše prodire u ćelije. Problem predstavlja i mutacija E484K, za koju se pretpostavlja da može da dovede do oboljenja i onih osoba koji su posle preležane korone stvorili imunitet. Ova mutacija utiče upravo na tačku spajanja virusa i ćelija i povećava sposobnost virusa da se zakači za ćelije, čime smanjuje efikasnost antitela.
Docent dr Tatjana Adžić Vukičević, direktorka Kovid bolnice u Batajnici, izjavila je juče da ima naznaka da se ovaj soj pojavio u Srbiji, a profesor dr Zoran Radovanović, epidemiolog, kaže za naš list da je pitanje dana kada će se otkriti.
– Dobro je što kineska vakcina skoro podjednako dobro štiti i od brazilskog soja virusa. To se zna jer je tamo najviše dato kineskih cepiva. Tek će biti provere u Brazilu za dejstvo „Fajzerove” vakcine. Tačno je da je problem što su oni koji su preležali koronu bili osetljivi na brazilski soj virusa, zbog čega su u toj zemlji imali talase epidemije. Znamo da se lakše prenosi, ali da li je smrtonosniji virus – još se ne zna. Ono čega se već boje stručnjaci u nekim zemljama jeste činjenica da će se pojaviti neki soj koji nećemo moći da otkrijemo postojećim testovima. Ali, moguće je i da će potencijal mutacija biti iscrpljen – dodaje dr Radovanović.
Pojavile su se i informacije da se ova mutacija javljala više kod pacijenta sa oslabljenim imunitetom, koji se teško bore sa virusima.
Ima li razloga za paniku?
Profesor dr Milanko Šekler, virusolog i mikrobiolog, koordinator nacionalne referentne laboratorije za avijarnu influencu, groznicu zapadnog Nila i infektivni bronhitis Specijalističkog veterinarskog instituta u Kraljevu, kaže za „Politiku” da svaki put kada se pojavi neki novi soj virusa ljudi naprave dramu jer čitaju kako je neko izjavio da je od njega veća smrtnost. Tako je bilo i u slučaju britanskog soja kovida 19.
– Svake nedelje se nešto novo pojavi. Prošle sedmice ljudi su se plašili kada se pojavila vest da se u Indiji pojavio dupli mutant virusa. Ko danas to pominje? Niko. Tačno je da u Brazilu vlada novi soj, ali su se nadležni u toj zemlji „ogradili” i rekli da ne mogu da kažu da li je veća smrtnost od njega. Treba znati da je ćelijski imunitet mnogo manje osetljiv na nove mutacije, pa neutrališuća antitela pokazuju slabiju efikasnost. Ali ne mogu da shvatim one koji izjavljuju da vakcine ne deluju uopšte – smatra dr Šekler.
U Nacionalnoj medicinskoj biblioteci američke vlade, gde se slivaju medicinski radovi iz celog sveta, nalazi se i jedan rad sa severa Brazila koji pokazuje da se novi soj virusa ponaša netipično. Naučnici Kraljevskog koledža u Londonu saopštili su nedavno da se soj proširio u više od 20 zemalja.

Neistine o igumanu Janjiću lansira lažni svedok protiv Miloševića
Halit Berani iz Kosovske Mitrovice koji, preko organizacije „Savet za zaštitu ljudskih prava” iz Prištine, optužuje igumana Visokih Dečana arhimandrita Savu Janjića, bio je 2002. godine lažni svedok protiv bivšeg predsednika SRJ Slobodana Miloševića pred sudom u Hagu, a u novembru 1998. snimljen je kako prima zahvalnicu od komandanta OVK za pomoć ovoj terorističkoj organizaciji.
– Na suđenju u Hagu Berani je lagao da nikada nije video teroriste OVK, a sada laže o igumanu Janjiću. U prilog tome govori video-snimak na kome Berani prima zahvalnicu od komandanta ove terorističke organizacije. On je saradnik, podstrekač i pomagač UČK, a navodno šef nekog novinarskog udruženja na takozvanom Kosovu – kaže advokat Dušan Bratić.
Podseća da je Slobodan Milošević na suđenju u Hagu unakrsno ispitivao Halita Beranija. Kada mu je postavio pitanje da li je nekada primetio nekog pripadnika UČK, Berani mu je odgovorio da nikad nikoga nije ni video ni upoznao. Tvrdio je da UČK ne postoji.
– Takav iskaz opovrgnut je video-materijalom koji je Milošević priložio na video-kaseti. Ne znam gde se ta kaseta sada nalazi, ali ja sam napravio kopiju kada sam u Kosovskoj Mitrovici došao do tog snimka – kaže advokat Bratić.
Jedna od Beranijevih laži bila je optužba na račun inspektora policije iz Kosovske Mitrovice da je navodno iz kalašnjikova pucao po albanskim civilima na pijaci, a 2004. njegova je bila lažna vest da su „srpski banditi” naterali albanske dečake da se utope u reci, što je pokrenulo martovski pogrom nad Srbima.
U članku „Vol strit džornala” iz 1999. godine, američki novinari ga opisuju kao čoveka koji je proveo rat putujući od sela do sela sa mašinom za kucanje, šaljući dnevne izveštaje stranim radio-stanicama i diplomatama preko svog OVK satelitskog telefona. Tako je saopštio lažnu vest da su Srbi spaljivali Albance u Trepči, a kasnije je sam priznao da je to bila „samo pretpostavka”.
Sada predvodi kampanju Prištine u kojoj neosnovano optužuje za ratne zločine oca Savu Janjića, posle njegovih upozorenja da je manastir Visoki Dečani jedan od najugroženijih verskih i kulturnih mesta u Evropi i svetu. Čitava kampanja pokrenuta je nakon što je Organizacija za zaštitu baštine „Evropa nostra” uvrstila Visoke Dečane među sedam najugroženijih lokaliteta za 2021. godinu.
Prištinske institucije su ovu odluku dočekale tvrdnjom da je reč o „provokaciji iz Beograda”, dok je „Savet za zaštitu ljudskih prava i sloboda”, iza koga stoji Halit Berani, pozvao na istragu protiv igumana, tvrdeći da je manastir bio vojna baza u kom su Albanci držani kao taoci.
Kancelarija Vlade Srbije za Kosovo i Metohiju odbacila je optužbe iz Prištine, ocenjujući ih kao pokušaj Albanaca da se prikrije istina o ugroženosti manastira Visoki Dečani, koji se zbog učestalih napada ekstremista punih 20 godina nalazi pod oružanom zaštitom međunarodnih snaga.

Prva vakcina Sputnjik V napunjena na Torlaku,  proizvodnja kreće 20. maja
Na Institutu za virusologiju, vakcine i serume „Torlak” u Beogradu danas je izvršeno punjenje prve serije kontrolnih doza vakcine protiv korona virusa „Sputnjik Ve”, objavio je ministar bez portfelja zadužen za inovacije i tehnološki razvoj Nenad Popović na svom Tviter profilu.
„U prisustvu stručnjaka iz Ruskog fonda direktnih investicija, predstavnika Vlade Rusije i ruske farmaceutske kompanije Generijum u Institutu Torlaku izvršeno punjenje prve serije kontrolnih doza vakcine”, napisao je Popović i dodao da proizvodnja u Srbiji kreće od 20. maja.
Na Tviteru „Sputnjika Ve” objavljeno je da se „Torlak” pridružio snagama koje će svetu doneti više njihovih vakcina, prenosi Tanjug.

Predstavnica SZO: Situacija na Balkanu ozbiljna zbog preopterećenosti bolnica
Predstavnica Evropske kancelarije SZO (Svetske zdravstvene organizacije) Ketrin Smolvud ocenila je danas tri soja virusa – britanski, južnoafrički i brazilski kao zabrinjavajuće i upozorila da je situacija na zapadnom Balkanu veoma ozbiljna između ostalog i zbog velike preopterećenosti bolničkih kapaciteta.
„Na zapadnom Balkanu imamo situaciju gde bolnice moraju da izvrše prenamenu, a to znači da se remete i odlažu druge vrste medicinskih usluga, a to opet znači da će sistem biti opterećen i ubuduće. To znači da moramo da primenimo sve mere bez čekanja da bi se spustila stopa zaražavanja”, rekla je Smolvud za RTS.
Smolvud je naglasila da SZO pomno prati mutacije virusa i da ne postoje preporuke da se nešto izmeni u pravilniku vakcinacije.
Kako kaže, ključno je da ne treba da promenimo način reakcije, jer je to isti virus.
„Moguće je da je delotvornost nekih vakcina u slučajevima mutiranih virusa manja, ali to ne znači da ona ne deluje”, navela je Smolvud i dodala da je moguće i da će u nekom trenutku morati da se da i neka dodatna doza vakcine, prenosi Tanjug.
„To ćemo posmatrati i redovno se prilagođavati. Mi se pripremamo za to, ali kad je reč o prvom krugu vakcine preporučujemo da od dve doze koje primaju prime istu vakcinu istog proizvodaca”, poručila je ona.
Upozorila je da već skoro dva meseca broj slučajeva u svetu raste i da je situacija zabrinjavajuća u skoro svim regionima sveta.
„Tok evolucije pandemije u svetu, Evropi, Zapadnom Balkanu i Srbiji, i u najmanjim selima širom sveta, zavisi od tri stvari – akcija pojedinaca, zajednice, akcija vlada i načina na koji se virus razvija i mutira”, rekla je Smolvud za RTS i dodala da SZO ne može predvideti šta će se desiti.
Smolvud je podsetila da je u Južnoj Americi značajan rast broja prenosa virusa, u Brazilu, zatim u Južnoj Aziji, u Indiji.
Kazala je da je, od ukupno tri miliona umrlih u svetu, jedan u Evropi.
Ocenila je da Evropa nije vakcinisala ni blizu dovoljno ljudi da bi se ušlo u neku novu fazu pandemije i da bi bilo opasno ako bi se mislilo da to nije tako.
Prva faza bila je zasnovana na veoma ograničenom broju kovid vakcina i dobili su ih samo oni najugroženiji.
„Neke su zemlje došle do 10, 15 odsto vakcinisanih a neke i mnogo više. Tu razliku moramo da smanjimo tako što ćemo vakcinisati više ugroženih ljudi u svim zemljama Evrope”, rekla je Smolvud.
Navela je i da su zemlje zapadnog Balkana primile prvu isporuku vakcina iz Kovaks programa a da će novu količinu dobiti u drugom delu godine.

Za završetak hrama Svetog Save iz budžeta izdvojeno 1,7 milijardi dinara
Vlada Srbije odlučila je da sa 1,7 milijardi dinara podrži završetak radova na izgradnji i uređenju Spomen hrama Svetog Save u Beogradu, navodi se u odluci koja je danas objavljena u Službenom glasniku.
Novac za ovu dotaciju Srpskoj pravoslavnoj crkvi odobren je iz sredstava tekuće budžetske rezerve, a o realizaciji će se starati Ministarstvo finansija, preneo je Tanjug.

Preminulo 38 osoba, 3.154 nova slučaja koronavirusa
U Srbiji su u poslednja 24 sata potvrđena 3.154 nova slučaja koronavirusa, od 15.213 testiranih uzoraka, a preminulo je 38 osoba.
Na bolničkom lečenju nalazi se 7.511 pacijenata, a njih 247 je na respiratoru, saopštilo je Ministarstvo zdravlja.
U Srbiji je od početka pandemije potvrđeno ukupno 651.899 slučajeva koronavirusa, a preminulo je 5.846 ljudi, javlja Tanjug.
Procenat smrtnosti iznosi 0,90.
Do sada je ukupno testirano 3.632.392 ljudi.
Najviše novoobolelih opet u Beogradu, trocifreni i Novi Sad i Niš
Od ukupno 3.154 nova slučaja koronavirusa u Srbiji, najviše je registrovano u Beogradu – 707, a trocifren broj novoobolelih beleže i Novi Sad i Niš.
U Novom Sadu je u protekla 24 sata registrovan 171 novi slučaj koronavirusa, a u Nišu 128, javlja Tanjug.
Slede Kragujevac sa 83 nova slučaja, Kraljevo sa 71, Šabac sa 69, Smederevo sa 68, Subotica sa 63 i Pančevo sa 61.
U Čačku je zabeleženo 56 novoobolelih, Novom Pazaru 49, Valjevu 47, a u Leskovcu i Zrenjaninu po 43 nova slučaja koronavirusa.

Crkva pretvorena u smetlište - toliko o toleranciji
DEČANI – Iguman manastira Visoki Dečani Sava Janjić objavio je na svom Tviter nalogu slike crkve Svetog Jovana Preteče u Samodreži, koje svedoče da je ova svetinja pretvorena u smetlište i javni toalet za lokalnu albansku školu.
„Još jedna srpska pravoslavna crkva na Kosovu iz 1932. godine, sagrađena na istorijskoj lokaciji srpske srednjovekovne crkve, teško je oštećena od strane kosovsko-albanskih ekstremista tokom nereda 2004. godine”, napisao je iguman Sava Janjić.
„Od tada kosovske vlasti nikada nisu dozvolile njenu obnovu”, naveo je on i dodao da su lokalni kosovski Albanci crkvu u Samodrežu pretvorili u smetlište i javni toalet za lokalnu albansku školu.
„Toliko o verskoj i etničkoj toleranciji na Kosovu”, poručio je iguman Sava Janjić i istakao da međunarodno posredovanje u obnovi i zaštiti crkve do sada nije pomoglo, prenosi Tanjug.

Another #Serbian #Orthodox #church in #Kosovo from 1932 built on the historical location of a Serb medieval church was severely damaged by K/Albanian extremists in 2004 riots. Its reconstruction has never been allowed by #Kosovo authorities ever since. https://t.co/Zyqb9A7rEi pic.twitter.com/1i32RK4Bz7
— Serbian Orthodox Diocese - Kosovo i Metohija (@SavaJanjic) April 14, 2021

Sava Janjić je podsetio i na uništeni pravoslavni manastir Dolac iz 14. veka, koji je do danas devastiran, kao i desetine drugih svetinja SPC na Kosovu, dok lokalni političari tvrde da je Kosovo „raj verske tolerancije”.

Kako je kovač Miloje uništio nemački tenk
Užice – Navršava se sutra 80 godina od kada je na početku Drugog svetskog rata grupa rodoljuba – građana Užica, oficira i vojnika Vojske Kraljevine Jugoslavije – stala u odbranu ovog grada 15. aprila 1941. pred nadirućim nemačkim okupatorom. Tada je kod ulaza u Užice na Sarića Osoju, u neravnopravnoj borbi protiv nemačke osme tenkovske divizije koja je u naletu gazila pred sobom, poginulo 118 branilaca: 51 civil i 67 vojnika.
Jedan od njih Miloje Zečević, kovač iz Lipovca kod Topole, uspeo je da uništi nemački tenk, ali je smrtno stradao. Pisani izvori novijeg datuma navode da je Miloje, kao mobilisani podoficir jugoslovenske vojske, na Sarića Osoju u zasedi sa svojom jedinicom čekao okupatora. Kad je nemačka kolona naišla putem ka Užicu skočio je na prvi tenk i bombom uništio i oklopnjak i posadu. Odmah zatim Zečević je pokošen vatrom iz drugog tenka.
Otpor naoružanih građana i vojnika okupatoru bio je i u drugim delovima grada, pred moćnijom silom nisu istakli „belu zastavu”. Ali ubrzo su ućutkani topovi odbrane sa Dovarja i Zabučja. Ostalo je, ipak, upamćeno da se Užice tokom Aprilskog rata nije olako predalo fašistima.

(Foto S. Jovičić)

Tek tri decenije po završetku rata postavljen je na Sarića Osoju spomenik palim u toj prvoj odbrani Užica u Drugom svetskom ratu. Zvali su ga tada „spomenik neznanom junaku”, jer se nije znalo ko je uništio nemački tenk. Valjalo je potom da prođe još 37 godina da bi se utvrdilo da je taj neznani junak u stvari Miloje Zečević iz Lipovca. Njemu je 2015. ovde postavljena spomen-ploča, a pored nje 2016. još jedna veća sa imenima ostalih 117 rodoljuba stradalih na ovom mestu 15. aprila 1941.
Minulih proleća predstavnici grada Užica, Narodnog muzeja i boračkih udruženja kod ovog spomenika odavali su poštu poginulima. Najavljeno je da s će to uraditi i ovog 15. aprila, na 80. godišnjicu događaja.

Doktor Lazić dobio spomen ploču u Urgentnom centru u Nišu
NIŠ – U Urgentnom centru u Nišu danas je otkrivena spomen ploča u čast ratnog hirurga i dugogodišnjeg direktora te ustanove Miodraga Lazića.
Spomen ploča, sa Lazićevim likom i njegovim rečima iz oproštajne poruke „Otišao sam časno i pošteno. Stajao sam na prvoj liniji”, otkrivena je na dan kada je doktor Laza, kako su ga svi zvali, preminuo od posledica koronavirusa.
Otkrivajući obeležje, ministar zdravlja Zlatibor Lončar i direktor Univerzitetskog kliničkog centra u Nišu Zoran Perišić podsetili su na to koliko je doktor Lazić značio UKC-u i pacijentima, ne samo u Nišu već i u čitavom regionu.
Perišić je istakao da je primarijus doktor Miodrag Lazić bio veliko ime srpske medicine i možda najveće ime svetske ratne hirurgije.
„Spasio je na hiljade ljudi u onom nesrećnom ratu. Bio je čovek koji nije štedeo sebe i koji je na kraju umro zato što nije štedeo sebe. Bio je kako je napisao u oproštajnom pismu, 'uvek u prvim redovima'”, rekao je Perišić, prenosi Beta.
Minstar zdravlja Zlatibor Lončar izjavio je da ne postoje reči koje mogu da opišu kakav je čovek bio doktor Lazić i čime je sve zadužio ljude u zdravstvu.
„Mi smo danas tu da apelujemo na sve mlade generacije koje budu dolazile da rade u Urgentnom centru, da razmisle i raspitaju se šta bi doktor Laza uradio da je na njihovom mestu. Njegovo iskustvo i znanje su neprocenjivo bogatstvo”, kazao je Lončar.
Nina Vujošević, Lazićeva ćerka istakla je da Urgentni centar u Nišu sasvim opravdano nosi ime njenog oca.
„Uložio je sav svoj život i trud u osnivanje tog centra. Na ovaj način će zauvek da živi kroz ono što je stvorio”, rekla je Vujošević.
Ana Lazić, Lazićeva supruga zahvalila je danas Udruženju penzionisanih pripadnika Vojske i vojnih veterana Srbije i portparolu tog udruženja Zoranu Bajiću, na svemu što su uradili da bi njen suprug dobio spomen ploču u Urgentnom centru.
Otkrivanju spomen obeležja prisustvovali su pored poredice i prijatelja doktora Laze i ratni veterani, članovi organizacije „Ilidžanski borci” iz Ilidže.

Za Uskrs i Prvi maj pet neradnih dana
Pravoslavni vernici imaće pet neradnih dana za uskršnje i prvomajske praznike, a ukoliko su zaposleni na posao neće ići od petka 30. aprila do srede 4. maja, odlučilo je Ministarstvo za rad, zapošljavanje, boračka i socijalna pitanja. Pošto ove godine Praznik rada pada u subotu, a Vaskrs se proslavlja u nedelju 2. maja, to znači da će se građani Srbije koji slave Vaskrs po julijanskom kalendaru, pet dana odmarati.
Objašnjavajući zbog čega su doneli ovu odluku, koja će bez ikakve sumnje obradovati većinu zaposlenih u našoj zemlji, u resornom ministarstvu ističu da se po Zakonu o državnim i verskim praznicima u Srbiji, ako jedan od datuma kada se praznuju državni praznici „padne” u nedelju – ne radi se prvog narednog radnog dana. Međutim, s obzirom na to da će se ove godine praznovati drugi dan Vaskrsa u ponedeljak 3. maja, drugi dan Praznika rada (koji pada u nedelju 2. maja) prenosi se na prvi naredni radni dan – to znači na utorak 4. maj. Vaskršnji praznici se praznuju počev od Velikog petka 30. aprila, do drugog dana Vaskrsa, koji se proslavlja u ponedeljak 3. maja.
Iako praznični dan uvek asocira na nedolazak na posao uvid u kalendar radnih i neradnih praznika Ministarstva rada govori da se Dan pobede 9. maj uvek praznuje radno, baš kao i Vidovdan koji je 28. juna ili Dan sećanja na srpske žrtve u Drugom svetskom ratu, koji se obeležava 21. oktobra.
Verski praznici imaju svoj sled i pravila. Tako prvi dan Ramazanskog bajrama, koji je 13. maja, za pripadnici islamske zajednice praznuju neradno, baš kao i prvi dan Kurbanskog bajrama koji je 21. jula. Za pripadnike jevrejske zajednice prvi dan Jom Kipura, koji se slavi 16. septembra, neradni je dan, a pravo na neradni dan imaju i pripadnici katoličke veroispovesti prvog dana Božića, koji „pada” 25. decembra. Dan primirja u Prvom svetskom ratu, koji se obeležava 11. novembra, neradni je dan za sve građane Srbije.
Školarci vrlo revnosno gledaju u kalendar jer i njima praznici donose male raspuste. Prema kalendaru Ministarstva prosvete, prolećni odmor za đake počinje u petak 30. aprila i završava se 9. maja. Ako pandemija ne pokvari planove prosvetara, đaci bi trebalo da odu na letnji raspust 21. juna, a školsko zvono u novoj školskoj godini treba da zazvoni 1. septembra.
I tako iz meseca u meseca stiže se do poslednje strane u kalendaru ili rokovniku. Za ovu 2021. poslednji radni dan je u petak 31. decembra, što znači da se Nova godina slavi prvog januarskog vikenda. S obzirom na to da 2022. godina  stiže u subotu, u ponedeljak 3. januara 2022. godine svi zaposleni moraće da se vrate na posao. Prva prilika za spajanje neradnih dana i – odmor stiže u petak 7. januara, kada se proslavlja pravoslavni Božić.
Zahvaljujući izmenama Zakona o državnim praznicima, kojima su pre nekoliko godina uvedena dva nova praznika – Sretenje i Dan primirja u Prvom svetskom ratu, u Srbiji se praznuje deset dana godišnje. Po slovu istog zakona, u našoj zemlji se praznuju i radno obeležavaju Sveti Sava – 27. januara, Dan sećanja na žrtve holokausta, genocida i drugih žrtava fašizma u Drugom svetskom ratu – 22. aprila, Dan pobede – 9. maja, Vidovdan – 28. juna i Dan sećanja na srpske žrtve u Drugom svetskom ratu – 21. oktobra.

Srpska planina i hrvatske pećine u zajedničkom projektu
Planina Tara – Najšumovitija srpska planina i hrvatski pećinski park sa 24 speleološka objekta uspostavljaju mostove saradnje zajedničkim projektom MOST (monitoring‒održivost‒saradnja‒Tara). Čija je realizacija upravo počela, s ciljem da se sačuvaju ova zaštićena područja unapređenjem praćenja nelegalnih i neodrživih praksi u njima.
Nosilac ovog projekta (vrednog oko 10 miliona evra, s podrškom EU) je Nacionalni park „Tara” čije službe posvećeno čuvaju prirodne vrednosti istoimene planine. Park zahvata oko 25.000 hektara, od kojih je 80 odsto teritorije pod šumama (Taru zovu pluća Srbije). Ovde ima 1.156 biljnih vrsta, 140 vrsta ptica i 58 vrsta sisara (uz ostalo, i najbrojnija populacija medveda u Srbiji). Za šetnje Tarom uređeno je oko 290 kilometara planinarskih staza. Ovde je priroda zaštićena, s tim što na njenoj zaštiti uvek valja raditi.
Partner u projektu MOST (uz Planinarski klub „Tara) takođe je iz prirodno atraktivnog i zaštićenog područja, i to iz Like u Hrvatskoj. Reč je o Javnoj ustanovi „Pećinski park Grabovača”. Ovaj posećeni prostor, za koga predstavljaju da je jedini pećinski park u Evropi, nalazi se 2,5 kilometara od mesta Perušić. U parku su 24 speleološka objekta (pećine, špilje, jame), od kojih su pet pećina geomorfološki spomenici prirode. Ovde se stručna istraživanja obavljaju još od pre 180 godina. Obodom parka teče ponornica Lika, ovde su i vidikovci sa kojih se pogled širi na ovu reku, Ličko Polje i veći deo Velebita. Dve trećine parka su pod bukovom šumom, tu raste 118 vrsta biljaka, a ima i 19 vrsta pećinske faune.
Uz osnovni cilj projekta MOST, da se boljim praćenjem očuvaju dva zaštićena područja iz Srbije i Hrvatske, namera je da se uspostavi obrazac po kome će lokalne zajednice u svojim redovnim poslovima na tim područima ujedno obavljati, kako se ističe, monitoring nad nelegalnim i neodrživim praksama. Naime, u planu je saradnja sa Planinarskim klubom „Tara” iz Bajine Bašte i obuka aktivnih članova kluba da prepoznaju takve nelegalne aktivnosti te da odgovarajućim načinom reaguju na njih. Radiće se i na povećanju bezbednosti posetilaca zaštićenih područja stvaranjem uslova za uspostavljanje održivog sistema uređenja, održavanja i korišćenja planinarskih staza.
U Nacionalnom parku „Tara” dodaju da će se u saradnji sa „Pećinskim parkom Grabovača” raditi na popularizaciji i vrednovanju geonasleđa, kao i njegovoj zaštiti. Projekat MOST sprovodi se u okviru programa za zaštićena područja regiona Dinarida, koji finansira švedska agencija SIDA, a ostvarivaće se tokom ove godine.

Zabranjen rad kineske fabrike za reciklažu plastike u Perlezu
Zrenjanin – Inspekcija za zaštitu životne sredine grada Zrenjanina, u saradnji sa Pokrajinskim sekretarijatom za urbanizam i zaštitu životne sredine, naložila je juče obustavu rada kineskoj fabrici za reciklažu plastike „Feitijansuje” u pogonu u Perlezu.
Kako je tim povodom saopšteno u gradskoj upravi, u redovnoj godišnjoj kontroli, utvrđeno je da je proizvođač postupio suprotno ugovoru, i nije sproveo sve investicije iz oblasti smanjenja uticaja na životnu sredinu. To je izazvalo odstupanje pojedinih parametara emisije nedozvoljenih materija. Kineskom investitoru naložene su mere da proizvodnju uskladi sa lokalnim ekološkim propisima i ugovornim obavezama, a do otklanjanja nedostataka, naređena je obustava proizvodnje. Inspekcija je navela da se vlasniku privremeno zabranjuje obavljanje tehnološkog procesa ekstruzije i granulisanja mlevene plastike, kao i rad uređaja za prečišćavanje otpadnih gasova iz postrojenja za tretman otpadne plastike. Zabrana se primenjuje do dostavljanja rezultata ispitivanja koji dokazuju da nema štetnog uticaja na životnu sredinu, odnosno dok se ne ispita efikasnost postrojenja, uređaja za smanjenje emisije.
Već duže vreme na rad fabrike žalili su se meštani Perleza koji žive u njenoj blizini ukazujući na neprijatne mirise i nekontrolisan otpad koji se širi oko nje uz tvrdnje da im je ugroženo zdravlje.

Svakom vakcinisanom radniku Valjaonice bakra po 10.000 dinara
Užice. – Svaki vakcinisani radnik Valjaonice bakra iz Sevojna, po odluci poslovodstva ove fabrike (koja je vlasništvo „Ist point metals”), biće nagrađen sa 10.000 dinara. Prema rečima Nataše Pančić, direktorke ljudskih resursa i korporativnih poslova Valjaonice bakra, poslovodstvo smatra da je ova novčana stimulacija pravi put da se podigne svest svih zaposlenih o brizi o zdravlju i spreči širenje virusa kako u okruženju tako i u ovom kolektivu.
– Mi smo tokom prošlog meseca imali veliki broj zaposlenih koji su bili odsutni zbog bolesti i izolacije, što je delom ugrozilo naše poslovanje. Ali vakcina nije uslov za ostanak, niti uslov za rad. Ona je deo naše brige o zaposlenima, jer smo pored ove akcije imali i druge slične. Neke su prisutne godinama poput organizacije sistematskih pregleda za sve zaposlene, a tri godine traje i vakcinacija protiv gripa kada mi kupujemo vakcine za sve one koji se dobrovoljno prijave. Otvorili smo i ambulantu u krugu fabrike – izjavila je Nataša Pančić.
U Valjaonici bakra, koja ima oko 1.000 zaposlenih, dodaju da stimulaciju od 10.000 dinara dobijaju ne samo oni koji su vakcinu primili u fabričkoj ambulanti ili u drugim zdravstvenim ustanovama nego i oni što imaju neki zdravstveni problem koji ih onemogućava da se vakcinišu.
    </div>
    <div id="vreme">
Danas hladno sa kišom i snegom
U Srbiji će danas biti oblačno i hladno, mestimično sa kišom, u brdsko-planinskim predelima sa snegom.
Kratkotrajni sneg moguć je i u nižim predelima centralne Srbije, saopštio je RHMZ.
Posle podne postepeni prestanak padavina najpre na jugoistoku. Vetar umeren, povremeno jak, severozapadni, krajem dana u slabljenju.
Jutarnja temperatura od 2 do 6, najviša dnevna od 5 do 8 stepeni.
I u Beogradu će danas biti oblačno i hladno, povremeno sa kišom. Jutarnja temperatura oko 2, najviša dnevna oko 5 stepeni.
U četvrtak će biti oblačno i hladno, mestimično s kišom, u brdsko-planinskim predelima sa snegom. Kratkotrajni sneg ponegde je moguć i u nižim predelima.
U petak malo i umereno oblačno i suvo.
Od subote ponovo oblačno, mestimično sa kišom, na planinama sa snegom, dnevna temperatura u manjem porastu.
    </div>
    <div id="tehnologija">
Digitalizacija u Srbiji pametan potez
Svetski ekonomski forum (WEF) objavio je video prilog o Srbiji, odnosno o procesu digitalizacije u našoj zemlji, ističući da je taj pametan potez omogućio Srbiji da uštedi 180 miliona stranica papira.
U videu-klipu koji je objavljen na Tviter nalogu Svetskog ekonomskog foruma, navodi se da je Srbija prešla na e-upravu 2017. godine, od kada građani mogu da pristupe uslugama javnih institucija onlajn.
Ova promena, kako se navodi, dovela je do velikog pada upotrebe papira. Do danas, Vlada je uspela da sačuva 180 miliona stranica papira A4 formata, navodi Svetski ekonomski forum.
„Ako to prevedete na drveće, struju i vodu što je potrebno da se proizvode taj papir, to bi značilo da smo od juna 2017. godine do danas uspeli da sačuvamo 900 tona papira, što je 18.000 drveća, 76 miliona litara vode i više od 6.000 megavat sati električne energije”, rekla je premijerka Ana Brnabić u prilogu.
Kako je dodala, digitalizacijom uprave, vlada postaje efikasnija, transparentnija, a povećava se i poverenje građana, jer im je e-uprava dostupna 24 sata sedam dana u nedelji, 365 dana u godini.
Brnabić je istakla i da su javne institucije i tokom pandemije nastavile da pružaju usluge građanima neprekidno.
„Stvari za koje je pre godinu dana bilo potrebno fizičko prisustvo, kao što je upis dece u vrtiće, škole, tokom pandemije su uspele da se digitalizuju”, rekla je premijerka Srbije prenosi Tanjug.
    </div>
    <div id="politika">
Đurić: Pozicija Srbije je vidno osnažena u američkim očima
Vašington – Intenzivni radni kontakti sa zvaničnicima američke administracije o daljem unapređenju odnosa Srbije i SAD nastavljeni su i tokom ove sedmice u Vašingtonu, saopštila je Ambasada Srbije u Vašingtonu.
Razgovore sa visokim predstavnicima izvršne vlasti u američkoj administraciji, kao i drugim zvaničnicima zaduženim za našu zemlju i region ambasador Marko Đurić ocenjuje kao izuzetno korisne i sadržajne, navodi se u saopštenju Ambasade.
U okviru dijaloga sa Stejt dipartmentom, Đurić se do sada sastao sa pomoćnikom državnog sekretara Filipom Rikerom, specijalnim predstavnikom za Zapadni Balkan Metjuom Palmerom, kao i zamenicom pomoćnika državnog sekretara Moli Montgomeri.
„Zadovoljan sam što smo, za veoma kratko vreme od mog dolaska u Ambasadu u Vašingtonu, kolege i ja uspeli da ostvarimo učestale i intenzivne kontakte u Stejt dipartmentu kao ključnoj instituciji u kojoj se kroji celokupan spoljnopolitički nastup Amerike prema celom svetu”, ukazao je Đurić, prenosi Tanjug.
Pored visoke dinamike susreta u Stejt dipartmentu, Ministarstvu odbrane, Ministarstvu trgovine i drugim američkim institucijama, došlo je do značajnog proširenja Srpskog kokusa u Kongresu SAD, kojem je, za nešto manje od dva meseca, pristupilo čak sedam kongresmena.
„Posebno me raduje činjenica da se sve više kongresmena, kako iz Demokratske, tako i iz Republikanske stranke, pridružuje našem Kokusu u američkom Kongresu. Naši stavovi se i čuju i uvažavaju i u Predstavničkom domu i u Senatu zahvaljujući otvorenom i konstruktivnom pristupu i putu koje je utabalo naše državno rukovodstvo na čelu sa predsednikom Aleksandrom Vučićem. Pozicija Srbije je vidno osnažena u američkim očima, i nastaviće da jača i u periodu koji je pred nama”, dodao je Đurić.
Poručuje da će kolege u Ambasadi i on nastaviti da zajedničkim delovanjem i proaktivnim nastupom doprinose promociji Srbije u političkoj, ekonomskoj, kulturnoj i svim drugim sferama saradnje, kao i sveukupnom jačanju bilateralnih odnosa sa Sjedinjenim Američkim Državama.

Dačić: Za međustranački dijalog prijavilo se mnogo stranaka
Predsednik Skupštine Srbije Ivica Dačić ponovio je da će predstavnici Evropskog parlamenta od 19. do 22. aprila imati onlajn konsultacije sa svim poslaničkim grupama u parlamentu Srbije o drugoj fazi međupartijskog dijaloga, a potom i sa strankama koje su van parlamenta.
Dačić je u emisiji „Sučeljavanje” na RTV rekao da će pozvati i predsednika Srbije Aleksandra Vučića da se pridruži tom drugom procesu.
Prijavio se veliki broj stranaka za međustranački dijalog, dok jedan broj partija ne želi da se razgovara o izbornim uslovima u prisustvu stranaca, rekao je Dačić o svom pozivu strankama da predaju platforme, prenosi Tanjug.
Dačić je rekao da bi posrednici iz Evropskog parlamenta eventualno 7. maja došli u Beograd na razgovore sa njim, kako bi se dogovorio početak dijaloga u junu.
„U tom periodu, dok traju onlajn konsultacije, gledaćemo da zakažemo razgovore sa strankama koje ne žele posredovanje Evropskog parlamenta”, kazao je Dačić.

EU o Zapadnom Balkanu 10. maja
BRISEL – Planirana debata šefova diplomatija EU o Zapadnom Balkanu pomerena je sa aprilskog termina na sastanak Saveta EU koji će se održati 10. maja, potvrđeno je Tanjugu u Briselu.
U Savetu EU kažu da je do promene agende došlo zbog odluke da se sastanak Saveta ministara spoljnih poslova EU umesto fizički u Luksemburgu održi 19. aprila putem video konferencije.
„Smatrali smo da je potrebno da imamo više vremena na raspolaganju za ovako važnu debatu”, rečeno je Tanjugu u Savetu.
Izvori iz Saveta nisu mogli da odgovore na pitanje Tanjuga da li će na majski sastanak ministra spoljnih poslova EU biti pozvani i šefovi diplomatija zemalja Zapadnog Balkana, kako se ranije spekulisalo kad je planiran aprilski sastanak.
Debatu o Zapadnom Balkanu u Savetu EU najavio je šef diplomatije EU Žosep Borelj nakon martovskog sastanka Saveta ministra spoljnih poslova EU, a pošto su neke zemlje članice isistirale da se regionu posveti više pažnje.

Ljajić Janšin predlog ocenio kao poziv na nove sukobe i povratak u devedesete
Neformalni predlog slovenačkog premijera Janeza Janše da je za krizu na Zapadnom Balkanu najbolje rešenje da se završi proces disolucije Jugoslavije, nije ništa drugo nego poziv na nove sukobe i vraćanje u devedesete godine, iz kojih Janša, izgleda, nikada nije izašao, ocenio je danas predsednik SDPS Rasim Ljajić.
„Ovo je najbolji primer kako nacional - populisti olako potežu za rešenjima, koja na prvi pogled izgledaju jednostavno i logično, a u suštini, umesto jednog, otvaraju na desetine novih problema u regionu”, naveo je Ljajić u pisanoj izjavi za Tanjug.
Prema njegovim rečima, Janša smatra da se državne granice moraju poklapati sa etničkim, što znači da u jednoj državi mogu živeti isključivo pripadnici jedne homogene etničke grupe, a ta teorija iz 19. veka nas je, dodaje, i odvela u ratove devedesetih.
„Janša bi ponovo, sa pristojne udaljenosti, da posmatra nove etničke sukobe, ili eventualno 'humano preseljenje' stanovništva iz jedne u drugu državu”, dodao je Ljajić.
On smatra da slovenački premijer na ovaj način želi da sebe prikaže važnijim nego što jeste u okviru EU, ali da više od toga zabrinjava činjenica da je on predsednik vlade zemlje koja je danas članica EU.
„Ova izjava Janeza Janše mnogo više govori o stanju u EU, nego o samom Janši, koji je inače celu svoju političku karijeru obeležio skandalima i političkim egzibicionizmom”, zaključio je Ljajić.
Janšina ideja, prema pisanju medija u BiH, podrazumeva promenu granica na Zapadnom Balkanu, odnosno stvaranje „velike Srbije” i „velike Albanije” kao i „komadanje BiH”.

Želimo da verujemo da je ambasador govorio po dužnosti, ništa lično
Nije prvi put da se ambasador Tomas Šib u zemlji akreditacije svrstava među diplomate kakav je na primer bio Cobel, a ne među one zemljake diplomate kakav je bio Ajf ili Hartvig. Povodom njegove iritirajuće izjave o opravdanosti rata 1999, čitaoce „Politike” i njegovu ekselenciju želimo da podsetimo, u meri naknadnih saznanja i objavljenih izvora, šta je bio stvarni cilj rata.
Sam Vesli Klark, glavnokomandujući NATO general, u intervjuu Dejvidu Martinu za „Bi-Bi-Si njuz” 2000. izjavio je: „Milošević, govoreći otvoreno, nikad nije stvarno shvatio da ovaj rat nije striktno bio vezan za Kosovo. To, konačno, nije bio ni konflikt zbog etničkog čišćenja. To je bila bitka za budućnost NATO, bitka za kredibilitet Sjedinjenih Država kao sile u međunarodnim odnosima.” Tačno, UNHCR prve izbeglice beleži tek 28. marta.
O potrebi dokazivanja kredibiliteta SAD govorio je i ubeđivao delegaciju američkih Srba sam predsednik Klinton 4. aprila 1999. Albance je pomenuo samo u prvoj rečenici prilikom susreta.
U Rambujeu je letvica bila namerno podignuta previsoko, kako Srbi ne bi mogli da prihvate (zahteve). Njima treba malo bombardovanja, i to će i dobiti, piše Džejms Džatras o farsi u Rambujeu, gde je jednom broju novinara, samo za orijentaciju, baš tim rečima to saopšteno. I Henri Kisindžer će („Dejli telegraf”, 28. juna 1999) oceniti: „Tekst iz Rambujea (...) bila je provokacija, izgovor za početak bombardovanja.” Nemački „Zidojče cajtung”, 11. maja 2010. navodi da je konferencija u Rambujeu organizovana da bi NATO-u dala „legitimitet za dugo planirani vojni napad.”
Džon Noris, šef za veze pomoćnika državnog sekretara Talbota, otkriva onda prikrivane razloge: „To je bio otpor Jugoslavije širenju trendova političkih i ekonomskih reformi, a ne nevolje kosovskih Albanaca. To najbolje objašnjava rat NATO-a. Milošević je bio problem za transatlansku zajednicu predugo, tako da su Sjedinjene Države osećale da će on jedino reagovati na vojni pritisak (...) On je izazvao osnovne NATO vrednosti i njegovu samu egzistenciju”.
Koliko se rat želeo svedoči i šef posmatračke misije Evropske zajednice na Kosovu (ECMM), nemački ambasador Ditmar Hartvig. Misija jednako brojna kao i Vokerova (OSCE). Svedočili su da je OVK ta koja vrši teror i provocira, tera Srbe u izbeglištvo, a da se jugoslovenske snage drže krajnje suzdržano, želeći da se očuva sporazum Milošević-Holbruk iz oktobra 1998. Predstavnici ove misije bili su pre Vokera u Račku i glavni su svedoci kasnije Vokerove manipulacije. Kako god, zapadne vlade nisu koristile izveštaje Hartvigove misije i upravo su davale za javnost suprotne tvrdnje. Ambasadori i osoblje na terenu su jedino mogli da zaključe da se nije želeo mir već rat. Bili su dovoljno iskusni da to zaključe. U svom pismu kancelarki Angeli Merkel 26. oktobra 2007, navodi: „Ni u jednom izveštaju između kraja novembra 1998. i evakuacije (...) ne pominje se da su Srbi vršili veće ili sistematske zločine nad Albancima, niti se makar u jednom jedinom slučaju govori o genocidu, ili incidentima/zločinima koji su slični genocidu (...) Nasuprot tome, stalno se ponavljalo da, s obzirom na sve učestalije napade OVK na srpske izvršne vlasti, njihove bezbednosne snage pokazuju izvanrednu uzdržanost i disciplinu. Jasan i stalno postavljan cilj srpske administracije bio je – da se što preciznije pridržava odredaba sporazuma Milošević-Holbruk i tako međunarodnoj zajednici ne pruži razlog za intervenciju (...) Shodno tome, do 20. marta nije bilo povoda za vojnu intervenciju, te su tako sve mere međunarodne zajednice koje su tamo usledile bile nelegitimne.” Hartviga je naročito uzbuđivala činjenica da je njegova zemlja još u vreme rata u Bosni podržavala američku politiku nezavisnog Kosova.
Ambasador Keler, pomoćnih Vokera, žestoko je optužio svog šefa da je postupcima namerno pripremao i izazivao rat. Kao i Keler, mnogi članovi Vokerove misije su znali da je Voker bio deo američke politike da se demonizuju Srbi i podrži OVK. Svi oni pišu da je najveći uzročnik nasilja bila OVK.
*istoričar i univerzitetski profesor

Grčki ambasador: Stav o nepriznavanju Kosova ostaje nepromenjen
Stav Grčke da ne priznaje nezavisnost Kosova je dobro poznat i ostaje nepromenjen, izjavio je ambasador Grčke u Srbiji Jorgos Đakofotakis za Tanjug.
On je tako prokomentarisao očekivanja analitičara spoljne politike Dejvida Filipsa i Danijela Servera da će Grčka promeniti stav i verovatno priznati Kosovo.
„U principu ne komentarišemo mišljenja analitičara. Grčki stav o nepriznavanju Kosova je dobro poznat i ostaje nepromenjen”, navodi se u pisanom odgovoru Đakofotakis koji je Tanjugu prosledila njegova pres služba.
Filips i Server izjavili za su za RTV Dukađini da ne očekuju da će pet zemalja Evropske unije koje nisu priznale Kosovo promeniti svoje stavove, osim Grčke. „Grčka će vrlo verovatno priznati Kosovo. Zid koji je stvoren time što pet zemalja nije priznalo Kosovo uskoro će početi da se ruši, kada Grčka ili neka druga zemlja odluči da prizna Kosovo”, rekao je Filips.
Filips i Server takođe smatraju da bi stavove pet zemalja članica EU trebalo videti posle okončanja dijaloga Beograda i Prištine.
    </div>
    <div id="vesti">
Katedrala Notr Dam ponovo će biti otvorena 2024. godine
PARIZ - Katedrala Notr Dam u Parizu, teško oštećena u požaru pre dve godine će biti ponovo otvorena 2024, obećala je danas francuska ministarka kulturu Rozlin Bašlo, i objavila da prikupljeno dovoljno sredstava da se to sprovede.
Do sada je u vidu poklona i obećanih sredstava prikupljeno 833 miliona evra, što dozvoljava da se obnovi katedrala, rekla je ministarka u obraćanju Senatu, gornjem domu parlamenta.
„Mogu vam reći da će 2024. katedrala Notr Dam u Parizu biti ponovo otvorena”, rekla je ona.
Ministarka će sutra obići katedralu sa predsednikom Emanuelom Makronom, na drugu godišnjicu požara koji je delimično oštetio to srednjevekovno remek delo gotske arhitekture u srcu Pariza 15. aprila 2019. godine.
Francuski predsednik je tada zatražio da se katedrala, čiji krov i vrh su uništeni u plamenu, obnovi za pet godina, javlja AFP a prenosi Beta.
Makronov predstavnik za tu obnovu general Žan Lui Gergelen je takođe rekao da će katedrala biti ponovo otvorena 2024. godine. Međutim svi radovi neće biti završeni tog datuma.

Bajden: Povlačenje iz Avganistana počinje 1. maja
VAŠINGTON - Američki predsednik Džo Bajden izjavio je danas da će Sjedinjene Države započeti konačno povlačenje vojske iz Avganistana 1. maja, a koje će biće završeno pre 11. septembra.
„Sjedinjene Države započinju svoje konačno povlačenje 1. maja ove godine. Nećemo žuriti. Učinićemo to odgovorno, s namerom i bezbedno i u punoj koordinaciji sa našim saveznicima i partnerima, koji sada imaju više snaga u Avganistanu od nas”, rekao je Bajden, prenosi Rojters.
Bajden je dodao da je o svojoj odluci razgovarao sa bivšim predsednikom Džordžom Bušom.

Korona-profiteri zgrnuli pet biliona dolara
Globalna plutokratija zgrnula je basnoslovni novac u jeku najteže zdravstvene i privredne krize, izazvane pandemijom virusa korona. Brzinski lov u finansijski mutnom izgleda počinje da se vraća kao opasan bumerang.
Nakon Dženet Jelen, američkog ministra finansija, MMF-a i Antonio Guteres, generalni sekretar UN, pridružio se viđenju da je najimućnijima vreme za finansijsku solidarnost, kako s rajom, tako i s domicilnim državama.
„Bogatstvo najbogatijih u godini pandemije poraslo je za pet biliona dolara”, ukazao je Guteres u ponedeljak, otvarajući Ekonomski i socijalni forum 46 najmanje razvijenih država sveta. „Da umanje zjapeće nejednakosti, vlade država trebalo bi da uvedu porez solidarnosti onima koji su profitirali tokom pandemije. Istovremeno, neophodna je nova globalna arhitektura dugova kako bi se izbegle lančane dužničke krize, i ’izgubljene decenije’ za neke. G20 treba da odloži namirivanje dužničkih obaveza do kraja 2022. Vreme je za novu diskusiju o otpisivanju dugova, ne samo najsiromašnijih, već i srednje razvijenih država. Privatne kreditore treba uključiti u ovaj novi globalni proces”, procenio je Guteres.
Ovom inicijativom on se pridružio lanjskom apelu Dejvida Bizlija, izvršnog direktora FAO. Bizli je naime, prošlog oktobra poručio sekciji 2.000 globalnih milijardera da je vreme „da se otvore”. Posle 2020. iduća godina biće zbog korone još gora. Masovna glad biblijskih razmera snaći će svet u novembru 2021. ukoliko se odnekud ne pojave milijarde dolara za siromašniji svet”, predskazao je Bizli.
Guteres s početka ovog proleća zvuči neveselo.
„U slučaju pandemije virusa korona globalni multilateralizam omanuo je do sada gde god je mogao. Recimo, 10 država obavilo je 75 odsto ukupne globalne vakcinacije protiv korone”, nabrojao je Guteres.
Porast globalne bede i gladi na drugoj strani prati bujanje dolarskih milijardera. Najjača ekonomska sila sveta, Amerika sada broji 2.755 milijardera (njih sedam od osam sa te liste bogatije je danas nego pre virusa), barem prema magazinu „Forbs”. SAD istovremeno beleže dramatičan rast broja građana koji se prvi put prijavljuju na biro rada (prethodne sedmice 744.000 ljudi, dok je „rekord” pre korone iznosio 695.000). U tom rasponu, zvanični Vašington je odlučan da sprovede infrastrukturni program za oporavak privrede SAD vredan više od dva biliona dolara.
Odakle namaći toliki novac?
Dženet Jelen je početkom meseca procenila da je vreme za globalno uvođenje minimalne stope korporativnih poreza. Ajkule sa Volstrita primile su s nevericom vest iz Vašingtona da je izgleda vreme da stotinak najjačih globalnih firmi (dobrim delom iz SAD) prestanu s praksom „loptanja” profitima od zemlje do zemlje i skrivanja po egzotičnim poreskim rajevima. Odnosno da porez treba da se plaća tamo gde se pravi zarada. OECD, a zatim i MMF, pozdravili su inicijativu Dženet Jelen, a zatim se javnosti obratio i najbogatiji čovek sveta Džef Bezos.
„Podržavamo fokus Bajdenove administracije na smele investicije u američku infrastrukturu. Prepoznajemo da će te investicije iziskivati ustupke sa svih strana”, napisao je Bezos na svom blogu, nakon što je novi predsednik SAD javno prozvao „Amazon” zbog vrdanja s namirivanjem federalnih poreza.
„Amazon” ne treba da plaća poreze kao vatrogasci i učitelji, uporedio je Džozef Bajden.
UN, MMF, Vašington... korona-profiteri i ostala plutokratija dobili su proletos poreske sparing-partnere koje su najmanje očekivali.

Umesto smanjenja, SAD šalju nove trupe u Nemačku
Suočeni s „pretnjom” sa Istoka, Amerikanci i Evropljani zbijaju redove i pokušavaju da što pre „zakrpe rupe” u transatlantskom savezu koje je napravio Bajdenov prethodnik. Osim ulaska dva broda američke mornarice u Crno more, novi signal Rusiji stigao je juče iz Berlina, najavom da će SAD povećati broj vojnika u Nemačkoj za 500, umesto da ga smanji.
Kao što je Džozef Bajden najavio u februaru, od Trampovog plana za povlačenje trećine stacioniranih američkih vojnika, odnosno 12.000, u ovoj članici NATO-a, u cilju „kažnjavanja” Merkelove zato što ne izdvaja dovoljno za odbranu, neće ostati ništa.
„Ovo planirano povećanje broja američkog osoblja ističe našu posvećenost Nemačkoj i celokupnom NATO-u”, rekao je juče američki ministar odbrane Lojd Ostin posle razgovora s koleginicom Anegret Kramp-Karenbauer, na početku svoje prve evropske turneje, prenosi AP.
Nemačka ministarka odbrane zahvalila je Ostinu, rekavši da je ovo znak vrlo jake saradnje dve zemlje.
„Naravno, sjajna je vest da su Sjedinjene Američke Države odustale od planova za povlačenje svojih trupa iz Nemačke, kao što je najavio predsednik Bajden u svom govoru na Minhenskoj konferenciji o bezbednosti, već suprotno – ove snage će se dodatno povećati za 500 ljudi”, rekla je Anegret Kramp-Karenbauer.
Ovo predstavlja znatan preokret u odnosu na odluku bivšeg američkog predsednika Donalda Trampa da prebaci trupe iz Nemačke u Poljsku kako bi se njihov broj smanjio na 24.000. Kramp-Karenbauerova je juče istakla da „nemački i američki vojnici stoje rame uz rame u brojnim operacijama”, što je dokaz rastućeg američko-nemačkog partnerstva.
Novi šef Pentagona, koji je pravo iz Izraela stigao u Berlin, naglasio je da je povećanje broja trupa SAD u Nemačkoj, koje će početkom jeseni biti razmeštene u blizini Vizbadena, znak podrške Severnoatlantskoj alijansi.
„Prvo pitanje odnosi se na trupe stacionirane u Nemačkoj, o čemu sam ranije govorio, i da li je ovo signal Rusiji. Dozvolite mi da vas uverim da je ovo signal NATO-u da podržavamo NATO u potpunosti i, što je najvažnije, da cenimo odnos s našim partnerom ovde u Nemačkoj. Nastavićemo da jačamo naše partnerstvo i savezništvo. Ovo povećanje vojnog prisustva pruža nam dodatne mogućnosti u svemiru, sajber prostoru i u vezi s drugim pitanjima”, istakao je Ostin, koji će pre odlaska za Brisel, a potom London, posetiti Američku vojnu komandu za Evropu i Afriku na jugu Nemačke, u Ramštajnu.
Osim šefa Pentagona, u Evropu je juče je stigao i drugi ključni čovek Bajdenove administracije Entoni Blinken, i to samo tri nedelje pošto je učestvovao na ministarskom sastanku NATO-a. Šefu Stejt departmenta danas će se u Briselu pridružiti i Lojd Ostin. Na dnevnom redu sastanka s generalnim sekretarom NATO-a Jensom Stoltenbergom su gomilanje ruskih trupa na granici s Ukrajinom i situacija u Avganistanu, uoči roka za povlačenje američkih trupa, koji ističe 1. maja i za koji je sasvim izvesno da neće biti ispoštovan.
„Drago mi je što se vraćam u Brisel. SAD su posvećene obnovi američkih saveza, posebno sa našim saveznicima u NATO-u”, poručio je Blinken uoči dolaska u Brisel, gde će, osim s evropskim zvaničnicima. razgovarati i sa ukrajinskim ministrom spoljnih poslova Dmitrijem Kulebom.
Ovakva američka diplomatska ofanziva u Evropi, a pogotovo najava uplovljavanja dva američka ratna broda u Crno more, podigla je temperaturu u Kremlju. Moskva je upozorila Vašington da je bolje da se drži podalje od Rusije i Krima, rekao je juče zamenik ruskog ministra spoljnih poslova Sergej Rjabkov, dodajući da je rizik od izbijanja incidenata visok.
„Sjedinjene Države treba da shvate da su rizici od izbijanja incidenata veliki. Već tokom ove godine uočili smo nešto slično, samo u drugom akvatorijumu. Upozoravamo SAD da im je bolje da se drže podalje od Krima i naše crnomorske obale. To je za njihovo dobro”, rekao je juče Rjabkov novinarima, uz napomenu da američki ratni brodovi nemaju šta da rade kod obala Rusije.

Umro Berni Medof, mozak jedne od najvećih finansijskih prevara u istoriji
Bernard Medof, čije je ime postalo sinonim za jednu od najvećih finansijskih prevara u istoriji SAD preminuo je u 82. godini u federalnom zatvoru, javljaju američki mediji.
Medof je služio 150-godišnju kaznu zbog finansijskih prevara koje je počinio koristeći takozvanu Poncijevu šemu.
Prošle godine Medof je zatražio od suda da ga pusti prevremeno iz zatvora jer je, kako je tvrdio, bolovao od raka bubrega. 
Međutim, američko tužilaštvo je saopštilo da je Medofov zločin „bez presedana po obimu i veličini” u istoriji SAD i da je to „dovoljan razlog” da se njegov zahtev odbije. 
Veruje se da je Medof prevario preko 30.000 ljudi u više desetina zemalja. Optužen je da je svoje žrtve oštetio za neverovatnih dvadeset milijardi dolara tako što je primenio piramidalnu Poncijevu šemu, javlja RTS.
Navodno je imao pod upravom ukupno 65 milijardi dolara, ali dve trećine tog novca bile su plod njegove mašte. 
Godinama pre nego što je konačno uhapšen 2008, uzimao je novac da otplati druge i lažne investicije. Neke od njegovih žrtava izgubile su sve, a bar jedna se ubila zbog prevare.
Sudija je u njegovom slučaju to nazvao jednim od najgrubljih finansijskih zločina u istoriji.
Medof je prevario ne samo finansijere već i bogate i slavne kojima je obećavao da će zaraditi milione.
Među njegovim klijentima, između ostalih, bili su čuveni producent i režiser Stiven Spilberg, glumac Kevin Bejkon i dobitnik Nobelove nagrade za mir Eli Vizel.

Egipat traži 916 miliona dolara zbog blokade Sueckog kanala
KAIRO – Egipatske vlasti su zbog finansijskog spora sa vlasnikom privremeno zaplenile teretni brod „Ever Given” koji je prošlog meseca blokirao Suecki kanal.
Rojters prenosi da je Uprava Sueckog kanala (SCA) saopštila danas da pregovori s ciljem postizanja sporazuma „mogu potrajati” i da je podnela zahtev za odštetu u iznosu od 916 miliona dolara protiv vlasnika broda japanske firme „Šoej Kisen” i njenog osiguaravača „UK PI Klub”, a da će na osnovu sudskog naloga zadržati brod dok se rasprava o naknadi ne završi.
Agencija navodi da se kontejner brod „Ever Given” nalazi u jezeru koje razdvaja dve sekcije kanala otkako je oslobođen 29. marta, kada je SCA počela istragu, javlja Tanjug.
Dva izvora iz SCA rekla su Rojtersu da je vlasnik broda ponudio 100 miliona dolara kao odgovor na tužbu egipatskih vlasti, a iz japanske kompanije odbili su da komentarišu ove navode.

Putovanje u EU sa digitalnim zelenim sertifikatom moguće od kraja juna
BRISEL – Digitalni zeleni sertifikat, koji će građanima EU omogućiti da slobodno putuju tokom pandemije kovida-19, trebalo bi da bude spreman za upotrebu pre leta.
Evropski komesar za pravosuđe i zaštitu potrošača Didije Rejnders rekao je evropskim poslanicima da će početkom juna početi pilot projekat za testiranje sertifikata, sa ciljem da ceo sistem počne da funkcioniše do kraja juna.
Predstavljajući predlog Evropske komisije o sertifikatima Odboru Evropskog parlamenta za građanske slobode, pravosuđe i unutrašnje poslove (LIBE) 13. aprila, Rejnders je rekao da je Komisija spremna da do kraja juna završi neophodne tehničke infrastrukturne radove, objavljeno je na sajtu EP.
Rejnders je kazao da će biti poštovana pravila privatnosti i da će dokument sadržati minimum potrebnih ličnih podataka, kao i da neće biti pravljena centralizovana baza podataka na nivou EU.
Predlog Evropske komisije treba da odobre poslanici Evropskog parlamenta i države članice.
Do sada se samo 13 zemalja saglasilo o specifičnim kriterijumima za izdavanje takvog zelenog turističkog pasoša najkasnije do juna, prema saoštenju austrijskog ministarstva turizma, prenosi briselski portal EU Obzerver.
To su Austrija, Bugarska, Hrvatska, Kipar, Danska, Francuska, Nemačka, Grčka, Italija, Malta, Portugalija, Slovenija i Španija, prenosi Beta.
Članice će moći da sertifikate koriste i za druge potrebe pored turizma.
Što se tiče evroposlanika, većina njih podržava predlog Komisije, ali i dalje traže odgovore na neka ključna pitanja, od osnovnih prava do naučne validnosti sertifikata.
Evropski parlament će na sledećoj plenarnoj sednici, od 26. do 29. aprila, usvojiti poziciju za pregovore sa Savetom EU.
Digitalni zeleni sertifikat će, kako se navodi u predlogu EK, sadržati dokaz o vakcinaciji protiv kovida-19, negativnom testu ili stečenom imunitetu nakon preležane bolesti, biće besplatan i dostupan u digitalnoj formi ili na papiru.
Prema predlogu EK, članice moraju da izdaju sertifikat za sve vakcine koju je odobrila Evropska agencija za lekove (Fajzer/Biontek, Moderna, AstraZeneka, Džonson i Džonson), a mogu da odluče da prihvate i druge vakcine koje su odobrene samo u određenoj zemlji članici.
Komisija naglašava da će ti sertifikati sprečiti diskriminaciju pojedinaca koji nisu vakcinisani, ali neki evroposlanici su i dalje skeptični kako će to funkcionisati u praksi.
Pojedini evroposlanici su na sednici Odbora istakli da testovi na koronavirus moraju da budu pristupačni svim članicama kako bi bili istinska alternativa vakcinaciji.
Poslanici iz redova Zelenih su najavili amandman na predlog Komisije, naglašavajući da testiranje treba da bude besplatno za sve.
Prosečna cena testa se značajno razlikuje među zemljama članicama.
U Holandiji ili Irskoj, cena PCR testa je između 100 i 160 evra, a u Belgiji oko 50 evra.
Rejnders je međutim rekao da bi ograničavanje cene testova, ili odluka da oni moraju biti besplatni, predstavljalo ozbiljno mešanje u nadležnost država članica u oblasti javnog zdravlja.
Predlog da će sertifikati važiti dok Svetska zdravstvena organizacija ne proglasi kraj pandemije takođe je naišlo na kritike nekih poslanika. Nikola Prokačini iz grupe Evropski kozervativci i reformisti rekao je da „evropski instrument ne bi trebalo da bude u rukama organizacije izvan EU”.
Još jedno pitanje koje izaziva zabrinutost je da li oporavak od kovida garantuje bilo kakav imunitet.
Evropski nadzornik za zaštitu podataka Vojćeh Vjevjorovski rekao je na sednici Odbora da za to nema mnogo naučnih dokaza.
„Čak i ako je sistem bezbedan po pitanju zaštite podataka, njegovo funkcionisanje ne treba da vodi stvaranju lažnih očekivanja. Ne možemo da širimo lažne bezbednosne garancije koje nisu zasnovane na čvrstom naučno dokazanom znanju”, rekao je Vjevjorovski.

Uhapšeno pet kandidata za bugarski parlament, kupovali glasove
SOFIJA –  Pet kandidata za poslanike u bugarskom parlamentu uhapšeno je zbog kupovine glasova, saopštilo je danas bugarsko tužilaštvo. Dvoje od njih je zadržano u pritvoru, druga dvojica su zadržana na neodređeno vreme, a jedan je pušten uslovno na slobodu, prenosi bugarska agencija BTA.
Portparolka generalnog tužioca Sijka Mileva ocenila je da je prvi put u skladu sa Zakonom o pranju novca, zaplenjeno više od 383.000 leva na zahtev tužilaštva kako bi se sprečila njihova upotreba za kupovinu glasova, prenosi Tanjug.

Putin primio drugu dozu vakcine
MOSKVA – Predsednik Rusije Vladimir Putin objavio je danas da je primio drugu dozu vakcine protiv korona virusa.
„Upravo sam primio drugu dozu”, rekao je Putin na sastanku odbora Ruskog geografskog društva, prenosi TASS.
Kremlj je prošlog meseca saopštio da je Putin primio prvu dozu vakcine, ali nije precizirao o kojoj vakcini je reč, prenosi Tanjug.
U Rusiji su registrovane tri vakcine protiv korona virusa - Sputnjik V, EpiVakKorona i KoviVak.

Meksiko razvija svoju vakcinu
MEKSIKO SITI – Meksička vlada najavila je danas razvoj domaće vakcine protiv kovida-19 pod nazivom „Patrija”.
Proces razvoja vakcine već je uspešno prošao pretkliničke studije na životinjama, a klinička ispitivanja na ljudima počeće u aprilu, izjavila je direktorka meksičkog Nacionalnog saveta za nauku i tehnologiju (Conacyt) Marija Elena Alvarez-Builja, a prenosi britanski list „Gardijan”.
Dodala je da se vakcina zasniva na rekombinantnom virusu njukasl (Newcastle), i da se razvija u okviru „mešovite investicione strategije i saradnje između vlade Meksika i meksičke laboratorije Avimeks”.
„Prva faza testiranja vakcine „Patrija” započinje u aprilu sa oko 90 do 100 dobrovoljaca”, rekla je Alvarez-Builja, dodajući da će rezultati tog testiranja biti gotovi do maja.
Ako ispitivanja na ljudima budu uspešna, vakcina „Patrija” bi mogla biti odobrena do kraja 2021. godine.
Nacionalni savet Conacyt je podržao razvoj meksičke vakcine sa 135 miliona pezosa (skoro sedam miliona američkih dolara), pored 15 miliona pezosa (700.000 američkih dolara) koliko je doprinela Meksička agencija za međunarodnu razvojnu saradnju, prenosi Tanjug.
Meksiko trenutno ima šest odobrenih vakcina protiv kovida-19: AstraZeneka, KanSino, Kovaksin, Fajzer, Sinovak i Sputnjik V.
Meksiko je primio 16,9 miliona doza vakcina protiv korona virusa, a raspodeljeno je 12,2 miliona doza.

Moguće smanjenje broja turista u Turskoj za pola miliona zbog ograničenja letova iz Rusije
Broj turista koji dolaze u Tursku mogao bi biti umanjen za 500.000 usled ograničenja letova koje je uvela Rusija, izjavio je turski ministar turizma Mehmet Nuri Ersoj.
Rusija je ranije ove nedelje saopštila da će ograničiti letove na relaciji s Turskom od 15. aprila do 1. juna zbog rekordnog porasta broja zaraženih korona virusom u Turskoj, što je dovelo do uvođenja novih mera zatvaranja, javlja Radio Slobodna Evropa.
„Datum prestanka važenja zabrane mogao bi biti pomeren u zavisnosti od pada broja slučajeva zaraženih. Moglo bi doći do smanjenja broja turista od oko 500.000”, rekao je Ersoj.
Televizija NTV prenela je da je Ersoj istakao da nema problema kada je reč o rezervacijama za letovanje u Turskoj.
Ministar zdravlja Fahretin Koča je izjavio da će ruska delegacija uskoro posetiti turističke destinacije u Turskoj kako bi stekla uvid u mere kontrole širenja zaraze korona virusom.
Epidemija je prošle godine smanjila prihode Turske od turizma za dve trećine prenosi Beta.

Danska uskratila boravišne dozvole sirijskim izbeglicama
Danska je postala prva evropska zemlja koja je uskratila boravišne dozvole sirijskim izbeglicama, prenosi Sputnjik. Sa odlukom danskih vlasti ne slažu se UN i Amnesti internešenal.
Poslednjih nedelja 94. Sirijca je obavešteno da će im u Danskoj biti oduzeta boravišna dozvola. Očekuje se da će mnogi drugi dobiti istu poruku u budućnosti.
„U mnogim mestima u Siriji još uvek postoji građanski rat, ali postoje delovi zemlje u kojima je situacija drugačija“, rekao je danski ministar spoljnih poslova za list „Politiken”.
Danske vlasti smatraju da su ta područja, uključujući i gradsko područje oko Damaska, bezbedna.
Kofod je objasnio da će izbeglice koje se dobrovoljno vrate dobiti novčanu podršku i na taj način izbeći prisilnu deportaciju. Iznos koji su izbeglice do sada primile dobrovoljnim odlaskom kretao se između 16.000 i 32.000 dolara.
Prema rečima Kofoda, ideja je da će Sirijci koji se vrate u svoju domovinu pomoći u obnovi zemlje. Njegovo lično uverenje je da bi to na kraju moglo da rezultira „odustajanjem“ predsednika Sirije Bašara al Asada.
Međutim, planovi za oduzimanje dozvola za privremeni boravak sirijskim izbeglicama naišli su na protivljenje i kritike Visokog komesarijata UN-a za izbeglice (UNHCR), koji insistira na tome da područja povratka nisu dovoljno bezbedna:
„Povratak pretpostavlja da su uslovi stalno stabilni. To ne možemo videti nigde u Siriji”, rekla je portparolka UNHCR-a u Danskoj Elizabet Haslund za list „Information” navodi Sputnjik.
Haslund je izrazila zabrinutost zbog, kako je kazala, jasne promene u danskoj migrantskoj politici kada vlasti teže da preispituju osnovu za dozvolu privremenog boravka češće nego ranije.
Potez Danske izazvao je slične primedbe Amnesti internešenala, koji je naglasio da Sirijci koji se vraćaju mogu biti u opasnosti od ozbiljnih kršenja ljudskih prava.
Međutim, pretnja prisilnom deportacijom još nije sprovedena u delo, jer Danska trenutno nema nikakav sporazum sa sirijskim vlastima.
Danska je trenutno, kako navodi Sputnjik, dom za 35.000 Sirijaca, od kojih je većina stigla u protekloj deceniji tokom sukoba u Siriji, koji je prema podacima UN-a doveo do 6,6 miliona raseljenih.

Francuska obustavila letove sa Brazilom
PARIZ – Obustava letova između Brazila i Francuske zbog brazilske varijante koronavirusa planirana je do 19. aprila, piše u danas objavljenoj odluci.
„S obzirom na zdravstvenu situaciju u Brazilu..., dolazak putnika iz ove zemlje na teritoriju Republike zabranjeno je do 19. aprila 2021, osim prevoza robe”, dodaje se u odluci.
Francuski premijer Žan Kasteks rekao je juče u skupštini da je vlada „odlučila da do daljnjeg obustavi sve letove između Brazila i Francuske”.
Državni sekretar Kleman Bon izjavio je danas za Frans 2 da je Francuska razmatrala rešenja za vraćanje državljana iz Brazila „posebnim ili indirektnim letovima”, kao i mogućnost karantina po dolasku u zemlju.
Zdravstvena situacija od februara ne prestaje da se pogoršava u Brazilu zbog pojave lokalnog soja korona virusa koji je zarazniji.
Francuska je suočena sa trećim talasom pandemije, sa gotovo 6.000 pacijenata na odeljenjima intenzivne nege i više od 99.000 umrlih od početka pandemije.

Zaharova: Amerika je nepredvidljiva, a od nas traže predvidljivost
MOSKVA – Sjedinjene Američke Države ne bi trebalo da zahtevaju predvidljivost u politikama Rusije i drugih država, jer je proteklih godina politika Vašingtona o međunarodnim pitanjima bila dijametralno suprotna, izjavila je danas portparolka ruskog Ministarstva spoljnih poslova Marija Zaharova.
„Ključna poenta onoga što je juče rečeno na brifingu u Beloj kući je da oni žele da Rusija postane predvidljiva država koja će donositi predvidljive politike. Od koga to čujemo? Tokom proteklih 10 godina, Sjedinjene Države su postale najnepredvidljivja država”, poručila je Zaharova, a prenosi ruska agencija Tas.
Prema njenim rečima, Rusija želi da SAD postanu, ako ne potpuno predvidljiva, onda bar malo predvidljiva, „ali ovo, na kraju krajeva, ne bi trebalo da zahtevaju ni od nas, ni od bilo koga drugog”.
Ona je kao primere američke nepredvidljivosti navela oblasti kao što su klima, iranski nuklearni program i dokumenti o strateškoj stabilnosti.
Zaharova je, ipak, dodala da Rusija želi da izgradi odnose sa američkim građanima na principu uzajamne koristi, ali da ne može da ne primeti antirusku retoriku i korake Vašingtona.
„Doktrinalno, ideološki, politički, želimo i možemo da gradimo odnose sa Sjedinjenim Državama, mislim na ljude u Sjedinjenim Državama, ali Rusija ne može ignorisati retoriku, izjave i korake koje SAD preduzimaju prema Moskvi”, istakla je portparolka, preneo je Tanjug.
Navela je i da je organizovanje sastanka između ruskog i američkog predsednika, Vladimira Putina i Džozefa Bajdena, u nadležnosti predsedničkih administracija, a i da rusko Ministarstvo spoljnih poslova radi svoj deo posla.
Bela kuća je saopštila da je Bajden predložio sastanak sa Putinom „u nekoj trećoj zemlji” u narednim mesecima.

Putnici sa Kosova zarazili pet opština u Austriji
U austrijskoj pokrajini Gornjoj Austriji pojavio se korona klaster, koji su izazvali radnici koji su doputovali autobusom sa Kosova.
Putnici jednog autobusa, koji je u Gornju Austriju dovezao osobe koje rade u tom delu Austrije, zarazili su se koronom.
Od 34 putnika više od polovine pozitivno je testirano na korona virus.
Ovaj klaster je, u međuvremenu, obuhvatio pet opština i pogođeno je sedam firmi i pet škola.
Protekle godine je često, kako ističu vlasti, dolazilo do problema sa autobusima koji prevoze radnike iz Rumunije i sa Kosova, preneo je Tanjug.
Nezvanični prevoznici često menjaju svoje rute, da bi izbegli policijske kontrole, što otežava sprečavanje unošenja virusa.
Kako je sada saopšteno „zaraženi” autobus sa Kosova dovezao je 3. aprila 34 „vikend radnika” u Gornju Austriju.
Nakon dolaska oni su se razišli po celoj pokrajini i time izazvali ogroman klaster.
Za sada je iz tog autobus 18 putnika pozitivno testirano, a oni su širili koronu u opštinama Eferding, Griskirhen, Rid, Linc i Linc-okolina.

Obogaćivanje uranijuma do 60 odsto je „odgovor na zlo”
TEHERAN - Iranski predsednik Hasan Rohani je odluku zvaničnog Teherana da obogaćuje uranijum do čistoće od 60 odsto, nakon sajber napada na nuklearno postrojenje Natanc, nazvao „odgovorom na vaše zlo”, povezujući incident sa tekućim pregovorima u Beču o iranskom nuklearnom sporazumu sa svetskim silama.
Izrael je osumnjičen za napad izveden proteklog vikenda na iransko nuklearno postrojenje u Natanzu, podseća agencija AP.
Rohani je, u obraćanju vladi, rekao da će oštećene centrifuge prve generacije IR-1 u Natancu biti zamenjene naprednim IR-6 centrifugama koje mnogo brže obogaćuju uranijum.


Nuklearno postrojenje Natanc (Foto EPA-EFE/ABEDIN TAHERKENAREH)


„Hteli ste da nam izbijete sve argumente iz ruku tokom razgovora, ali ruke su nam pune”, rekao je Rohan, i dodao da je „obogaćivanje od 60 odsto odgovor na vašu zlobu”.
„Odsekli smo vam obe ruke, jednu sa IR-6 centrifugama i drugu sa obogaćivanjem uranijuma od 60 odsto”, izjavio je Rohani.
Centrifuge IR-6 obogaćuju uranijum mnogo brže od IR-1 centrifuga prve generacije.
Iran je juče najavio da će obogatiti uranijum na najviši nivo ikad kao odgovor na napad tokom vikenda na Natanc.

Sve više zemalja obustavlja upotrebu vakcine Džonson i Džonson
LONDON – Sjedinjene Američke Države, Evropska unija i Južnoafrička Republika odlučile su da privremeno obustave upotrebu vakcine protiv kovida 19 kompanije Džonson i Džonson, posle izveštaja o retkoj pojavi krvnog ugruška.
Registrovano je šest slučajeva ove pojave nakon što je dato više od 6,8 miliona vakcina, saopštila je američka Agencija za hranu i lekove (FDA).
Džonson i Džonson je obustavio isporuku svojih vakcina u EU, započetu ove sedmice, preneo je Bi-Bi-Si.
Odluka je doneta nakon sličnih slučajeva tromboze usled upotrebe vakcine Astra Zeneka, posle čega su zemlje uvele restrikcije kada je reč o upotrebi ovog cepiva.
FDA je saopštila da preporučuje privremenu obustavu „iz predostrožnosti”. Agencija je potvrdila da je jedan pacijent umro od komplikacija izazvanih krvnim ugruškom, a još jedan je u kritičnom stanju, prenosi Tanjug.
U svih šest slučajeva reč je o ženama starosti od 18 do 48 godina, a simptomi su se pojavili šest do 13 dana posle vakcinacije.
Posle preporuke FDA, sve američke federalne države prekinule su davanje vakcine kompanije Džonson i Džonson do završetka dodatne istrage o njenoj bezbednosti.

Rekordan broj novozaraženih u poslednja 24 sata u Indiji
NjU DELHI - U poslednja 24 sata u Indiji je potvrđen rekordan broj od 184.372 novoinficirana korona virusom, saopšteno je danas iz ministarstva zdravstva te zemlje.
Od početka pandemije u Indiji je evidentirano ukupno 13,9 miliona obolelih od kovida-19, a broj preminulih je sa novih 1.027, koliko je potvrđeno u poslednja 24 sata, porastao na ukupno 172.085 od početka pandemije, javlja Rojters prenosi Tanjug.


Peking

Kina: U poslednja 24 sata 12 novozaraženih
U poslednja 24 sata u Kini je potvrđeno 12 novih slučajeva kovida-19, devet više nego prethodnog dana, saopšteno je danas iz Nacionalne zdravstvene komisije (NZK).
U izveštaju NZK je potvrđeno da je jedan slučaj evidentiran na jugozapadu zemlje, nedaleko od granice s Mjanmarom, gde je krajem marta bilo žarište infekcije, prenosi Rojters.
Od početka pandemije u Kini je, kako navodi Tanjug, potvrđeno 90.447 slučajeva infekcije korona virusom i 4.636 smrtnih ishoda među kovid pacijentima.

Za 24 sata od kovida obolelo više od 567.000 ljudi
ŽENEVA - Više od 567.000 ljudi obolelo je u prethodna 24 sata, pokazuju sinoć objavljeni podaci Svetske zdravstvene organizacije (SZO), pa je ukupan broj inficiranih od početka pandemije 136,29 miliona.
Dosad je zaraženo 136.291.128 osoba, a umrlo je 2.941.128 pacijenata, dok je za 24 sata broj inficiranih skočio za 567.849, a umro je 9.521 pacijent, javio je TASS prenosi Tanjug.
Najviše novozaraženih ima u Jugoistočnoj Aziji (175.614), sledi Evropa (159.163), pa Severna i Južna Amerika (153.573).
Prve po broju kovid slučajeva su Sjedinjene Američke Države (30.888.865), slede Indija (13.689.433) i Brazil (13.482.023).

Grupi holandskih turista na Rodosu zabranjen odlazak na plažu
Od našeg dopisnika
Atina – Grčka se priprema za obećano otvaranje turističke sezone 15. maja, mada uz dozu strepnje da bi pandemija mogla da „pomrsi račune”. Ministar turizma Haris Teoharis nepokolebljivo tvrdi da je ipak sve spremno za goste, a premijer Kirijakos Micotakis izražava očekivanja da će ova godina biti mnogo uspešnija od prethodne.
Za sada ostaju na snazi mere zabrane, što znači da do 19. aprila svi stranci koji stignu iz EU moraju da imaju negativan PCR test ne stariji od 72 sata i da sedam dana provedu u karantinu. Karantin ne važi samo za građane Izraela, koji od 3. aprila mogu da doputuju uz tzv. zeleni pasoš, koji je potvrda vakcinacije, što ih, međutim, ne oslobađa obaveze da imaju negativan PCR test. Do idućeg ponedeljka na snazi je i zabrana ulaska u Grčku građanima trećih zemalja, što znači da probno otvaranje sezone u aprilu za sada ostaje pod znakom pitanja. Inicijativa „zlatni prolaz”, koja je vakcinisanim turistima trebalo da omogući slobodan ulazak u zemlju, najavljena za sredinu ovog meseca, dovodi se u pitanje zbog loše epidemiološke situacije u samoj Grčkoj, ali i drugim zemljama iz kojih se očekuju turisti. Ipak, kako je ministar Haris Teoharis izjavio za „Grik reporter”, još postoji nada da će turisti iz Srbije možda moći da uđu u zemlju i pre zvaničnog otvaranja sezone polovinom maja, kako je dogovoreno prilikom razgovora u Beogradu.
Za sada, na Rodos je na jednonedeljni odmor stigla grupa od 189 turista iz Holandije. Reč je o tzv. holandskom eksperimentu, u okviru kojeg gosti mogu da se tokom boravka kreću u okviru hotelskog kompleksa u kojem su smešteni, da se kupaju u bazenu i – gledaju more. Naime, zabranjen im je izlazak na plažu. Međutim, da bi uopšte krenuli na ovo mini-letovanje, a onda se i vratili kući, potrebno je da urade pet raznih testova. Tako im je tri dana pre odlaska sledovao PCR test, još jedan na dan putovanja i neposredno pred ukrcavanje – ekspres test. Tri dana pre povratka u Holandiju moraće da urade novi PCR i neposredno pred put još jedan ekspres test, dok im po povratku u Holandiju sleduje i desetodnevni karantin.
Smisao eksperimenta koji je Atina dogovorila s holandskom vladom je da se pokaže da ljudi mogu da uživaju u odmoru i u situaciji kad su mere ograničenja zbog pandemije vrlo oštre. Neverovatno je da je za ovaj eksperiment bilo zainteresovano 25.000 Holanđana, a samo njih 189 je po ceni od 399 evra za kompletan smeštaj dobilo priliku da otputuje i makar vide grčko more. Kakva će pravila biti u sezoni koja će imati novi protokol u samim hotelima, ostaje da se vidi, mada bi previše testova i ograničenja mogli da budu i razlozi koji će turiste zaustaviti da u velikom broju krenu put Grčke.
Sumnje da će sve biti lako i po planu već su prisutne. Turistički agenti su zabrinuti jer se, kako piše „Ekonomist”, stiče utisak da ne ide sve po planu, da rezervacije već kasne i čini se kako se neće opravdati očekivanja da će turisti s Balkana za Uskrs masovno doći u Grčku. S obzirom na to da će slika biti jasnija tek posle praznika, još postoji mogućnost da će jun biti relativno uspešan, mada razvoj pandemije u Evropi ne uliva mnogo nade. Ukoliko se sticajem epidemioloških okolnosti veći broj dolazaka i rezervacija premesti za jul, to znači da izmiče nada da će se ovog leta dostići bar 40 odsto zarade ostvarene u najuspešnijoj 2019. godini, odnosno oko osam milijardi evra. Turistički agenti kažu da su rezervacije još maltene na nuli i da činjenica da je Grčka u crvenoj pandemijskoj zoni dodatno komplikuje položaj na šahovskoj tabli rezervacija na kojoj će epidemiološka slika i dalje igrati važnu ulogu.
U svojoj analizi, grčka Centralna banka, na čijem se izveštaju baziraju procene u turističkoj sezoni, ukazuje da su ovog leta u igri dva nova parametra koji se ne mogu zanemariti: zemlje iz kojih je dolazilo najviše turista zabeležile su znatan gubitak prihoda, u rasponu od 3,4 odsto u SAD do 10 odsto u Velikoj Britaniji. Takođe, SAD, Britanija, Nemačka, Francuska i Italija imale su veliki broj obolelih, što pojačava tendenciju izbegavanja putovanja u inostranstvo, čak i ukoliko za vakcinisane ne bude ograničenja.
U svakom slučaju, pripreme za sezonu, ma kakva ona bila, moraju biti dobre na svim poljima. Kako ističu turistički zvaničnici, to znači da, pored mere ekonomske podrške za pokretanje industrije turizma i strogih zdravstvenih protokola koji će se primenjivati, mora da se vodi računa i o infrastrukturi, pre svega o kopnenim granicama. Ne smeju se, kaže se u izveštaju banke, ponoviti slike od lane s kilometarskim redovima na granici, što znači da se dodatno mora pojačati carinska služba.
Dakle, epidemiološka situacija će opet određivati uspeh turističke sezone, čiji bi ponovni krah, jer ona čini 20 do 25 procenata BDP-a, bio poguban za grčku privredu.
    </div>

  </body>
 </text>
</TEI>