<TEI version="3.3.0" xmlns="http://www.tei-c.org/ns/1.0">
 <teiHeader>
  <fileDesc>
   <titleStmt>
    <title>Politika 2015-7-14</title>
   </titleStmt>
   <publicationStmt>
    <p></p>
   </publicationStmt>
   <sourceDesc>
    <p>https://www.politika.rs/sr/articles/archive/2015/7/14/page:1?url=</p>
   </sourceDesc>
  </fileDesc>
 </teiHeader>
 <text>
  <body>
    <div id="magazin">
Beograd u britanskom Indipendentu
BEOGRAD - U renomiranom britanskom listu Indipendent objavljen je članak o Beogradu koji preporučuje kako provesti 48 sati u srpskoj prestonici, navodi se u saopštenju Turističke organizacije Beograda.
Članak je u formi turističkog vodiča koji pored opisa brojnih delova grada i mesta koja treba posetiti, sadrži i mapu sa obeleženim lokacijama i predlogom maršrute za obilazak, kako i korisne informacije za jednostavnije snalaženje tokom boravka u Beogradu.
Jedan od glavnih razloga zbog kojih treba doći u Beograd, kako ističe list su festivali, kojih je najviše tokom leta: Beogradski letnji festival BELEF, BeerGarden i Beer Fest, a objavljena je i najava za ovogodišnje izdanje Beogradskog karnevala brodova 29. avgusta.
„U srpskoj prestonici je u toku festivalska sezona, kada se slavi gotovo sve - od piva do brodova”, piše Meri Novakovič posle svoje nedavne posete Beogradu.
Ona predlaže da obilazak treba početi od Terazija, pa šetnju nastaviti preko Knez Mihailove ulice i Trga Republike, sve do Beogradske tvrđave i dodaje da usput treba svratiti na Obilićev i Kosančićev venac i spustiti se Velikim stepenicama do Beton Hale.
Za odsedanje u Beogradu novinarka preporučuje smeštaj različitih kategorija, hotel Allure Caramel by Karisma, hotel Jump Inn i privatne apartmane Smokvica BandB.
Za ručak ili predah, predlaže se nedavno otvoreni restoran Savanova, za aperitiv Dvorištance, KC Grad i Jazz Bašta u Savamali, a onima koji bi da večeraju sa lokalcima, tu su barovi - restorani Tezga i Smokvica na Dorćolu i popularni Supermarket.
Turistima koji su za boravak u prirodi, preporučuje se odlazak na Adu Ciganliju i vožnja biciklom. 
Za „kulturno popodne” Novakovič predlaže posetu Muzeju Nikole Tesle i Muzeju Cepter, a šoping u Ulici kralja Petra i Mikser Hausu. 
Reputacija Beograda kao destinacije za noćni provod i čuveni beogradski splavovi su, prema tom listu „šlag na torti”.

Bankrotirao Fifti cent
LOS ANĐELES - Jedan od najbogatijih repera Kertis Džejms Džekson III, poznatiji kao 50 Cent, predao je papire za proglašenje bankrota.
Zahtev koji je nedavno popunio u američkom sudu za bankrot u Hartfordu u Konektikatu pokazao je da je osvajač Gremija nakupio 10 miliona dolara imovine i 50 miliona dolara dugova.
Ova vest je šokantna jer se Džekson smatrao jednim od najrazumnijih muzičara kada je reč o čuvanju i ulaganju imovine.
On je osnivač kompanija „G-Unit Records” i „G-Unit Films”, kao i saosnivač kompanije „G-Unit Clothing”, navode američki mediji.
Sarađivao je sa kompanijom „Glaceau”, kreatorima „Vitamin votera”, na napitku nazvanom „Formula 50”.
Navodno je samo od udela koji je imao u toj kompaniji zaradio 100 miliona dolara kad je „Koka-Kola” kupila „Glaceau”.
Magazin Forbs 2014. godine, uvrstio ga je na peto mesto najbogatijih hip-hop umetnika, procenjujući vrednost njegovog kapitala na 140 miliona dolara.
Pre nekoliko dana sud je slavnom američkom reperu odredio da mora da plati pet miliona dolara odštete ženi koja ga je optužila za neovlašćeno objavljivanje snimka seksa na internetu.
    </div>
    <div id="kultura">
Plesom iznenađenja na aerodromu počela „Tajna Beograda”
Plesnim spektaklom na Aerodromu „Nikola Tesla” počeo je projekat „Tajna Beograda”, u okviru kojeg će do kraja godine vrhunski igrači izvoditi plesne tačke na različitim lokacijama u prestonici, radi promocije muzike, plesa i pozitivnih životnih vrednosti. Igrači će biti predvođeni Milanom Gromilićem, prvakom Pozorišta na Terazijama, a svaki ples biće priča za sebe, sa originalnom koreografijom i muzikom.
Kako najavljuju organizatori, projekat „Tajna Beograda” biće zaokružen „velikim događajem svetskih razmera po kojem će Beograd biti dugo pamćen”, a čiju lokaciju za sada znaju samo plesači „Čuvari Tajne”.
Prvoj od mnogih originalnih plesnih koreografija koje će tek uslediti prisustvovali su putnici Aerodroma „Nikola Tesla”, kad je aerodromski prostor za vrlo kratko vreme pretvoren u podijum za ples. Glasna muzika, ritam koji poziva i energija koja osvaja izdvojili su iz mase putnika igrače koji su iznenada zaplesali. Malo je reći da su putnici na Terminalu 1, koji su čekali svoj red za čekiranje, bili prijatno iznenađeni. Neki od njih su čak probali i da zaplešu i uhvate korak sa plesačima, koji su se minut pre toga skrivali među njima, pretvarajući se da i oni negde putuju.
Tanjug

Poetika i politika murala
U Galeriji Fakulteta likovnih umetnosti otvorena je izložba „Poetika i politika murala” autorke Milice Krstonošić, istoričara umetnosti. Postavka koja je realizovana u saradnji sa studentima FLU obuhvata fotografije i video-zapise procesa rada na muralima i završenim delima na lokacijama u Beogradu i Srbiji. 
– Želeli smo da dođemo do najboljeg idejnog rešenja koje odgovara datom prostoru i trudili smo se da prepoznamo sve kvalitete i probleme koje on sa sobom nosi i time nađemo način da promenimo čitav taj ambijent, pri tom imajući u vidu ko su posetioci tog prostora. Na kraju mi smo izašli iz ateljea i iz galerija i doprineli izgledu našeg grada, Prijepolja i Resavice – rekla je Vesna Knežević, vanredni profesor Fakulteta likovnih umetnosti. Ova postavka deo je njenog doktorskog umetničkog projekta.
Postavka traje do 20. jula.
M. R.
    </div>
    <div id="tehnologija">
Nepouzdani onlajn programi za određivanje bolesti
Pacijent digitalnog doba simptome prvo proverava na internetu, a tek onda, po potrebi, odlazi lekaru. Problem, međutim, nastaje kada dobijeni rezultati internet provere još više zbune pacijenta ili ga uplaše, jer to što je na sajtovima klinika, instituta ili osiguravajućih kuća, dobio kao moguću dijagnozu, nema mnogo veze sa njegovim trenutnim stanjem. Istraživanje Medicinske škole sa Harvarda bavilo se pouzdanošću onlajn programa koji na osnovu unetih simptoma nude moguće dijagnoze, i utvrdilo da su, u celini, zapanjujuće netačni.
Istraživači su testirali programe za proveru simptoma na 23 sajta poznatih i manje poznatih ustanova (na primer klinika „Mejo” ili Američko udruženje pedijatara) iz SAD-a, Velike Britanije, Holandije i Poljske, i utvrdili da su prilično nepouzdani bez obzira na to što variraju u preciznosti dijagnoza i davanju saveta.
Tek trećina sajtova dala je tačnu dijagnozu kao prvu ponuđenu, polovina je ispravnu dijagnozu dala među prva tri rezultata, dok je u 58 odsto slučajeva tačna dijagnoza bila među 20 ponuđenih, od čega pacijent gotovo da i nema koristi. Kada je reč o tačnosti dijagnoza koju daju lekari, ona je, prema nekim podacima, oko 85 do 90 odsto.
U celini, istraživači su efikasnost ovih sajtova ocenili na nivou koristi od telefonskih trijaža ili malo veću nego kada se simptomi unose u internet pretraživač direktno. Oni, ipak, napominju da nije najvažnije da neko ovim putem sazna od koje bolesti boluje, nego da li i koliko brzo treba da se obrati lekaru.
Ovi programi funkcionišu tako što korisnik unese neki od simptoma, a zatim sledi niz pitanja (simptomi koji su isključeni, pol, starost, prethodna zdravstvena stanja) na koja odgovara da bi dobio precizniju dijagnozu.
U istraživanju su uzeti ključni simptomi za 45 različitih bolesti od kojih neke zahtevaju hitno medicinsko zbrinjavanje, druge samo odlazak lekaru, dok kod trećih ne postoji potreba za odlaskom u ordinaciju. Zatim je praćeno sa kojom tačnošću će kompjuterski program kao rezultat dati tačnu dijagnozu. Najkorisnije za pacijenta jeste da prvi ponuđeni rezultat bude tačna definicija njegove bolesti, ali to se retko događalo u ovom eksperimentu. Manje poželjno, ali još uvek korisno, jeste da ispravnu dijagnozu dobije među tri ponuđene. Bilo je situacija kada je korisnik na osnovu unetih simptoma dobio 99 mogućih dijagnoza.
Kada je reč o tačnosti saveta o tome da li neko treba da se obrati lekaru ili ne, utvrđeno je da su oni u 57 odsto slučajeva bili ispravni.
A. M.
    </div>
    <div id="magazin">
Niz Drinu i u kadi
Bajina Bašta – Prateći programi petodnevne 22. „Drinske regate” počeli su juče u Bajinoj Bašti, kao uvod u subotnji, glavni događaj – zabavno-rekreativnu plovidbu rekom Drinom, od Perućca do Rogačice, koja svake godine okupi hiljade ljubitelja provoda na vodi i najraznovrsnija plovila.
Ova „Drinska regata” je već godinama među vodećim turističkim manifestacijama u Srbiji. Umešno je spojila vekovnu tradiciju ovdašnjih splavara, koji su niz Drinu splavovima spuštali drvenu građu sa Tare ka većim gradovima, i ljubav savremenog čoveka prema plovidbi, dobroj zabavi i rekreaciji na čistoj vodi. Zato na startu svake regate kod Perućca sve prosto vri od mnoštva poklonika reke iz zemlje i sveta, koji niz Drinu kreću na drvenim splavovima s potpaljenim roštiljima praćeni svirkom trubača, u raznim čamcima, na gumama… pa čak i u kadama. Organizatori regate iz Sportsko-turističkog centra Bajina Bašta očekuju da bi ovaj petodnevni hepening s brojnim sadržajima mogao da privuče i oko 100.000 ljudi.
Te sadržaje, uz subotnju regatu, posebno obeležava tradicionalni rok festival „Most fest”. Na izletištu Rača kod Bajine Bašte u petak će nastupili grupa „Van gog” kao i trubač Dejan Petrović sa svojim „Big bendom”, a u subotu Goran Bregović, koji obeležava 40 godina od nastavka čuvene jugoslovenske grupe „Bijelo dugme”, i bend „Sharks Snakes and Planes”.
Na Drini će biti i egzibicionih skokova sa mosta, takmičenje u pripremanju riblje čorbe, a u Bajinoj Bašti mini sajam domaće radinosti, rakije i meda.
B. P.
    </div>
    <div id="kolumna">
Nepodnošljiva lakoća neozbiljnosti
Neven Cvetićanin u svojoj reakciji („Nepodnošljiva lakoća naivnosti“, „Politika”, 4. jula) na moju kritiku pokušava da, koliko je to moguće, dodatno racionalizuje svoj „doprinos“ političkoj teoriji u vidu posve originalnepodele na „moćni centar“ i „populističke margine“. Da bismo diskusiju razumno priveli kraju, veoma je važno podvući nekoliko stvari.
Konsenzualno je odavno prihvaćeno da prostorna podela političkog života na levicu, centar i desnicu, iako daleko od toga da bude idealna, ispunjava veliki broj relevantnih kriterijuma koji se obično koriste za procenu valjanosti neke konkretne naučne podele. Drugim rečima, naučno odbacivanje date podele može biti prihvatljivo jedino u slučaju ako se dokaže da ona podbacuje u svim relevantnim aspektima, odnosno, ako se stvori bolja, dakle tačnija i preciznija podela. Cvetićaninova podela savremenih političkih grupacija na „centar“ i „periferiju“ naučno je slabija, a ne naučno plodnija od podele na levicu, centar i desnicu. Ona naime ne ispunjava ni osnovni preduslov koji svaka takva podela mora da sadrži da bismo je tretirali kao analitički plodnu: naprosto je nužno da suprotstavlja grupacije kod kojih je, uprkos svim unutargrupnim međusobnim razlikama, važnije ono što ih spaja, nego duboki rascepi koji ih razdvajaju.
U slučaju „moćnog centra“ taj preduslov postoji. Međutim, kada je reč o „periferiji“, situacija je dijametralno suprotna, što u potpunosti dekredibilizuje čitav koncept na kome insistira Cvetićanin. Naime, nikada nije postojala, niti danas postoji, suštinska sličnost ni saradnja između onoga što se u javnom diskursu percipira kao evropska radikalna levica i ekstremna desnica. Siriza je, ako se već ona navodi kao primer, ušla u taktičku koaliciju sa malom suverenističkom partijom koja je proizašla iz desnog centra, a ne iz ekstremne desnice. Platforma otporu politikama štednje i ucene ujedno je minimalni i jedini zajednički sadržalac između ove dve političke grupacije. Takvih „neideoloških“ i neprincipijelnih koalicija uvek je bilo i biće ih, pre svega u vanrednim uslovima, dok god postoji parlamentarna demokratija. Ali, da bi podela na kojoj insistira Cvetićanin radila na primeru Grčke (a to opet ne bi bio nikakav dokaz za globalni trend), bilo bi potrebno videti koaliciju Sirize i Zlatne zore, što je u domenu naučne fantastike.
To što tzv. radikalna levica i desnica o nekim pitanjima danas u Evropi imaju slična stanovišta, možda jeste nužan, ali ne i dovoljan uslov da bi ih se trpalo u isti koš „populističkih margina“. Krajnje je neobično da se na osnovu formalne sličnosti u pojedinim aspektima kritikovanja „moćnog centra“ i taktičkih, tj. iznuđenih poklapanja u pogledu međunarodne politike, donose dalekosežni zaključci o zajedničkom delatnom potencijalu grupacija koje zastupaju kvalitativno različite i suštinski suprotstavljene vizije društva. Osim toga, kako bi Neven Cvetićanin objasnio svoju tezu o smrti levice i desnice na primeru Francuske, države u kojoj je i rođena podela na levicu i desnicu? Kako, na primer, tumačiti činjenicu da su socijaldemokratskog kandidata Fransoa Olanda u drugom krugu predsedničkih izbora podržali ne samo svi socijalisti, nego i kandidati blerističkog levog centra, komunista, zelenih, najveći levičarski sindikat, pa čak i pojedini trockisti?!
Iz rečenog je belodano jasno da podela na politički „centar“ i „periferiju“, u naučnom i političkom smislu, predstavlja pokušaj da se u ime ideološke odbrane tekovina i ideala aktuelno hegemonog političkog centra svaka alternativa diskvalifikuje kao „populizam“, te ujedno ponudi navodno originalan doprinos političkoj teoriji. Koliko je meni poznato, niko od relevantnih domaćih (o stranim da i ne govorimo) sociologa i politikologa do sada nije ovaj „doprinos“ uzeo u svojim analizama kao bitan. To dovoljno govori o mojoj navodnoj naivnosti, kao uostalom i o ozbiljnosti teza uvaženog kolege Cvetićanina.
Doktorand sociologije, urednik u regionalnom časopisu „Novi plamen”
    </div>
    <div id="sport">
Povratak iz Gvangdžua sa sedam medalja
Od našeg izveštača
Gvangdžu – Svečanim zatvaranjem završene su 28. Letnje univerzitetske sportske igre, kojima je južnokorejski grad Gvangdžu biodobar domaćin. Poređenja s Kazanjom, domaćinom prošle Univerzijade, idu na štetu Gvangdžua, ali standardi koji su postavljeni u Rusiji primereniji su Olimpijskim nego studentskim igrama, tako da se ovogodišnjem domaćinu ništa ozbiljnije ne može zameriti, a i dokazali su da su šampioni u ljubaznosti.
U Kazanju 2013. naši studenti osvojili su devet medalja, jednu srebrnu i osam bronzanih, a iz Gvangdžua, u kojem su se takmičili u devet sportova, vraćaju se sa sedam odličja – jednim zlatnim, dva srebra i četiri bronzana. To je po osnovnom vrednovanju uspeha, koji važi za Međunarodni olimpijski pokret i sve sportske federacije, bolji rezultat i on je Srbiji doneo 31. mesto u konkurenciji 146 zemalja, od kojih su samo 64 osvojile bar jednu medalju.
Najuspešnija zemlja, kako je to sve uobičajenije, jeste domaćin, Republika Koreja, koja je osvojila 108 medalja (47 zlatnih, 32 srebrne, 49 bronzanih), a za njom slede Rusija, Kina, Japan i SAD. Međutim, rezultate i uspehe ostvarene na ovoj Univerzijadi teško je porediti i s onima sa prethodne, a kamoli na osnovu toga zaključivati o sportskoj snazi neke zemlje (pa i naše), njenom rastu ili padu.
Na Univerzijadama samo 13 sportova se nalazi stalno na programu, a domaćin bira još najviše osam sportova i to se pravo i u Kazanju i u Gvangdžuu veoma koristilo. U Kazanju je, recimo, na programu bio kajak i naše kajakašice osvojile su četiri medalje, a u Gvangdžuu ga nije bilo. U Gvangdžuu je na program uvršten tekvondo i naš mladi sastav je osvojio dve bronze, a ona Dragane Gladović, da nije bilo očiglednog uplitanja sudije u ishod meča, bila bi – da budemo realni – srebrna. Na 28. Univerzijadi debitovao je rukomet i naši rukometaši su osvojili srebro, a rukometašice bronzu, a neočekivana promena sistema takmičenja uskratila im je mogućnost da konkurišu za prvo i drugo mesto...
Zbog toga ocene moraju da sačekaju temeljnije analize, ali prvi utisak je više nego povoljan. To smatra i Siniša Janić, predsednik Univerzitetskog sportskog saveza Srbije:
– Uspeh je kada se ispuni plan, a kada se on premaši, onda smo zaista svi zadovoljni. Planirali smo pet medalja, sportisti su osvojili sedam, uključujući i zlato Čabe Silađija. Izuzev košarkaške reprezentacije svi su postigli to što su hteli, a najprijatnije iznenađenje predstavlja muška rukometna reprezentacija kojoj niko na početku takmičenja nije davao bog zna kakve izglede da se umeša u borbu za medalje, budući da je ovaj sastav kompletiran posle čak 25 otkaza igrača. Svaka čast onima koji su došli i osvojili srebrnu medalju.
Sastavi ekipa i izbor sportista u individualnim sportovima pod ingerencijom je naših sportskih saveza.
– Svi savezi su bili korektni i kooperativni. Zahvaljujem im na uspešnom partnerstvu u ovom projektu. Mislim da su poslali veoma kvalitetne sastave i selekcije, s obzirom na ograničenja koja postoje. To moraju biti studenti od 17 do 27 godina, a jedini izuzetak je košarka, jer je Fiba propisala da na Univerzijadama mogu da igraju samo košarkaši do 25 godina – rekao je Siniša Jasnić, dodajući da je nedostajalo samo malo sreće da košarkaši savladaju SAD i da se nađu u konkurenciji za medalje...
– Zahvalni smo i na podršci i pažnji Ministarstvu omladine i sporta, posebno na prijemu kod ministra Udovičića uoči polaska naših sportista u Gvangdžu, a po povratku očekujem da se ponovo sretnemo i da podnesemo izveštaj o pripremama i nastupu na 28. Univerzijadi, da zajedno razmotrimo sve njene efekte, uključujući to koliko je koštala i koliko je donela našem sportu, ne samo studentskom nego i celokupnom – zaključio je Siniša Jasnić.
Živko Baljkas
-----------------------------------------
Vaterpolistima četvrto mesto
Srbija – SAD 4:5 (0:0, 1:4, 2:0, 1:1)
Od našeg izveštača
Gvangdžu – Studentska vaterpolo reprezentacija Srbije sastavljena od igrača do 20 godina zaista nije imala sreće u Gvangdžuu, posebno u mečevima s Amerikancima.
U prvom duelu u grupi Amerikanci su pobedili s 9:8, a u susretu za treće mesto i bronzanu medalju i igra i rezultat bili su slični, Srbija – SAD 4:5 (0:0, 1:4, 2:0, 1:1).
Ponovo su Amerikanci bili za nijansu bolji – i to samo u realizaciji.
Sjajnom igrom u odbrani igrači selektora Vladimira Vujasinovića čak u dve četvrtine nisu dozvoli Amerikancima da postignu nijedan gol, u prvoj je rival šutirao ka golu Dobožanova samo dva puta...
Međutim, dobru odbranu nije pratila i dobra realizacija u napadu. Samo jedan napad s igračem više (ukupno šest) krunisan je pogotkom (SAD 1/5), a naši igrači su ili šutirali preko gola ili u američkog golmana Volfa, koji je zabeležio 15 odbrana. Čak 31 put naši igrači su šutirali ka njegovom golu i dali samo četiri gola. Početni promašaji prouzrokovali su nesigurnost naših šutera, pa su se kolebali previše i šutirali tek kad je vreme za napad isticalo, iako su ranije imali znatno povoljnije situacije.
To ide uz mladost, ali ne bi trebalo sumnjati da će ovaj tim popunjen s nekolicinom vaterpolista koji treniraju s A reprezentacijom na Svetskom prvenstvu za igrače do 20 godina igrati glavnu ulogu. U Kazanju bili su ubedljivo najmlađi.
Srbija: Dobožanov 12 odbrana, Stojanović, Gogov 1 gol, Repanović, Vico 2, Petrovski, Janković, Andrejević, Lazić, Lekić, Asanović 2, Joksimović 1, Brakočević.
SAD: Volf 15 odbrana, Ramirez, Zvaneveld, Grover, Roberts 1, Felner 1, Farar, Dabub, Ron 1, Irving 2, Inoue, Farmer, Ružić.
Ž. B.

Pobeda otvara vrata polufinala
U Rio de Žaneiru danas počinje finalni turnir Svetske lige za odbojkaše. Naša reprezentacija igraće protiv Italije (21,05 č po našem vremenu, RTS i „Arena”). Pobeda bi joj otvorila vrata polufinala, pošto iz grupe dalje idu dve ekipe, a preostaje joj još prekosutra okršaj s Poljskom.
Naši odbojkaši su u interkontinentalnoj grupi, to jest predtakmičenju za finalni turnir, odigrali protiv „azura” četiri utakmice i čak tri dobili. Ali, selektor Nikola Grbić upozorava da to ništa ne znači uoči novog okršaja. Tim pre što je ovo neuporedivo značajniji susret.
Reprezentacija Srbije je u nedelju otputovala u Brazil. Za razliku od nje italijanska je tamo već pola meseca, pošto je poslednjeg vikenda kvalifikacija igrala baš tamo (izgubila od Brazila 2. jula s 3:0, a dan kasnije ga pobedila s 3:2). Dakle, „azuri” su tamo kao kod kuće, jer su imali dovoljno vremena da se prilagode vremenskoj razlici.
Međutim, kod njih su se pojavili neočekivani problemi. Selektor Beruto je vratio kući zbog nediscipline čak četvoricu igrača: Travicu, Zajceva, Sabija i Randaca.
Utakmice će se igrati u dvorani Marakanazinjo za koju našu odbojku vezuju lepe uspomene. Srbija je 2008. tu osvojila srebrnu medalju u Svetskoj ligi. Tada je u grupi pobedila SAD i Poljsku, a u polufinalu i Rusiju, dok je u finalu izgubila od Amerikanaca. Tada su u našem timu bili Nikola Grbić, koji je sada selektor, Nikola Kovačević, Marko Podraščanin i Saša Starović.
Naša reprezentacija nikada nije osvojila Svetsku ligu. Bila je četiri puta druga (2003, 2005, 2008. i 2009) i tri puta treća (2002, 2004. i 2010).
Prvu utakmicu na finalnom turniru odigraće domaćin Brazil i pobednik Druge lige Francuska (19,05 č po našem vremenu). Sutra se sastaju Brazil – SAD (19,05 č) i Italija – Poljska (21,05 č), a prekosutra SAD – Francuska (19,05 č) i Srbija – Poljska (21,05 č).
I. C.

Košarkaši danas kreću ka Riju
Svetski košarkaški viceprvaci ponovo su u akciji. Selektor Aleksandar Đorđević okupiće danas u beogradskom hotelu „Zira” 18 kandidata za Evropsko prvenstvo koje će se od 5. do 20. septembra održati u Francuskoj, Nemačkoj, Hrvatskoj i Letoniji, kvalifikaciono za Igre 2016. u Riju. Finalisti će obezbediti direktan plasman, a još četiri najbolje plasirane selekcije će u kvalifikacije. Još pre mesec dana, kada je objavio spisak sa 24 kandidata, Đorđević je nedvosmisleno označio metu. Srbija na Evrobasketu treba da potvrdi ono što je uradila na Svetskom kupu lane u Španiji – igrala je finale i bila najbolja evropska selekcija.
– Nemamo više prava da bežimo, na Evropskom prvenstvu idemo na medalju, a želja je najsjajnija. Na spisku su tehnički kvalitetni igrači, talentovani, brzi i sa taktičkim znanjem – rekao je tom prilikom Đorđević.
Odmor je prošao, većina reprezentativaca koji su bili bez angažmana našli su „uhlebljenje”, a i selektor se vratio u klupsku košarku. Posle Milana (2006/7) i Benetona (2011/2012) sedeće na klupi šestostrukog evropskog prvaka Panatinaikosa. Iza većine momaka, a okosnicu čine srebrni iz Španije, nalazi se izuzetno uspešna sezona, koju su Nemanja Bjelica i Boban Marjanović naplatili NBA ugovorima. Pre 15 dana Đorđević je povukao prvi potez i zahvalio se šestorici igrača – Milanu Mačvanu, Vasiliju Miciću, Nikoli Jokiću, Stefanu Birčeviću, Đorđu Majstoroviću i Radetu Zagorcu. One koji danas budu zadužili opremu (odsustvovaće Bjelica, koji je u Americi zbog potpisivanja ugovora sa Minesotom) očekuje težak rad i jaka konkurencija na pripremama koje će trajati 50 dana. Najveća bitka za mesto među 12 biće na bekovskoj i centarskoj liniji i tu uglavnom treba tražiti prekobrojne.
Put do završnice Evropskog prvenstva u Lilu vodi preko najteže grupe u Berlinu. Španija, Italija, Turska, Nemačka i Island biće na putu Srbiji do eliminacionih borbi, a od plasmana u velikoj meri zavisi i rasplet (ukrštamo sa grupom u kojoj je Francuska, a najkasnije možemo da se sastanemo u polufinalu). U Francusku će četiri prvoplasirana tima, a jedan od osvajača medalja na velikim takmičenjima u poslednjih deset godina moraće iz Berlina kući.
Na spisku su – organizatori igre: Miloš Teodosić (CSKA), Stefan Jović (C. zvezda), Stefan Marković (Unikaha), bekovi: Nemanja Nedović (Unikaha), Bogdan Bogdanović (Fenerbahče), Dragan Milosavljević (Alba), krila:Nikola Kalinić (C. zvezda), Marko Simonović (Ortez), Marko Kešelj (Mega Leks), Nemanja Dangubić (C. zvezda), krilni centri:Nemanja Bjelica (Minesota), Luka Mitrović (C. zvezda), Zoran Erceg (Galatasaraj), centri: Miroslav Raduljica (bez kluba), Boban Marjanović (San Antonio), Ognjen Kuzmić (Golden stejt), Vladimir Štimac (Bajern) i Nikola Milutinov (Partizan).
M. Stojaković
-----------------------------------------
Deset provera do Berlina
Posle testiranja i uhodavanja u Beogradu kandidate za reprezentaciju očekuju bazične pripreme na Kranjskoj Gori, a na put polaze 19. jula. Jedinu proveru „na visini” imaće 2. avgusta protiv Mađarske, a zatim slede jači protivnici. U Nansiju 7. avgusta Francuska, a dan kasnije u Lionu Rusija. Francuzima, aktuelnim evropskim prvacima, uzvratićemo gostoprimstvo 12. avgusta u „Kombank areni”, a 15. i 16. avgusta biće održan tradicionalni turnir „Trofej Beograda” (Rusija, Kina i Venecuela). Od 21. do 25. avgusta reprezentacija će boraviti u Izraelu, na turniru gde će uz domaćina učestvovati i Ukrajina, a 27. sledi provera sa Slovencima u Ljubljani. Dva dana kasnije je revanš u Banjaluci, a 3. septembra ekipa putuje u Berlin.

Partizan savladao Dilu Gori
Od Partizana se na premijeri nove sezone nije ni očekivala idila, a za njega je najvažnije da je pala - Dila. U prvoj utakmici drugog kola kvalifikacija za fudbalsku Ligu šampiona, u sjajnom ambijentu sa više od 15.000 gledalaca na stadionu srpskog prvaka, uz puno teškoća gruzijski predstavnik je savladan sa 1:0 (0:0).
Ni ulasci svetskog omladinskog šampiona Živkovića u 61. i kapitena Ilića u 73. minutu nisu bitnije poremetili nastojanje ekipe iz Gorija da ne primi gol, pa je slobodan udarac za „crno-bele” u 83. minutu, sa 20 metara po sredini, bio situacija kojoj se moralo pristupiti što pažljivije. Publika je skandirala „Žile, Žile”, dok se Stefan Babović spremao da pristupi izvođenju. „Vezista” koji je do 73. minuta nosio traku, pogledao je ka Živkoviću koji mu je, sa daljine od nekoliko metara, uzvratio aplauzima ohrabrenja.
Babović je prebacio „živi zid”, a golman Ševčenko je pogledom ispratio kako lopta putuje u njegov levi ugao i trese mrežu. Usledila je erupcija oduševljenja, ali i zvižduci strelcu koji se radovao tako što je iskazivao revolt ka navijačima sa istočne i zapadne tribine, koji nemaju poverenja u njega... 
Bio je to srećan epilog mučenja protiv Dile koja se od početka opredelila za totalnu defanzivu. Protiv devetorice koji stoje u 20-25 metara od gola nije lako postići pogodak, ali o igri Partizana govori i to što u praktično sve tri šanse pre vođstva nije pogodio ni okvir gola.
Sva tri puta je atakovao Darko Brašanac – glavom u petom i 33. minutu je loptu slao sa strane, a u 61. minutu nogom tik iznad gola. Isti igrač je bio u centru zbivanja i u nadoknadi vremena na kraju meča, posle indirekta koji je Partizan izveo sa ugla peterca, ali ga ovoga puta gol zbilja nije hteo. Faul posle kojeg je Partizan postigao gol, skrivio je Palavandišvili kojem je to bio drugi žuti karton, ali osim indirekta koji je poklonio Ševčenko prilike se kasnije nisu ukazivale.
Uz Brašanca je najbolji utisak ostavio Nikola Ninković, koji je tri puta šutevima iz daljine bio pretnja za goste – onaj u 54. minutu je bio prvi ozbiljni pokušaj domaćih u nastavku. Ovaj dvadesetogodišnjak je počeo na levom krilu, dok je na desnom startovao Oumaru koji je možda i najviše podbacio. Bez efekta bila je i igra u špicu najvećeg pojačanja Božinova, koji je u prvom poluvremenu propustio da asistira Kameruncu u prazan prostor u šesnaestercu.
Izvesno je da u redovima Dile nema pravog talenta, ali je pokazala disciplinu i ostaje da se vidi kako će izgledati u revanšu u Goriju u utorak. Ovoga puta je izvela jedan korner (Partizan 13) i samo jednom, u prvom poluvremenu, zaposlila Živka Živkovića kada je na levom beku „ispao” Petrović. U Partizanu zbog lakše povrede ni na klupi nije bio Bandalovski, kao ni Fabrisio.
Pre utakmice ovacijama je pozdravljen selektor svetskih omladinskih šampiona Veljko Paunović. Kao reakcija na odluku o utakmici Srbija – Albanija, na južnoj tribini bio je istaknut transparent „Časna diskvalifikacija Srbije je draža, nego evropska `časna` arbitraža”.
Stadion Partizana. Gledalaca: više od 15.000. Sudija: Dankert (Nemačka). Strelac: Babović u 83. minutu. Žuti kartoni: Papava, Palavandišvili. Crveni karton: Palavandišvili.
Partizan: Živković -, Vulićević 7, Balažic 7, Ćirković 7, Petrović 7, Jevtović 6, Brašanac 7, Babović 7, Ninković 7 (od 73. Ilić -), Oumaru 5 (od 61. Živković -), Božinov 5 (od 77. Šaponjić -).
Dila: Ševčenko 7, Kurtsilava 6, Papava 7, Kvahadze 7, Kvirkvelia 7, Navalovski 6, Razmagze 7, Gvalia 6, Palavandišvili 5, Iluridze 5 (od 90. Gongadze), Martsvladze 5 (od 83. Dzaria -).

Morina: Kako sam bežao posle puštanja drona
Albanac Ismail Morina, koji se smatra odgovornim za puštanje drona na utakmici između Srbije i Albanije u Beogradu, do detalja je opisao kako je izveo akciju za prištinski dnevnik „Bota”.
On je naveo da je ideju o dronu dobio u Italiji, i to od jednog prijatelja, Italijana.
– On je predložio da upotrebimo dron i da na njega okačimo poruku, što sam prihvatio. Razmišljali smo o zastavi, imali smo dve verzije, orla ili orla sa Skenderbegom, a onda sam odlučio da izaberem drugu. Potom smo razmišljali da napišemo nešto na italijanskom, ali smo kasnije izabrali reči „autohtoni”, jer se i na engleskom i albanskom isto piše i zvuči elegantno – rekao je Morina.
Albanac je naveo da se za akciju spremao tri meseca.
– Tokom leta sam došao u Srbiju, bio sam siguran da će se utakmica odigrati na stadionu Crvene zvezde, 26. jula sam obišao lokaciju, snimio stadion i sve oko njega. Obišao sam i stadion Partizana, ali ne detaljno. Zbog toga sam upotrebio „Gugl” mape i našao nekoliko lokacija sa kojih je bilo moguće pustiti dron. Sve vreme sam sarađivao sa prijateljem iz Skoplja, koji je nabavio i doneo zastavu – dodao je Morina.
Prema njegovim rečima, 17 sati je bio sakriven na tajnoj lokaciji u iščekivanju pravog trenutka da pusti dron.
– Putovao sam 12 sati do Beograda. Ideja je bila da se pusti dron za vreme intoniranja himni, ali sam odustao, jer je tada neko prošao pored mene i mislio sam da sam otkriven. Pritajio sam se, pustio dron da napravi mali krug oko stadiona, a potom ga usmerio ka tribinama. Mislio sam da su albanski igrači u crvenim dresovima, spustio sam dron ka njima, ali sam onda shvatio da žele da ga uhvate. Pogrešio sam boje dresova – objasnio je Morina.
Odmah je napustio lokaciju i Srbiju.
– Auto me je već čekao i odmah smo krenuli na auto-put. Razmišljao sam kako ćemo da pređemo granicu. Bio sam zabrinut, hteli smo da bežimo ako nas policija zaustavi, ali je sve prošlo bez problema – zaključio je Morina.
On je rekao da mu se od 14. oktobra promenio život, da živi izolovano u Albaniji i da je prekinuo kontakt sa porodicom.
Sud za sportsku arbitražu u Lozani (CAS) dodelio je Albaniji pobedu 3:0 sa prekinutog meča protiv Srbije u Beogradu u oktobru, a „orlovima” oduzeo tri boda.
S. R.

Emotivan oproštaj Zvezde od Gogića
BEOGRAD – Fudbalski klub Crvena zvezda emotivnom komemoracijom oprostio se danas od nekadašnjeg prvotimca Gorana Gogića, koji je nedavno preminuo u Kini.
„Niko od zvezdaša nije mogao ni da zamisli da ćemo se od tebe opraštati na ovakav način. Verovali smo da ćemo se još dugo družiti i deliti radosti. Bio si veliki zvezdaš, voleo si Zvezdu, ali i svi u Zvezdi su voleli tebe. Bio si omiljen, blage naravi, neumornog duha. Prerano si nas napustio i ostala je velika, velika tuga. Neka ti je večna slava i hvala”, rekao je predsednik Svetozar Mijailović.
U ime igrača oprostio se kapiten Predrag Rajković, koji je pre Zvezde bio saigrač sa Gogićem u Jagodini i zajedno, istog dana, obukli su crveno-beli dres.
„Trebalo bi sada da se od tebe oprostim, a meni se ne oprašta. Trebalo bi nešto da kažem, a meni se samo ćuti. Trebalo bi da pogledam tvoju sliku, a ja bih da te zagrlim. Rekoše mi „ti si kapiten, ti si sa njim igrao, ti ćeš se u ime saigrača i svlačionice obratiti”. A ja, ja bih sa tobom na teren, da osvojimo još jednu titulu za našu Zvezdu”, u dahu je rekao Rajković, sa suzama u očima.
Najbolji mladi golman sveta dodao je da neće ni reč reći o tome kakav je Gogić bio čovek, jer to svi znaju.
„Neću ni da pričam o tome koliko si voleo ove naše boje, ovu našu Marakanu. Koliko si srećan i ushićen bio kad smo zajedno kretali iz Jagodine. Ti da se vratiš, a ja da se uverim zašto mi toliko pričaš o Crvenoj zvezdi. Gde su razlozi tvoje ljubavi prema njoj... Sad mi je sve jasno. Hvala ti što si mi obogatio život i karijeru, što si mi pokazao kako izgleda dobar i častan čovek. Vaspitavaću decu da liče makar malo na Gorana Gogića i nikada te, nikada, neću zaboraviti. Živećeš dok živim ja, dok živi tvoja porodica i svi tvoji prijatelji, a ima ih, minimum četiri miliona. Neka ti je večna slava”, poručio je Rajković.
Gogić je bio član šampionske generacije crveno-belih 2014, a potom je prešao u kineski Đingdao. Iznenada je preminuo 3. jula nakon što je kolabirao na treningu.
Biće sahranjen u Kuli, a datum će biti objavljen naknadno.

Poljski navijači skandirali „Ovo je Srbija” u Sarajevu
SARAJEVO – Navijače poljskog Fudbalskog kluba „Leh”, koji su učestvovali u noćašnjem sukobu sa navijačima domaćeg FK Sarajevo u sarajevskoj opštini Vogošća, čuvaju jake policijske snage u hotelu.
Oni su, kako prenose federalni mediji, spremni da napuste hotel u kojem su odseli po dolasku u Sarajevo i prisustvuju večerašnjoj utakmici.
Različite su, međutim, medijske informacije da li će oni biti transportovani za Poljsku ili će, ipak, prisustvovati utakmici koja počinje u 21 sat.
Kako portal Klix.ba javlja, od Doboja prema Sarajevu kreće se nova grupa poljskih navijača u četiri autobusa, nekoliko kombija i automobila, uz pratnju policije.
Portal „Dnevni avaz” piše da su poljski mediji o tom događaju izvestili pod naslovima „Noćna bitka u Sarajevu”, „Navijači Leha sukobili se u Sarajevu”, „Navijači Leha skrivili sukobe u Sarajevu”, „Isprovocirani navijači Leha”...
Pojedini poljski portali, kako se navodi, pišu da su Poljaci počeli tuču, da su uzvikivali „Ovo je Srbija”, drugi, pak, da su poljski navijači uzvikivali „Srbija, Srbija” dok je po trećim najviše kriva policija koja je intervenisala tek nakon nekoliko sati.
Okolina Hotela Sunce sinoć je, naime, tokom više sati bila poprište žestokog obračuna Lehovih i navijača FK Sarajevo.
Zbog nereda je reagovala i policija, a konačan bilans je 27 povređenih i materijalna šteta na automobilima MUP-a Kantona Sarajevo i stanovnika Vogošće.
Od tada navijači Leha su pod jakom policijskom zaštitom, a kretanje im nije dozvoljeno. Njihov oštećeni autobus osposobljen je za vožnju.

Demoliran autobus poljskih navijača
U hotelu Sunce kažu da će navijači uskoro napustiti objekat, ispred koga je nekoliko policijskih kola, javio je portal Klix.ba.
Na Kliniku urgentne medicine noćas je primljeno 18 pacijenata - 11 državljana BiH i sedam državljana Poljske. Među povređenima je i devet pripadnika policije.
Od ukupnog broja povređenih, trojica su zadobila teške povrede i zadržana su na lečenju. Reč je o domaćim navijačima. Sa vidnim povredama glave u bolnicu je prevezen i jedan navijač Leha.
Inače, poljski Leh iz Poznanja i FK Sarajevo trebalo bi večeras na Koševu da odigraju prvi meč drugog kola kvalifikacija za Ligu šampiona.
Sarajevski mediji prenose kako je u Poljskoj predstavljen sinoćnji incident, koji su počeli u centru Sarajeva, na Baš-čaršiji, nedaleko od prepune Husrev begove džamije, gde je upravo počinjala molitva povodom svete ramazanske noći Lejletu-l-kadr, a nastavljeni su u naselju Vogošća.
Neredi su trajali više sati, a u razdvajanju sukobljenih grupa učestovao je veći broj policajaca, uključujući i specijalce.
U tuči su korišćene palice, plastične stolice iz obližnjih letnjih bašti i baklje, a na ulicama Vogošće, nakon sukoba, ostale su razbacane letve i kamenje, kao i tragovi vatre. U tuči je korišćen i suzavac.
Nastala šteta još se sumira, a prema prvim informacijama, uništeni su invetar hotela u kojem su smešteni poljski navijači i autobus kojim su stigli u Sarajevo.
Deo poljskih navijača deportovan iz BiH 
SARAJEVO– Navijači poljskog fudbalskog kluba Leh, koji su sinoć učestvovali u neredima na Baš-čaršijji i naselju Vogošće, deportovani su iz BiH, javili su federalni mediji.
Portal sarajevskog Dnevnog avaza objavio je da su Lehovi navijači sprovedeni prema granici.
S druge strane, nova grupa poljskih navijača je već prešla granicu i uputila se ka Sarajevu gde se večeras u 21 sat igra meč FK Sarajeva i Leha.
U saopštenju generalnog direktora FK Sarajevo Dina Selimovića se navodi da je domaćin u saradnji sa predstavnicima MUP-a Kantona Sarajevo i partnerskom agencijom Securitas BiH preduzeo sve radnje i aktivnosti vezane za uspešno organizovanje utakmice.
On je izrazio uverenje da će večerašnja utakmica proteći u najboljem redu s obzirom na to da su, kako je rekao, domaćini aktivno sarađivali proteklih sedmica sa predstavnicima gostujućeg tima KKS Leh iz Poznana.
S druge strane na oficijelnoj stranici poljskog kluba objavljeno je saopštenje u kome se kaže da su navijači Leha napadnuti prošle noći u Vogošću.
„Kako bi se osigurala bezbednost navijača koji su već u Sarajevu ili tek dolaze poručujemo im da ne nasedaju na provokacije lokalnih navijačkih grupa”, navodi se u saopštenju.
    </div>
    <div id="kolumna">
Zurof
I šta ćemo sad? Ko će se prvi baciti kamenom na čuvenog lovca na naciste Efraima Zurofa zbog izjave o Srebrenici? Ko će ga nazvati poricateljem genocida zbog toga što je juče u našem listu  ponovio da se u Srebrenici nije dogodio genocid? Zurof, dabome, ne mora da strahuje od posledica takve svoje izjave, ali srpski zvaničnici nemaju takvu privilegiju. Njima se spočitava da udaraju u ratne bubnjeve i da ne žele da se suoče sa prošlošću, i onda kada su uvereni da samo brane interese svoje zemlje.
Tako smo ovog vikenda imali priliku da na jednom strašnom i opominjućem mestu vidimo kako se komemoracija žrtvama srebreničkog masakra pretvara u strašno i opominjuće urlanje mase koja poziva na ubistvo srpskog premijera Aleksandra Vučića. Ima onih koji veruju da su kamenovani Vučić i Srbija, kao poricatelji genocida, dobili ono što su tražili. Poučavaju nas dalje zastupnici takvog stava da je predsedniku srpske vlade vraćeno milo za drago jer je u Potočarima predstavljao zemlju čiji su se najviši zvaničnici zalagali da u Savetu bezbednosti Ujedinjenih nacija ne bude usvojena rezolucija Velike Britanije o Srebrenici koja zabranjuje poricanje genocida u ovom bosanskom gradiću.
Hajde da se pre nego što bacimo kamen jedni na druge, zadržimo malo na predlogu britanske rezolucije. Ona se oslanjala na presudu Međunarodnog suda pravde u Hagu Radoslavu Krstiću koji je osuđen za genocid u Srebrenici. Šta je trebalo da uradimo? Da kažemo – u redu je, prihvatamo i mi, kao nepogrešivu dogmu,presudu haškog suda da se u Srebrenici dogodio genocid. A šta ćemo onda sa „Olujom“? Jer, isti taj sud presudio je da u slučaju ove vojne akcije nije bilo etničkog čišćenja, pa ni udruženog zločinačkog poduhvata. Ako već ne sumnjamo u istinu haških presuda da li to znači da treba da se pridružimo vojnoj paradi u Hrvatskoj? Jer, etničkog čišćenja nije bilo, samo odbrane svoje zemlje. I, mirna Bosna. 
Potočari su 11.jula pokazali da je pokušaj stranaca da na sebe preuzmu ulogu pomiritelja Srba i Bošnjaka tako što će haške presude proglasiti neporecivom dogmom, lažna mirovna misija koja je samo podigla tenzije. Muslimani su povikali: „Alahu akbar“, a Srbi su počeli da na fejsbuku kače slike mudžahedina sa odsečenim srpskim glavama. Usijale su se strasti što ne žele ni majke Srebrenice, ni majke Bratunca, ni bilo koje druge majke. 
Pre pitanja: da li se u Srebrenici dogodio genocid, trebalo bi da postavimo jedno drugo pitanje: možemo li da pogledamo jedni druge u oči? Bez stranih posrednika, mirovnih misionara, međunarodnih tužilaca. Samo mi. Bošnjaci i Srbi.
    </div>
    <div id="vesti">
Ko ostaje izvan „kruga dvojke”
Nova beogradska mreža linija autobusa, trolejbusa i tramvaja od 2016. godine u potpunosti će promeniti „krvnu sliku” gradskog prevoza. Velika izmena zadesiće i čuveni „krug dvojke”. Tramvaj čija je trasa određivala ko su Beograđani iz najužeg centra grada, ali i ko ima prava da stanarinu podigne za neki evro više od drugih, od januara će biti kraća za koji kilometar. Kultna „dvojka” voziće od pristaništa, odakle je kretala i do sada, ali krug će nazad savijati kod Pravnog fakulteta. Na njenom obodu sada će ostati deo Ulice kraljice Marije kod Mašinskog fakulteta, deo Ruzveltove kod Vukovog spomenika, potes Bulevara kralja Aleksandra, između Elektrotehničkog i Pravnog fakulteta, uključujući i hotel „Metropol palas”.
Ova, za beogradske starosedeoce, vrlo emotivna izmena samo je detalj u planu buduće mreže linija koju su osmislili čelnici grada i stručnjaci sa Saobraćajnog fakulteta. Plan je napravljen na osnovu istraživanja i anketiranja Beograđana u oktobru i novembru prošle godine. Kao i za ostale linije, građani su se izjasnili i za skraćenje „dvojke”. Kako poverovati da je neko od anketiranih sebi uskratio privilegiju da živeći kod Mašinskog fakulteta kaže da je u „krugu dvojke”.
Autobus 35 umesto do Trga Republike vozi do Zemun-polja
Istovremeno kada „dvojka” bude skraćena za nekoliko stanica na šine će biti postavljene dve nove tramvajske linije – „četvorka” koja će ići od Tašmajdana do Banjice i „jedanaestica” od kalemegdanskog Donjeg grada do Bloka 45.
Već u prvoj fazi izmene linija gradskog saobraćaja od ukupno tri planirane, trebalo bi da se uvedu nove okretnice u Bloku 72, Ulici Agostina Neta, na Vilinim vodama kod „Tempa” i u Leštanima.
Najveću promenu u prvoj fazi pretrpeće autobuski saobraćaj. Linija 35 svoju trasu neće završavati na Trgu Republike kao sada, već u Zemun-polju. Linija 38 koja vozi do pogona „Kosmaj” biće produžena i vožnju će završavati u Velikom Mokrom Lugu.
„Četrdeset četvorka” više neće krstariti od Topčiderskog brda do Dunav stanice jer će se njen put završavati na Vilinim vodama. Linija 58 će i dalje povezivati Pančevački most i Železnik, ali će voziti do Starog Železnika. Manja izmena zadesiće i autobuse na liniji 68 koja će ići do Bloka 72, kao i na liniji 81 koji će ubuduće kretati iz Bloka 58, a ne iz Pohorske ulice.
Pohorska više neće biti početna stanica 
Pohorska više neće biti početna stanica za linije 613 i 711, jer će one za nekoliko meseci kretati sa Novog bežanijskog groblja.
Nova Galenika će dobiti još jednu liniju jer će odatle, umesto iz zemunskog Novog grada, kretati autobus 709. Blok 70, umesto Keja oslobođenja, biće buduća početna stanica za liniju 610. Autobus 603, koji trenutno saobraća između Ledina i Ugrinovaca, ubuduće će ići od Surčina do batajničke železničke stanice, a 552 voziće do okretnice u Ruckoj umesto do Umke gde trenutno završava trasu.
Početna stanica linije 82 biće Blok 44 umesto Kej oslobođenja, a „osamdeset četvorka” će kretati iz Mirijeva 4 umesto sa Zelenog venca.
„Devedeset četvorka” ići će iz Bloka 45, umesto sa Glavne železničke stanice, a 504 od Miljakovca 3. Kraće trase imaće linija 85 koja više neće ići do Borče 3, već samo do Pohorske na Novom Beogradu, kao i 109 koja će se okretati na stajalištu „Put za Dunavac” umesto u Čenti. Linija 310 više neće biti kružna jer će joj ubuduće završna stanica biti Mali Mokri Lug.
Nove linije
Predviđeno je i uvođenje nekoliko novih linija. Od Miljakovca 1 do Starog Železnika voziće autobus 64, od Mirijeva 4 do mesne zajednice Kumodraž – 36, a od Bloka 44 do Altine 1 – 80. Nove linije biće i 311 od Ustaničke do Leštana, 404 koja će ići od Voždovca do Resnika, ali i 703 od batajničke železničke stanice do Ugrinovaca.
Posle uvođenja nove mreže sa beogradskih ulica nestaće desetak postojećih linija. Prestoničkim saobraćajnicama više neće ići autobusi 60, 76, 92, 400, 503, 553, 612 i 704.
Jedno od najvećih osveženja trebalo bi da bude pokretanje linije EKO 1, ekološkog autobusa koji bi vozio od Donjeg grada do Slavije. On će se između početnog i krajnjeg stajališta kretati ulicama Tadeuša Košćuška, Uzun Mirkovom, Vasinom, Kolarčevom i Kralja Milana.
Ove promene su tek prvi korak u reformisanju mreže linija, jer u drugoj i trećoj fazi koje će uslediti u naredne tri, četiri godine biće otvoreno još desetak novih okretnica, ukinute postojeće na Zelenom vencu, Trgu Republike i Studentskom trgu, uvedene mnoge nove linije i ukinute pojedine postojeće. Sugrađani će u narednih nekoliko meseci na sajtu bgprevoz.rs moći da ostave svoje mišljenje o svim predlozima.
-----------------------------------------------------------

Zona 1 centar grada, centralni delovi Palilule, Voždovca, Čukarice, Zvezdare, Zemuna i Novog Beograda, kao i deo Borče. Granice će biti „Kvantaš”, Blok 45, Blagoja Parovića, Pere Velimirovića, Mirijevski bulevar, ugao Bulevara kralja Aleksandra i Ustaničke i kanal Sebeš.
Zona 2 Kumodraž, Sremčica, Vinča, Beli Potok, Slanci, Altina, Surčin, Opovo, Padinska Skela, Ovča, veći deo Borče. Granica će biti Ugrinovci, Boljevci, Lipovička šuma, Ripanj i deo Grocke.
Zona 3 Barajevo, Ralja, deo Grocke, Obrenovac i Sopot
Zona 4 Stepojevac, Veliki Crljeni, Rudovci, Lazarevac, Vlaška i Mladenovac.
-------------------------------------------------------
Ukidaju se „E” i „L”
Autobusi 27E, 32E i 706E po novoutvrđenoj mreži više neće postojati. Novim planom predviđeno je ukidanje i većine linija sa oznakom L. Tako više neće postojati linije 35L, 56L, 81L i 405L.
-------------------------------------------------------
Do kraja godine 600 novih stajališta
Do kraja godine biće uređeno više od 600 stajališta javnog prevoza.
– Već su urađene nove informacione table i stubovi koji će zameniti stare. Stajališta će biti ofarbana u boju zone, a njihove boje će biti iste kao i za parking. Sva stajališta zamenićemo u naredne dve godine – rekao je Goran Vesić, gradski menadžer.
On je napomenuo da su trenutni prihodi GSP-a 750 miliona dinara, ali da to nije dovoljno za njegovo normalno funkcionisanje.  
– Kako bi sistem mogao da funkcioniše, neophodno je oko 950 miliona. To znači da bi karte trebalo da kupuje još 100.000 ljudi – naveo je Vesić.

Novo ruho pozorišta
Subotica – Sa velikim uzbuđenjem Subotičani su dočekali da se uklone skele i građevinska ograda i da se konačno, nakon devet godina, podigne zastor sa fasade starog dela Narodnog pozorišta. Može se zamisliti da je ovakvo uzbuđenje vladalo i pre više od vek i po, kada je 1854. godine Janoš Škulteti otkrio ovih istih šest korintskih stubova i pročelje. Sadašnji savremenici tako imaju priliku da svedoče o nečemu što se retko dešava u ljudskom veku, obnovi i izgradnji pozorišta.
Ono što je sada završeno u građevinskom dnevniku se vodi kao četvrta faza obnove i izgradnje Narodnog pozorišta, a ona je podrazumevala postavljanje krovne zaštite, drvenarije, to jest prozora i vrata, farbanje fasade sa vraćanjem svih gipsanih ukrasa. Nakon ovih radova, koji su koštali oko 85 miliona dinara, stari deo pozorišta je „zatvoren”, i tako je postao i građevinski, a ne samo zakonski zaštićen.
Otkrivanje fasade je obeleženo malom gradskom svečanošću, te su ispred pozorišta za tu priliku postavljeni stolovi jednog od susednih kafića, što je sve Subotičane trebalo da podseti na nekada omiljeno mesto izlaska, koje se nalazilo baš između pozorišnih stubova. – Posle godina kritika i delimičnih osporavanja izgradnje Narodnog pozorišta, došli smo do faze kada se, istorijski gledano, najstarijem, najprepoznatljivijem i najupečatljivijem delu vraća prvobitni izgled i to je konkretan znak da će republika, pokrajina i grad imati finansijske snage da realizuju do kraja izgradnju zgrade subotičkog Narodnog pozorišta – rekao je gradonačelnik Subotice Jene Maglai.
Ištvan Pastor, predsednik vojvođanske skupštine, takođe se osvrnuo na nedoumice oko toga da li je trebalo rušiti deo pozorište i graditi novo, uz uverenje da takve rasprave prate svaki veliki građevinski poduhvat. – Mi smo u proteklih devet godina mobilisali sve moguće raspoložive snage i znamo da se, u ovom trenutku, više nije moglo uraditi – rekao je Pastor uz očekivanje da nakon zatvaranja i novog dela teatra, krenuti njegovo fazno opremanje.
Na ispunjenom gradskom trgu i među političarima ipak je bilo primetno odsustvo ljudi iz Narodnog pozorišta. Niko iz uprave niti iz ansambla nije prisustvovao otkrivanju fasade zgrade u koju bi, ukoliko radovi budu tekli po planu, trebalo da se vrate za četiri godine.
Sređivanjem fasade za sada je ipak više dobio grad, jer je centar „sinuo” lepotom starog sveže okrečenog zdanja, nego pozorište. Stari deo dobio je krov i fasadu i potrebno je, prema prvim grubim proračunima, oko 180 miliona dinara za njegovo unutrašnje uređenje u tom zaštićenom delu, gde bi, poslednjim izmenama, trebalo da budu komercijalni sadržaji. Teatar bi bio u novom, dograđenom delu objekta, koji je i dalje tek betonski skelet. Njegovo građevinsko zatvaranje planirano je u petoj fazi, za koju se očekuje raspisivanje javnog poziva za izvođača. Međutim, i kada se sadašnji betonski zidovi stave pod krov, neizvesno je koliko će biti potrebno za unutrašnje opremanje ovog prostora.
A. Isakov

Pobuna ograđenih na tvrđavi
Novi Sad – Kapije muzičkog festivala „Egzit” zatvorene su u nedelju, a otvorena je nova debata o korišćenju Petrovaradinske tvrđave, na kojoj se manifestacija održava 15 godina. Odatle je nekoliko zakupaca lokala juče uputilo otvoreno pismo „Egzit fondaciji”, u kome ih obaveštavaju da su preduzeli sve zakonske mere kako bi zaštitili svoja prava, nakon što su im organizatori podigli ogradu ispred kafića i postavili obezbeđenje, koje posetiocima, izuzev onih sa crnim, tzv. radnim ulaznicama za osoblje ili novinare, nije dozvoljavalo prolaz.
„Svi mi volimo ’Egzit’, koji je postao deo Novog Sada, i ponosni smo na festival i kao građani i kao radnici na tvrđavi, ali neke stvari su prevršile meru. Najbolje bi bilo da smo postigli dogovor – što i jeste suština komunikacije, ali do toga, nažalost, nije došlo”, kaže za „Politiku” Zlatko Dubajić, zakupac kafea „Sat” na donjoj terasi tvrđave i „Slaćkare” u popularnoj „novosadskoj uličici”, u kojoj je niz drugih lokala.
Ta ulica je ranijih godina za Novosađane bila posebno mesto, „ćoše” koje su nepisanim pravilom označili kao svoje i u njega dovodili „svoje goste” u pauzama između koncerata. Tu se sastajalo i kretalo u dugu noć festivala, pa ponovo svraćalo na čašu pića.
Zakupac Dubajić kaže da je sa organizatorima uoči početka festivala razgovarao o načinu na koji će njegov lokal raditi. „Egzitu” su ponudili, navodi on, da prodaju piće sponzora, po istim cenama kakve su na festivalu.
„A oni su hteli da nam plate neku mizeriju da nam bašta uopšte ne radi, pa do dogovora nije došlo”, dodaje. Pisali su, kaže, bezuspešno i JP „Poslovni prostor”, jer smatraju da su dužni da im omoguće nesmetano funkcionisanje.
U „Poslovnom prostoru” za „Politiku” navode da su oni nadležni samo za unutrašnji prostor lokala koji izdaju, a on je zakupcima, ukazuju u tom JP, bio i dostupan.
Problema je bilo i ranije – od prvog „Egzita”, kaže nam Aleksandar Golubović, zakupac lokala „Viribus”: „Uvek samo – daj pare... Pre dve godine pregradili su ulicu, ali su je, kad smo digli frku, posle dan i po sklonili.” Bilo je, dodaje, pokušaja da se ovaj put dogovore, ali na predlog da „Viribus” prodaje samo asortiman sponzora, po festivalskim cenama, „nisu se udostojili ni da odgovore”.
S. Kovačević
-----------------------------------------
„Egzit”: višestruki razlozi za ogradu
„Po ugovoru sa Gradom Novim Sadom, ’Egzit’ tokom festivala ima pravo da odluči koji delovi tvrđave se koriste, a koji ne”, kaže Sagor Mešković, pi-ar menadžer „Egzit” festivala. On navodi da su višestruki razlozi za zatvaranje „novosadske ulice” na tvrđavi: „Reč je o sanitetskoj bezbednosti, jer mi ne možemo da odgovaramo za hranu i piće koju prodaju lokali u pomenutoj ulici. Tu je i krajnja programska neusklađenost, jer je jedan od vlasnika puštao turbo-folk muziku, a tu su i striktni ugovori sa sponzorima koji ne dozvoljavaju da se na festivalu prodaju konkurentski proizvodi... Zbog ovakvog rada smo već izgubili jednog od sponzora i dobili pravno upozorenje od drugog.”
    </div>
    <div id="kultura">
Na splavu bez šrafova i eksera
Prvi arhitektonski projekat koji je posle studija potpisao Đorđe Bobić bio je krematorijum na Novom Beogradu!
I od tada mu je krenulo: radio je urbanistički plan Beograda, projekat Svetosavskog trga, rekonstruisao pijacu Zeleni venac, osmislio strelište u Titogradu, sportsku salu u Splitu, rekreativni park u Parizu, marinu u Libiji, kompleks hotela u Zanzibaru, hotel u Sočiju, i još mnogo toga, a nedavno je sam sazidao splav na Adi, bez ijednog šrafa, eksera i metalne konstrukcije.
Dok trenutno piše knjigu „Iznuđena arhitektura”, i razmatra od čega sve arhitekta zavisi: zatečenog nasleđa, ekonomskog trenutka, političkog sistema i investitora, u izdanju „Orion arta” izašle su dve Bobićeve knjige – „Linije”, sa crtežima i kratkim stripovima, i „Traganje za gradom”, zbirka članaka i dosadašnjih projekata.
– U tekstu „O urbanizmu i drugu Titu”, objasnio sam da sve ozbiljno izgrađeno u Beogradu bilo je za vreme Josipa Broza. Nisam njegov ljubitelj, ali tada moje kolege nisu zavisile od političara. Ključno je da je javnost bila više uključena u urbanistička pitanja Beograda – kaže Đorđe Bobić koji je bio gradski arhitekta od 2004. do 2008. godine.
Tada je pokušao da okrene stvar, i da građani počnu da se pitaju za mišljenje na javnim raspravama o promenama u svom gradu. Češći je slučaj, ipak, kada u njihovo ime odlučuju političari.
– Ne volim da se koncentrišem na „Beograd na vodi”, ali to je dobar primer, pored hrasta na auto-putu, i bazilike koju će da zatrpaju.
Za 50 godina nije se desilo da je struka toliko ujedinjena oko jedne teme. Niko nije protiv da se taj deo grada uredi, ali s ozbiljnom javnom raspravom, finansijskom analizom i svega što profesionalci nalažu. Akademija nauka je reklada je to loša ideja, a vlast kaže da su oni protiv razvoja društva – ističe Bobić.
Na Beograd na vodi bilo je oko 2.000 primedaba, a onda se, kako dodaje, pojavila komisija koja je stručna, ali birana po partijskom ključu, i ona odlučuje ko je u pravu, a ko nije. Najveći broj tih primedaba, kako kaže komisija,„ne odnosi se na temu”. Problem je, smatra Bobić, što kod nas ne postoji esnaf priznat od države. Društvo arhitekata Beograda je udruženje građana i nema izvršnu moć.
–U Britaniji, Francuskoj, Nemačkoj postoji cenovnikiza kojeg stoji esnaf, i ko izađe na tržište ispod te cene, gubi licencu. Kod nas svako ima svoju cenu i to urušava profesiju.Beograd je prevelik, i ne postoji mehanizam koji bi ljudima objasnio da ono što se dešava na Voždovcu, tiče se ionih sa Savskog venca. U tranziciji građani su izgubili interesovanje za javni interes. Oni reaguju samo ako se nešto ružno gradi u komšiluku, pa će time vrednost njihove imovine opasti. Stranci su uspeli da ujedine privatno i javno – kaže Đorđe Bobić.
Razgovaramo s njim kod SKC-a, u blizini zidne fontane „Slap” na zgradi Jugoslovenskog dramskog pozorišta, koju je Bobić projektovao sa Čedomirom Vasićem, za Deveti samit nesvrstanih 1989. Na mestu pozorišta nekada je, kaže, bila jahačka škola, dvorski manjež. Krasnov, arhitekta klasične forme, napravio je fasadu pozorišta, koja je trajala i posle Drugog svetskog rata, kada je odlučeno da arhitekta Belobrk napravi modernistički zaokret. Preko cele te fasade, ne dirajući je, sazidao je zid od cigle, napravio mali izlog i lep trem. To je trajalo tako sve dok zid nije počeo da se ljušti, pa je Jovan Ćirilov pozvao u pomoć Bobića.
– Majstori su deo tog zida srušili, i otkrili smo da iza zida postoji cela fasada. Očuvana, savršena. Deo smo otkrili, Belobrkovu fasadu sačuvali dve trećine kao deo istorije pozorišta i gradskih promena, i tako je stajalo sve do požara u JDP-u. Potom su kolege napravile novu, sjajnu zgradu, rekonstruisali fasadu po viziji Krasnova i pokrili je staklom –kaže ovaj arhitekta, koji sebe voli da naziva disidentom.
Evo i zašto. Bile su to sedamdesete, gradonačelnik Živorad Kovačević. Predloženo je da se gradi most na Adi, po sredini Ade. Bobić se protivio tome i sa Borkom Pavićević napravio je predstavu „Most za četvrti milenijum” kao kontrareakciju.
–Posle 10 dana zove me sekretarica gradonačelnika, kod njega na kafu. Tu se smrznem od straha. Stavim kravatu i odem. Pričali smo o svemu i gradonačelnik kaže da je gledao snimak predstave. Nismo imali pojma da nas neko snima. I kaže: „Ja mislim da ste vi u pravu!” Taj most bio je samo ucrtan u generalnom planu, i pao je u zaborav, jer ništa ne bi ostalo od Ade. Kao gradski arhitekta napisao sam pismo Vladi i urbanističkom zavodu, da se most izmesti na vrh Ade, gde neće smetati. Tako je i bilo – priseća se arhitekta.
Kaže da je bilo i konkursa na kojima nije bio uspešan. Bilo je i nagrada. Poslednja je ona za najlepši splav na Adi s početka teksta.
Mirjana Sretenović
    </div>
    <div id="ekonomija">
Nema ekonomskog suvereniteta
Nezahvalno je ocenjivati tuđe poteze, posebno ako ne trpiš njihove posledice. Tako bi se u najkraćem moglo reći za Grčku koja je sa evropskim i svetskim kreditorima isposlovala sporazum ne bi li po cenu visokih odricanja ostala u zoni evra i dobila višegodišnju kreditnu podršku. Suverenitet u doba globalizacije, informacionih tehnologija i integracija poput EU, dobija nova značenja.
Da li je Grčka, kako neki kažu, suverenitet prodala za novi zajam? Drugi, opet, smatraju da je Nemačka poražena. Mnogo je navijačkih strasti upleteno u grčki slučaj i svako tu traži potvrdu svojih gledišta: o prejakoj Nemačkoj, nedovoljno jakoj Francuskoj, odsutnoj Britaniji... o finansiranju kao savremenom oružju.
Suverenitet je u savremenoj, globalnoj ekonomiji dobio potpuno nova obeležja, u kulturi, ekologiji, politici... Da li je i sama Amerika suverena država, jer njen deficit u hiljadama milijardi kreditira ceo svet, a naročito Kina sa 1.270 milijardi dolara. Ili je možda nešto drugo u pitanju kada je reč o malim zemljama poput nas ili Grčke?
Suverenitet države ogleda se u donošenju odgovornih odluka u najboljem interesu većine građana – u povećavanju broja radnih mesta, proizvodnje, izvoza i životnog standarda. Suverena je i odluka da se zajmovi utroše za lepši, lagodniji život, ali onda nemojmo ići na referendum kada ti krediti dođu na naplatu.
Srbija zna da loši krediti nastaju u dobrim vremenima. Zato sada i plaćamo ceh zaduživanja iz 2009. Ne idemo na referendum, jer poštujemo kontinuitet odluka onih koji su tada bili na vlasti, a danas su opozicija. I to je odraz suvereniteta o kome se mora voditi računa, izjavila je guverner Narodne banke Srbije Jorgovanka Tabaković povodom dužničke krize Grčke, ali i mogućih posledica po nas, položaj naše zemlje i stabilnosti naših finansija. Razgovor s guvernerkom Tabaković „Politika” će objaviti u sutrašnjem broju.
S. K.

NBS: Zatvaranje banaka ne bi uticalo na banke u Srbiji
BEOGRAD – Ukoliko dođe do zatvaranja četiri velike banke u Grčkoj, NBS tvrdi da se to neće po automatizmu odraziti i na banke u njihovom vlasništvu koje rade u Srbiji jer bi one kao zasebna pravna lica nastavile regularno da posluju.
Naime, Rojters piše da deo sporazuma koji je Grčka postigla sa međunarodnim kreditorima podrazumeva strog nadzor evropskih institucija nad reformama grčkog bankarskog sektora, što bi moglo da znači gašenje dela banaka.
Pozivajući se na neimenovanog evropskog zvaničnika, Rojters navodi da bi to moglo da znači da će Nacionalna banka Grčke, Pireus, Alfa banka i Eurobanka mogle biti svedene na dve.
U NBS-u međutim za Tanjug tvrde da za sada nema zvaničnih informacija o zatvaranju banaka u Grčkoj.
„Čak i u situaciji da do navedenog postupka dođe uvek treba imati u vidu da grčke banke prisutne na tržištu Srbije nisu filijale grčkih banaka, već zasebna pravna lica sa uplaćenim akcionarskim kapitalom u Srbiji, te da se promena statusa matične banke ne primenjuje po automatizmu na njih”, objašnjavaju na ovoj adresi.
Dodatno, tvrde da mogućnost zatvaranja matične banke ne znači istovremeno zavaranje banaka koje pripadaju istoj bankarskoj grupi, već bi one, kao zasebna pravna lica, nastavile da posluju.
Uticaj grčke krize, tvrde u NBS-u, imao je određeni uticaj, ali su banke bile spremne za ovakav scenario i uspele su da odgovore na zahteve klijenata i održe likvidnost na zadovoljavajućem nivou.
Poslovanje četiri banke u grčkom vlasništvu se, ističu, pojačano prati, a naročito njihova likvidnost i odnosi sa matičnim grupama.
„U narednom periodu NBS će nastaviti sa praćenjem banaka u grčkom vlasništvu i u slučaju potrebe, preduzeti druge mere iz svoje nadležnosti, radi sprečavanja potencijalnih negativnih uticaja na bankarski sektor Srbije, što uključuje i situacije u kojima bi došlo do spomenutog zatvaranja pojedinih banaka u Grčkoj”, objašnjeno je u NBS.
    </div>
    <div id="vesti">
Zeri: Dvojica od petorice uhapšenih pripadnici IS
PRIŠTINA – Osumnjičeni za pripremu terorističkih napada kod jezera Badovac, dvojica od petorice uhapšenih, pripadnici su ekstremističke grupe „Islamska država” i da su tokom 2013. i 2014. godine bili u ratnoj zoni u Siriji, piše danas prištinski list „Zeri”.
Dnevnik navodi da je uhapšeni Besnik Latifi (38) iz Kosovske Mitrovice, u ratnoj zoni u Siriji bio dva puta, od 16. februara do 22. aprila 2013. godine, kao i od 30. oktobra 2013. do 16. aprila 2014 godine.
U istom vremenskom periodu bio je i drugi osumnjičeni Gazmend Halili (31), iz Ajvalije.
Halili se vratio iz Sirije na Kosovo maja 2014. godine i njih dvojica su saEnis Latifijem iz Kosovske Mitrovice, Milazim Hadzijaj i Fehmi Musa uhapšeni u subotu, 11. jula, kod jezera Badovac, u jutarnjim satima, pišu „Zeri”.
List prenosi da su sva jezera i fabrike vode dodatno angažovale mere bezbednosti na Kosovu, a eksperti hemije kažu da su šanse veoma male da se u bilo kojem jezeru na Kosovu otruje voda bez upotrebe velikih količina toksičnih materija.
Načelnik Instituta za javno zdravlje Naser Ramadani potvrdio je u subotu za agenciju Kosovapres da voda u jezeru Badovac (Gračaničkom jezeru), iz kojeg se snabdeva više od pola Prištine i Gračanica, nije zatrovana, a sve analize koje je uradio Institut za javno zdravlje pokazale su da je voda ispravna.
Snabdevanje vodom za deo građana Prištine, Gračanice i okolnih sela, Čaglavice i Ajvalije kao i svih drugih koji se snabdevaju iz Gračaničkog jezera preko prištinskog Vodovoda zbog sumnje da je voda zatrovana, bilo je obustavljeno zbog sumnje da su petorica, uhapšenih tog jutra koji se povezuju sa Islamskom državom, planirali da zatruju vodu o jezeru Badovac.

Naše prepelice u italijanskoj palenti
Ukupan godišnji obrt u svetskoj legalnoj i ilegalnoj trgovini zaštićenim divljim vrstama procenjuje se na više od 159 milijardi američkih dolara. Prema podacima Evropskog parlamenta godišnja vrednost ilegalne trgovine zaštićenim vrstama na svetskom nivou iznosi oko 19 milijardi dolara. Međukriminalnim aktivnostima svrstana je među najprofitabilnije.
Srbija je u tom lancu šverca i dalje mesto porekla, tranzita i krajnjeg odredišta krijumčarenih životinja. Srećom, ove godine nije bilo većih zaplena zaštićenih životinjskih vrsta, a od januara do sada MUP-u su podnete tri krivične prijave protiv osoba koje su pokušale da preko granice ilegalno prenesu neke od zaštićenih vrsta, kaže Boris Dimitrijević, inspektor za prekogranični kriminal.
Osim na graničnim i ilegalnim prelazima, ove vrste u ilegalnom posedu nađene su na četiri lokacije – u Kikindi i Sremskoj Mitrovici. Među zaplenjenim životinjama bile su se sove, vetruške, srndaći, češljugari...
Od 2011. do 2014. godine po evidenciji granične policije za pokušaj šverca zaštićenim vrstama podneto je 14 krivičnih prijava.
– Papagaji – ara i amazonci, pronađene su kod osoba koji su bez CITES (Konvencija o međunarodnoj trgovini ugroženim vrstama divlje flore i faune) dozvola pokušale da ih prokrijumčare preko granice. Ove životinje su oduzete i zbrinute – kaže Pavle Jovanović, rukovodilac Grupe za sprovođenje CITES konvencije u Ministarstvu poljoprivrede i zaštite životne sredine.
Najčešće vrste kojima se u našoj zemlji i preko nje nelegalno trguje jesu barske i kopnene kornjače, ptice i gmizavci.
– Kod nas se ilegalno sakupljaju ove kornjače koje su strogo zaštićena vrsta. U pojedinim delovima Evrope one su ugrožena vrsta pa se iz naše zemlje krijumčare na evropsko tržište, i to u količinama od nekoliko hiljada primeraka. Prošle godine u junu mađarska granična policija zaustavila je pokušaj krijumčarenja oko 1.000 primeraka šumskih kornjača. U dva navrata kod Preševa pre tri godine u džakovima za pesak otkrivene su kornjače, a samo u jednom bilo je 1.327 jedinki – objašnjava Jovanović.
Vrednost zaštićenih krijumčarenih životinja zavisi od više faktora – da li je iz divljine ili zatočeništva, da li je ženka ili mužjak, polno zrela ili ne, koliko je retka vrsta, koliko je tražena na tržištu... U ovom lancu šverca uglavnom najmanje novca dobijaju oni koji primerak nađu. Njihov „profit” je oko nekoliko evrocenti po „komadu”, dok kod konačnog kupca može da dostigne i nekoliko hiljada evra.
Među najunosnijim delovima razvijene mreže trgovine zaštićenim vrstama jeste šverc ptica. Koliko se tačno živih i mrtvih ptica proda ilegalnim kanalima nije poznato, ali ornitolozi smatraju da njihov broj umnogome premašuje legalnu prodaju.
Kod nas se najčešće love prepelice i grlice i do pre nekoliko godina glavni švercerski kanali su iz Srbije išli preko Mađarske i Hrvatske.
– Situacija se promenila, jer su u ove dve susedne države nadležne službe postale mnogo efikasnije, pa se sada ilegalna trgovina obavlja preko Makedonije i Crne Gore, naročito preko luke Bar – kaže Dragan Simić, iz Lige za ornitološku akciju.
Ulovljene ptice iz Srbije najčešće završe na trpezama širom Italije, gde porcije dostižu cenu i do 200 evra.
– Osim prepelice i golubova u Italiji se u ishrani koriste i ptice pevačice, poput ševe. Jedan od specijaliteta jeste kačamak (palenta) sa ševom – napominje Simić.
U Evropi se zakoni koji štite ptice u velikoj meri poštuju, pa je krivolov iz tih zemalja „proteran” u zemlje Balkana. Ptice iz država gde su zaštićene „dolaze” u naše krajeve i tu se uništavaju besomučno, tvrde stručnjaci. Love ih pomoću zabranjenih sredstava kao što je elektronska vabilica. Na njihov zvuk ptice sleću u jatima pa lovac može da odstreli i po 100 jedinki.
– Grlice, koje se gnezde i kod nas, pretrpele se u poslednjih deset godina velike gubitke. Iz gnezdeće populacije nestalo je 30 odsto ptica. U Evropi je u poslednjih 15 godina gnezdeća populacija gugutki izgubila 40 odsto ptica. Zbog toga se grlica od ovog proleća našla i na Evropskoj crvenoj listi zaštićenih ptica kao jedna od tri najugroženije vrste u Evropi – napominje Simić.
------------------------------------------------------------
Štek u donjem vešu ili džepu
Žive primerke ptica šverceri preko granice prenose tako što ih drže u tami kako se ne bi oglašavale, a upakuju ih u foliju ili čarape da ne pomeraju krila. Obično ih smeštaju u dupla dna vozila, a bilo je slučajeva da pojedinačne primerke skrivaju u donjem vešu ili džepovima. Devet od deset krijumčarenih primeraka ne preživi put iz divljine do krajnjeg kupca.
------------------------------------------------------------
Rog nosoroga skuplji od kokaina i zlata
Evropski parlament je prošle godine izglasao rezoluciju kojom je pozvao na strože kazne za zločine koji se sprovode nad zaštićenim vrstama. Povod za ovu reakciju bilo je nekontrolisano krijumčarenje slonovače i rogova nosoroga.
Krijumčari divljih životinja koriste već uhodane puteve kojim se ilegalno prebacuju droga, oružje i ljudi, pa se tako dešava da rog nosoroga od Afrike, preko Evrope do Vijetnama „pređe put” u roku od 48 sati.
Kako je navedeno u izveštaju uz rezoluciju, rog nosoroga je skuplji od kokaina i zlata, lako ga je prokrijumčariti, rizik od otkrivanja je veoma nizak, dok su kazne za počinioce nesrazmerno blage.
    </div>
    <div id="kolumna">
Šta se zapravo dogodilo Grčkoj?
Pre samo deset godina čitavom Balkanu se garantovalo da će u razumnom roku i bez dodatnih uslova biti deo prosperitetne Evropske unije, a upravo je Grčka trebalo da bude motor te integracije. Pokrenut je „Helenski program” za brzi završetak tada i dalje „panevropskog” Koridora 10, sedište Evropske agencije za rekonstrukciju Balkana smešteno je u Solun, a o prestižu Grčke svedočilo je i organizovanje Olimpijskih igara te 2004. godine. 
Nakon deset godina Grčkoj se Slovačka navodi kao primer, a njenog premijera preslišavaju poslanici Evropskog parlamenta kao u osnovnoj školi na kraju tromesečja. Evropsko zaleđe Grčke, u koje spada i Srbija, danas ima nadimak „osmanska grupa”, a njegova integracija u EU je suspendovana. 
Da li se ovakva brza promena zaista može objasniti „nedostatkom reformi” ili je situacija kompleksnija i traži dublje razumevanje? Jedno je sigurno: bez shvatanja grčke drame, nećemo naći odgovor ni na naše dileme.
Da bi se razumela današnja Grčka, moramo imati u vidu nekoliko stvari. Prvo, za savremene pojmove Grčka je siromašna zemlja, bez resursa. Glavni energent je lignit, što je kočnica razvoja, kao i u slučaju Srbije. Obradive zemlje nema mnogo, a balkanskim planinskim lancima surovo je odvojena od plodne Panonske nizije i ostatka evropskog kontinenta. 
Drugo, imajući u vidu nepristupačnost velikog dela terena kontinentalne Grčke i razuđenost njene obale, postaje jasno da je uspostavljanje jake centralne vlasti, univerzalnih javnih usluga i efikasne poreske kontrole izuzetno komplikovano i skupo. Treće, Grčka ima egzistencijalni imperativ da sačuva kontrolu nad Egejskim morem i da parira Turskoj, što isto košta. Očekivati da Grčka ima vojni budžet kao Slovačka, ili da, uprkos svim prethodno navedenim hendikepima, bude efikasna država sa malim javnim sektorom poput Estonije – nije realno.
Važno je razumeti i da postojanje samo nekoliko lokacija i aktivnosti koje su isplative na međunarodnom tržištu (Atina, Solun, međunarodna trgovina i turizam) utiče na neravnomernu koncentraciju kapitala i veliko raslojavanje društva. Tu treba tražiti uzroke istorijskog rascepa na levicu i desnicu, još od 1946. godine. Setimo se iz našeg primera da tamo gde postoji kvaziideološka podela (demokrate – radikali, evrofanatici – antievropljani itd.), tu počinje populizam, klijentelizam i partijska država. 
Sve ove okolnosti donedavno nisu neizbežno podrazumevale bankrot Grčke. Evropa je do 2009. godine imala ambiciju da bude globalni akter i da kroz internu evoluciju preraste u istinsku političku uniju. Takva unija bi imala snage i sredstava da neutrališe hendikepe pojedinih država članica i da pomiri razlike u stepenu razvoja članica, kroz finansiranje kohezije i solidarnost. To je bila ta Evropa koja je svesno Grcima progledala kroz prste za neke stvari kako bi postali deo evrozone, a zauzvrat dobila stratešku stanicu na Mediteranu i svetionik za druge balkanske države. 
Međutim, od izbijanja krize 2009. godine, Evropa postaje uniformna, sa jednim ekonomskim modelom, koji je izdignut maltene na nivo ideologije. Budžetska disciplina i štednja moraju se primeniti odmah, bez obzira na specifičnosti pojedinih država i njihove različite razvojne cikluse. Odstupanja od propisanog modela ne mogu se pravdati niti objasniti objektivnim uslovima i ograničenjima. Uzrok odstupanja leži isključivo u nedostatku hrabrosti i odlučnosti da se sprovedu reforme, u lenjosti i antimodernoj svesti, kaže aktuelni narativ. Videli smo iz opisa Grčke situacije da to nije baš tako.
EU se od potencijalne političke unije ponovo svela na ekonomsku organizaciju, zasnovanu na tehničkim pravilima i uniformnim receptima, a vizija Evrope kao globalnog aktera mutirala je u ideju Evrope tvrđave. U današnjoj „karolinškoj” Evropi, nema mesta za specifičnu „mediteransku” ili još manje „helensku” Evropu. Uz sve to, Grčka ima i dodatni problem. 
Kraj hladnog rata označio je gubitak relevantnosti istočnog Mediterana za zapadni svet. Grčka je u drugoj polovini 20. veka bila važna karika u sprečavanju Rusije da prodre u Mediteran. Grčka armija i trgovačka flota decenijama su bile na američkim steroidima. To vreme je, međutim, prošlo, a završni čin se desio 2007. godine, kada je ulaskom Rumunije i Bugarske, Grčka prestala da bude jedina ispostava EU na Balkanu. Grci nisu do kraja razumeli te promene. Zvuči poznato?
Siriza predstavlja očajnički krik davljenika kome niko sa strane ne pomaže, ideološki odgovor na ideologiju liberalnog poretka i štednje, ali ne i trajno rešenje. Činjenica da se Evropa uplašila skoka u nepoznato, što bi bila amputacija Grčke, ne menja suštinu. Činjenica da je novi hladni rat najbolja stvar koja se sa geopolitičkog gledišta Grčkoj mogla dogoditi neće učiniti da razlike i problemi nestanu. 
Grčkoj neće pomoći levičarska ideologija, već razumevanje sopstvene pozicije, pomenutih trendova, racionalno povlačenje poteza i izgradnja elementarnog društvenog konsenzusa za novo vreme koje dolazi. To je važna lekcija i za Srbiju.

Stepinac, sveštenik masovnog ubice
„Moram da pohvalim premijera Aleksandra Vučića što je otišao u Potočare. Svi znaju da se u Srebrenici dogodila tragedija, to je činjenica. I Srbi su bili odgovorni za tu tragediju. Ali to ne znači da je to bio genocid. Međutim, prijem na koji je naišao srpski premijer nečuven je. Neko dolazi, priznaje da njegova zemlja deli krivicu za određenu tragediju i želi da pokaže želju da se suoči sa tim zločinom. A na kakav prijem naiđe? Dočekaju ga kao da je zločinac. Deo problema je i to što niko ne očekuje od muslimana da se ponašaju po standardima normalnog ponašanja. Kada muslimani viču „Alahu ekber“ i bacaju kamenje na Vučića, to je u redu, jer to su muslimani, nisu znali šta rade, pogrešili su. Potpuno istu stvar imamo i u Izraelu. Niko ne gleda šta radi Hamas, šta rade palestinske vlasti. Niko to ne gleda, nego kažu, oni traže mir, treba odmah da im damo državu, a niko ne gleda potpuno haos koji je nastao na Bliskom istoku posle ’arapskog proleća’“, kaže u razgovoru za „Politiku“ Efraim Zurof, direktor centra „Simon Vizental“ iz Jerusalima.
Jedan od najpoznatijih svetskih lovaca na naciste boravi u Srbiji na poziv naše vlade i sutra bi trebalo da prisustvuje sastanku Komisije za uređenje Starog sajmišta, zloglasnog nacističkog logora. Tokom intervjua Zurof je više puta ponovio svoj stav, koji je već izrekao u našem listu, da se u Srebrenici nije dogodio genocid.
– Srpske snage su pustile žene i decu da odu iz Srebrenice, nisu ih ubili. To očito nije genocid. Genocid je pokušaj da se potpuno zbrišu ljudi, a ako želite da potpuno zbrišete jedan narod, ne puštate žene i decu da odu, već ih ubijete. To je genocid. Ali, sve to je politika. Bil Klinton, koji je bio na ceremoniji u Potočarima, nije imao hrabrosti da nazove ono što se desilo u Ruandi genocidom, iako je to očigledno bilo baš to. Jer da je nazvao Ruandu genocidom Ujedinjene nacije bi morale nešto da preduzmu – ističe Zurof.
Britanska rezolucija o Srebrenici, koja na kraju nije usvojena u Savetu bezbednosti Ujedinjenih nacija, kao i mnogi koji smatraju da se u Srebrenici dogodio genocid, često kao argument koriste presudu Međunarodnog suda pravde u Hagu Radoslavu Krstiću, koji je osuđen za genocid u Srebrenici. Isti sud, međutim, presudio je da „Oluja“ nije bila etničko čišćenje niti udruženi zločinački poduhvat. Da li nas zahtevi da prihvatimo presudu o Srebrenici dovode u nemoguću situaciju, budući da bismo time priznali i da „Oluja“ nije bila ni etničko čišćenje ni udruženi zločinački poduhvat?
Možete da radite šta god hoćete i možete takođe da donosite nesuvisle presude. Sve je to politika i ako je politika pogrešna, onda nema zadovoljenja pravde.
Vi ste, svakako, u nemogućoj situaciji kada je ceo svet protiv vas. Ali, to ne znači da istina nije na vašoj strani. Pogledajte šta se dešava danas sa Izraelom, kako tolike zemlje osuđuju Izrael za prekomernu upotrebu sile u Gazi i očekuju, u suštini, od nas da sedimo i gledamo kako Hamas bombarduje naše civile i gradove dan za danom. Jedini je problem što smo mi malo pametniji od Hamasa i uspeli smo da zaustavimo rakete. Ali da nismo to uradili, znate li koliko bi izraelskih civila poginulo? Hiljade.
Strani zvaničnici često sugerišu srpskoj strani da treba da prihvati da je ono što se dogodilo u Srebrenici genocid jer je to jedini put ka pomirenju Srba i Bošnjaka muslimana. Da li su ti zahtevi za prihvatanje odrednice genocid bez postavljanja daljih pitanja, bez dijaloga, pravi put ka pomirenju ili predstavljaju prepreku u odnosu dva naroda?
Oni traže mir i pomirenje zasnovano na lažima. E pa imam vest za vas: to nikada neće uspeti. Tako se ne postiže mir. Danas imamo sistemske napore da se promeni istorija Drugog svetskog rata i holokausta i niko ništa ne govori, sve zbog političkih interesa. U bivšoj Jugoslaviji je posebna situacija u kojoj je holokaust bio sporedna predstava mnogo većeg ubijanja Srba. Na čemu će pravda biti zasnovana? Da li će biti zasnovana na spoznaji istine i koracima koji treba da budu preduzeti kako bi se nosilo sa tim činjenicama? Ako u Jasenovcu nema nijedne slike nijednog komandanta tog logora, onda tu nešto nije u redu.
Prema medijskim izveštajima, oko 90 stranih delegacija bilo je u Potočarima, a gotovo niko od stranih zvaničnika nije došao dan kasnije u Bratunac, gde je odata pošta srpskim žrtvama iz istog rata. Kako na to gledate?
Šta ste očekivali? To je očigledno – sve je to politika. Zapad je iz sopstvenih političkih razloga odlučio da će Srebrenica biti simbol srpskih ratnih zločina. Ali, da bi osnažili taj simbol pretvorili su ga u genocid, što on nije bio. A genocid, to je nešto ozbiljno, i zato niko nije bio u Bratuncu.
Da li biste ostali pri svom gledištu da se u Srebrenici nije dogodio genocid, čak i kada bi poricanje genocida zabranila neka buduća rezolucija ili sličan dokument?
Moje shvatanje kao istoričara jeste da Srebrenica ne može da se nazove genocidom. Istorijske činjenice jasno pokazuju da nisu svi bili ubijeni u Srebrenici. Srpske snage su mogle da ubiju žene i decu, ali su ih poštedeli.
 Holokaust danas često porede i izjednačavaju sa različitim događajima iz savremene istorije, pa i onim iz vremena ratova devedesetih godina. Tako se porede opsada Staljingrada i opsada Sarajeva, čak i dnevnici Ane Frank i sarajevske devojčice Zlate Filipović. Kako gledate na takve interpretacije?
Ono što se sada dešava može se nazvati „holokaust zavist“. Posle mnogo godina ljudi su konačno shvatili koliko je holokaust važan, on je postao simbol ogromnog ljudskog stradanja i svi žele da budu na istom nivou kao holokaust. Ako je to već slučaj, onda je opsada Sarajeva isto što i opsada Staljingrada. Ljudi koji su pogođeni tim zločinom žele da imaju isto priznanje i prepoznavanje kao i žrtve holokausta koje su to priznanje dobile 60 godina posle stradanja. Holokaust je nešto bez presedana i apsolutno jedinstveno. Sada svako želi da zakači svoj vagon za holokaust. Jedan od najboljih primera za to jeste Deklaracija iz Praga od 3. juna 2008. godine. Praška deklaracija koju su  potpisala 33 uglavnom istočnoevropska intelektualaca navodi da Evropa neće biti jedinstvena dok se nacizam i komunizam ne prepoznaju kao isto zlo. Oni žele da ponovo napišu sve udžbenike iz istorije u Evropi u duhu tog jedinstva. Dakle, Evropa je imala dve tragedije: jedna je holokaust, druga komunizam. Istorijski, to je potpuna laž. Na primer, u Muzeju genocida u Vilnjusu, koji se nalazi u nekadašnjoj zgradi KGB-a, do pre godinu i po dana nije bilo nijedne reči o pravom genocidu, masovnom ubistvu Jevreja iz Litvanije koji se desio samo 12 kilometara odatle. Nacisti su ubili 17.000 Jevreja, ali su u tome najviše učestvovali specijalni litvanski odredi za masovna ubistva. Mi smo protestovali, pa su napravili malu sobu o holokaustu, ali gotovo cela postavka je o komunističkim zločinima. Ima i predloga da se uspostavi međunarodni dan sećanja na sve žrtve totalitarizma. A za Dan sećanja izabran je 23. avgust, dana kada se desio sporazum Molotov–Ribentrop. Dakle, mislili ste da je samo nacistička Nemačka odgovorna za smrt 15 miliona ljudi u Drugom svetskom ratu. E, pa razmislite ponovo. I Sovjetski Savez je odgovoran jer su potpisali sporazum sa nacističkom Nemačkom. Dakle, zemlja koja je osmislila, isplanirala i vodila najveću fabriku smrti u istoriji čovečanstva dovodi se u istu ravan sa zemljom koja je oslobodila istu tu fabriku smrti.
Kako gledate na najave kanonizacije kardinala Alojzija Stepinca? Uskoro bi trebalo da počne i dijalog o tom pitanju Srpske pravoslavne crkve i Rimokatoličke crkve u Hrvatskoj.
Bože sakloni! Ante Pavelić je bio jedan od najvećih masovnih ubica Drugog svetskog rata, a Stepinac je bio njegov sveštenik, duhovni savetnik. I šta reći za takvog čoveka? To je apsurdno. I šta treba da mislim o Katoličkoj crkvi u čijim je redovima sveštenik jedan Vjekoslav Lasić koji je za Pavelića držao mise.
Pavelić je jedan od najvećih masovnih ubica Drugog svetskog rata i on danas zaslužuje misu?!
Da li mislite da je ono što se dogodilo u NDH bio genocid?
Naravno da je bio genocid. Ne samo nad Jevrejima, nego i nad Srbima, i to mnogo više nego nad Jevrejima.
    </div>
    <div id="kultura">
Gužva za urednička mesta u RTS-u
Na sajtu RTS-a objavljeno je da je Upravni odbor na sednici od 13. jula evidentirao da su za 10 radnih mesta pristigle 84 kandidature na Konkurs za direktore i glavne i odgovorne urednike RTS-a.
Najviše kandidata je za urednike Kulturno-umetničkog, Obrazovno- naučnog i Zabavnog programa, Radio Beograda 2, a najmanje za Treći program Radija. Konačan spisak kandidata biće utvrđen ove sedmice pošto stručne službe RTS-a provere formalnopravnu valjanost podnetih kandidatura.
Potom će generalni direktor i članovi Upravnog odbora razgovarati s kandidatima. Rok za izbor je najkasnije 45 dana od otvaranja prijava. Biraju se direktori Televizije i Radio Beograda, glavni i odgovorni urednici Informativnog, Kulturno-umetničkog, Obrazovno-naučnog i Zabavnog programa Televizije, kao i glavni i odgovorni urednici Prvog, Drugog, Trećeg i Programa Beograd 202 Radio Beograda.
Na spisku podnetih kandidatura su, osim onih koji već rade na RTS-u, i imena poznata iz sfere kulture i medija: Milivoje Mihajlović, Nebojša Bradić, Lea Kiš-Jokić, Aleksandar Gajović, Ivana Pataković, Vladimir Đurić Đura…
Za glavnog i odgovornog urednika Informativnog programa za sada su konkurisali: Nenad Lj. Stefanović, Vesna Sladojević, Miloš Tanasković i Miloš Čolić a za direktora Televizije: Vesna Sladojević, Biljana Ivanić, Branislav Guzina, Borivoje Uskoković, Miloš Tanasković, Olivera Jovičević, Dragan Karadžić, Vladan Čkrkić, Aleksandar Milutinović, Vilibald Erić…
    </div>
    <div id="zdravlje">
Smeštaj za neizlečive
Gde smestiti svog bližnjeg koji boluje od neizlečive bolesti – da mu se malo povrati snaga, poboljša opšte stanje, a porodica dobije kratak predah – u Srbiji odskora više nije pitanje bez odgovora.
Ovaj problem je dugogodišnja noćna mora za hiljade porodica, čiji član je oboleo od neizlečive ili hronične bolesti koje do sada nisu znale kako da mu ublaže bol, kome da se obrate u gluvo doba noći, kome da teškog bolesnika povere na čuvanje kada bi i same da se odmore. U Srbiji su konačno učinjeni prvi konkretniji koraci da se ovaj problem reši: u 22 zdravstvene ustanove širom Srbije, za palijativno zbrinjavanje,tj. negu i brigu o zdravlju najtežih hroničnih i umirućih bolesnika obezbeđeno je više od  300 bolesničkih postelja. Tako su mnogi menadžeri bolnica i direktori zdravstvenih ustanova uoči leta ispunili zadatak dobijen od ministra zdravlja dr Zlatibora Lončara sredinom marta.
U kruševačkoj bolnici su delimično od svojih para, a delom iz sredstava ministarstva zdravlja, za ove bolesnike opremili dve trokrevetne, dve dvokrevetne sobe i jedan apartman. Po rečima direktorke opšte bolnice u Kruševcu, primarijusa dr Slobodanke Jotić, neuropsihijatra, odeljenje je već popunjeno.
– U ovom času nemamo liste čekanja, ali možda će ih u budućnosti biti. Prostor smo lepo sredili i potrudili se da ovde pacijentima bude ugodno. Pacijenti stižu sa drugih bolničkih odeljenja ili nam ih upućuje služba kućnog lečenja iz doma zdravlja – navodi za „Politiku” dr Jotić.
Novo odeljenje za palijativno zbrinjavanje sa 16 postelja odnedavno radi i u beogradskom KBC „Zvezdara”.
– Polako se popunjava. Prijem pacijenata se isključivo odvija preko domova zdravlja. Dužina boravka je ograničena na 14 dana. Imamo sobe sa jednom i četiri postelje, kao i prostor za boravak familije. Posete su dozvoljene do 20 časova, ali i duže, uz odobrenje lekara. Nismo primali nove lekare i medicinske sestre za ovo odeljenje, nego su oni izabrani među postojećim kadrom. Tim čine klinički lekar i sestra, a menjaju se na sedam dana – podrobno objašnjava dr Petar Svorcan, direktor KBC „Zvezdara”.
Dr Svorcan dodaje da je interesovanje pacijenata i njihovih porodica veliko, kao i da je na odeljenju trenutno najveći broj obolelih od raka u terminalnoj fazi lečenja, a poenta je primena terapije protiv bola.
Smeštaj „otpisanih”, onih pacijenata za koje medicina nema izlečenja, ali kojima je neophodna medicinska nega i briga, godinama je odlagan. Onda je u martu stigla direktiva ministra zdravlja dr Zlatibora Lončara, koja je više zvučala kao naredba –da su sve opšte bolnice dužne da pripreme bolesničke sobe, ali i medicinske ekipe, čiji će glavni zadatak biti palijativno zbrinjavanje. U međuvremenu su izmenjeni i neki pravilnici, prebrojani viškovi slobodnih kreveta po celoj Srbiji i, za početak, odlučeno je da se 313 postelja 
( uz postojećih stotinak) nameni za najteže pacijente. Za ovu misiju direktori bolnica su dobili rok od 30 dana – da okreče i opreme odvojene sobe za prijem i smeštaj obolelih od najtežih bolesti, da odrede ljude koji će to raditi...
Po tom planu po 10 postelja za ove teške bolesnike se odvoji u kliničko-bolničkim centrima „Bežanijska kosa” „Dr Dragiša Mišović” i „Zemun”, opšte bolnice u Pančevu, Sremskoj Mitrovici, Vrnjačkoj Banji treba da imaju 12 postelja, bolnice u malim gradovima, na primer u Prokuplju ili Kladovu po četiri, ili po šest u Priboju ili Loznici.
Rezultat je pozitivan: u Ministarstvu zdravlja „Politici” je rečeno da je ovaj plan sproveden u delo u manje–više svim predviđenim ustanovama, ali da će uskoro ministar obaviti i dodatni nadzor realizacije ovog plana.
Lekari Instituta za onkologiju i radiologiju Srbije, bolnice u kojoj se nekoliko puta čak dogodilo da očajni članovi porodice svog umirućeg bližnjeg ostave – na hodniku, već godinamaovajproblem   smatraju – gorućim. Direktor ove ustanove, prof. dr Radan Džodić, međutim, primećuje da „iznenađujuće, ali ovih dana, nemamo veliki pritisak da primimo pacijente, kod kojih više nikakvo lečenje ne pomaže”.
– Ne znam da li je to rezultat ove odluke, koja sigurno predstavlja pomak u zbrinjavanju najtežih pacijenata. Mi kao tercijarna ustanova moramo da primamo ljude na lečenje – kaže dr Džodić.
Kada se zna da u Srbiji godišnje samo od raka umre 21.700 osoba, jasno je da planiranih 300 postelja ne može odjednom da reši problem koji se smatra jednom od najvećih „rak-rana” našeg zdravstva. Do sada je ovaj problem na svojim leđima nosila uglavnom porodica obolelog: ko nije našao vezu da svog teškoobolelog člana smesti u običnu sobu, bilo koje bolnice, mogao je jedino skupo da plaća privatni smeštaj i negu.
Višegodišnja koordinatorka projekta palijativnog zbrinjavanja, koji je u Srbiji finansirala Evropska unija, dr Nataša Milićević za „Politiku” kaže da je opremanje soba u bolnicama sigurno pomak u rešavanju ovog problema, ali da ove jedinice ne smemo smatrati –mestom za umiranje.
– Jedinice za palijativno zbrinjavanje služe pre svega da se pacijentu ublaže svi simptomi i bolovi, ako je došlo do pogoršanja stanja, ali i obezbedi porodici da predahne, jer nije lako u svom domu brinuti tokom 24 časa o hroničnom bolesniku. Zato je i predviđeno da ovaj boravak traje dve nedelje i da troškove snosi Republički fond zdravstvenog osiguranja. Nisu dovoljni kreveti, već timovi profesionalaca – od lekara, preko medicinskih sestara, do psihologa i socijalnih radnika, a našim projektom je takvu obuku do sada prošlo oko 1.500 ljudi – kaže dr Milićević.
    </div>
    <div id="politika">
Vučić: Srbija daleko od bankrota
VRNjAČKA BANjA – Premijer Srbije Aleksandar Vučić izjavio je danas da je Srbija daleko od bankrota, i da više nikad neće biti u opasnosti od bankrota.
Vučić je na proslavi povodom obeležavanja Dana Vrnjačke Banje rekao da Srbija sa novcem nema problem, ali da ga neće ni uludo bacati.
On je obraćajući se čelnicima opštine, u tom smislu naveo da će imati još veću podršku države, ali da ona neće bacati novac niti u Vrnjačku Banju, niti bilo gde druge.
„Pokažite nam projekte, u njih ćemo da ulažemo”, rekao je Vučić.
Kako je rekao, namera je da Vrnjačka Banja postane mondenski turistički centar i da dogodine već i pored zabeleženog rasta ove godine, udvostruči broj turista i noćenja.
Premijer je dodao da je za to potrebno da se razviju kapaciteti i da će država to pomoći, ali da su potrebnee dobre ideje i pravi projekti.
On je pohvalio rukovodstvo opštine na energiji i agilnosti i dodao da ga ne zanima koje su stranke gde na vlasti već samo kako će izgledati banja i kako će izgledati Srbija.
Vucičh je najavio da će bazen koji će se koristiti za Evropsko prventsvo u plivanju najpre biti u beogradskoj Areni i da će nakon takmičenja biti izmešten u Vrnjačku Banju.
U tom smislu on je rekao da će i aerodrom u Lađevcima biti brzo završen i da će se raditi na putnoj infrastrukturi.
„Uradite sve što je potrebno da Banja privuče neuporedivo veći broj turista nego danas”, poručio je Vučić.

Nikolić Nulandovoj: Stabilnost u regionu-opredeljenje Srbije
BEOGRAD – Srbija je uložila mnogo napora da stabilizuje situaciju u regionu, to je njeno opredeljenje i od toga neće odstupiti uprkos tome što očigledno nisu baš svi u okruženju spremni da podele težinu tog posla sa nama, poručio je predsednik Srbije Tomislav Nikolić u razgovoru sa zvaničnicom Stejt departmenta Viktorijom Nuland.
„Srbija postupa odgovorno prema budućnosti regiona ne odgovarajući na pojedine sporadične provokacije od strane naših suseda, a to ne doživljavamo kao našu slabost, već kao investiciju u bolji život građana”, rekao je Nikolić.
On je ocenio da je dobro što britanska rezolucija o Srebrenici nije prošla u Savetu bezbednosti Ujedinjenih nacija, jer bismo se ponovo sukobljavali umesto da svi zajedno radimo na boljoj budućnosti, gubimo vreme podsećajući se na prošlost naših međusobnih sukoba.
Nikolić je istakao da je vrlo poražavajuća činjenica to što je već sledeći dan takvu rezoluciju doneo Evropski parlament, i to na predlog poslanika iz Hrvatske, koji je trebalo da se seti srpskih stradanja u Drugom svetskom ratu i posle njega.
Srbija je uložila mnogo truda da se smanje tenzije na Balkanu, a svojim reformama i uređivanjem države u prethodnih nekoliko godina svakako je zaslužila da što pre bude primljena u punopravno članstvo EU, rekao je Nikolić, navodi se u saopštenju Pres službe predsednika Republike.
Pomoćnica državnog sekretara SAD Viktorija Nuland istakla je da Sjedinjene Države podržavaju Srbiju na njenom putu evrointegracija i da su spremne u tome da pomognu.
Partnerstvo naše dve zemlje jača našim zajedničkim radom i Amerika je vrlo zainteresovana da Srbiju vidi u porodici evropskih naroda, rekla je Viktorija Nuland, navodi se u saopštenju.
Ona je pozdravila napredak koji je Srbija iskazala prolazeći kroz reforme koje imaju za cilj modernizaciju zemlje.
Nulandova je danas razgovarala i sa šefom srpske diplomatije i predsedavajućim OEBS Ivicom Dačićem o rešavanju ukrajinske krize.
Nuland: Podrška SAD putu Srbije ka EU

BEOGRAD – Premijer Aleksandar Vučić rekao je danas zvaničnici Stejt departmenta Viktoriji Nuland da je Srbija čvrsto opredeljena za članstvo u EU, dok mu je ona prenela podršku Vašingtona na tom putu i nameru SAD da pomogne u obezbeđivanju energetske sigurnosti Srbije.
Tokom radnog ručka Vučić i pomoćnica državnog sekretara SAD razgovarali su o bilateralnim odnosima, evrointegracijama Srbije, dijalogu Beograda i Prištine i o situaciji u regionu, sa posebnim osvrtom na Bosnu i Hercegovinu i Makedoniju.
Vučić naglasio je čvrstu opredeljenost Srbije za evrointegracije i za ispunjenje svog spoljnopolitičkog prioriteta - članstva u Evropskoj uniji.
On je istakao da srpska vlada namerava da nastavi dijalog sa Prištinom, kako bi u najkraćem roku došla do rešenja koja bi doprinela očuvanju regionalne stabilnosti, navedeno je u saopštenju Kancelarije Vlade Srbije za saradnju s medijima.
„Politička i ekonomska stabilnost ključna je za napredak regiona i Srbija neće odustati od politike koja vodi tom cilju”, istakao je Vučić.
Američka zvaničnica prenela je srpskom premijeru čvrstu podršku Vašingtona putu Srbije ka EU i nameru SAD-a da pomogne u obezbeđivanju energetske sigurnosti Srbiji.

Vučić: Vreme da se smire strasti iz prošlosti
BEOGRAD – Premijer Aleksandar Vučić izjavio je danas da je vreme da se prevaziđe težak događaj iz Potočara i da će zato uputiti poziv članovima predsedništva BiH da dođu u Srbiju, jer je razgovor najvažniji za mir i stabilnost.
„Želim i uložiću ogromnu energiju da nastavimo da radimo i sarađujemo i da strasti iz prošlosti ostavljamo po strani” rekao je Vučić novinarima u Beogradu.
On je dodao da ništa nije važnije od razgovora, jer mora su mir i stabilnost u regionu preduslov za bolju ekonomiju i životni standard.
„Vidim da polako, ali sigurno razum pobeđuje na svim stranama i ljudi razumeju šta su greške svakog od nas”, rekao je Vučić.
Upitan šta je bila greška člana predsedništva BiH Bakira Izetbegovića, Vučić je rekao da ga je upravo Izetbegović pozvao da dođe u Srebrenicu i garantovao mu bezbednost, a da se nije ni rukovao sa njim.
„Ne govorim o krivično pravnim posledicama, već o ljudskim gestovima, ovo prvo me ne zanima, jer je to posao nadležnih organa BiH” dodao je.
Na pitanje da li očekuje efikasnu istragu, Vučić je naveo da se kao predsednik vlade tome nada, a da kao čovek nije siguran.
On je dodao i da ne želi da ulazi u dalju istragu tog događaja i istakao da takva situacija ne bi mogla da se dogodi nijednom gostu u Srbiji i ukazao da će gosti iz BIH biti dočekani sa hlebom i solju i da ih niko neće ni pogledati popreko, a kamoli ugroziti.
„Da se onako nešto desilo mom gostu ja bih se zaleteo da ga branim”, rekao je Vučić.
On je ocenio da su neusvajanje rezolucije u SB UN kao i događaji u vezi sa Naserom Orićem uticali na stvaranje atmosfere pred događaje u Srebrenici.
Vučić zvanično pozvao Predsedništvo BiH da dođe u Srbiju 
Predsednik Vlade Srbije Aleksandar Vučić uputio je danas zvaničan poziv predsedavajućem i članovima Predsedništva BiH Mladenu Ivaniću, Draganu Čoviću i Bakiru Izetbegoviću da što skorije dođu u zajedničku posetu Srbiji.
Kako je saopšteno iz vladine Kancelarije za saradnju sa medijima, Vučić je u pismu članovima Predsedništva BiH naveo da ih poziva „polazeći od uverenja da su naše dve zemlje čvrsto i trajno opredeljene da jačaju međusobne bilateralne odnose i da sva otvorena pitanja rešavaju u neposrednom dijalogu i duhu dobrosusedstva, a na dobrobit građana dve zemlje”.
----------------------------------
Vučić: 2016. reforme u obrazovanju i zdravstvu
BEOGRAD – Premijer Aleksandar Vučić izjavio je danas da napredak Srbije nije moguć bez „pametnog rasta” i stalnog pristupa novim naučnim znanjima i najavio da će 2016. biti godina reformi u sferi obrazovanja i zdravstva.
Vučić je na otvaranju konferencije „Inovacije i transfer znanja-mogućnosti saradnje između Srbije i Italije” rekao da bez drugačijeg, uspešnijeg i modernijeg obrazovanja nema napretka u ekonomiji, produktvnosti i rastu.
Prema njegovim rečima, istraživanje, razvoj i inovacije su ključni u pokretanju i održavanju razvoja srpskog društva.
„Bez 'pametnog rasta' svi teški koraci koje smo preduzeli ne bi bili dovoljni i zato je veoma važna spremnost na sticanje novog znanja I razvoj preduzetničkog duha”, rekao je Vučić.
On je rekao da je Srbija izgubila preduzetnički duh, ali i radne navike, i da je vreme da se „vrati na stari put”.
„Mislim da jednu od osnovnih potreba društva, potrebu za ekonomskim blagostanjem, možemo da zadovoljimo samo još boljim obrazovanjem, kao i da nauka služi široj društvenoj koristi i da se poveća stepen njene primene u privredi”, rekao je Vučić.
Za to će, dodao je, biti potrebne različite stimulativne mere, kao i viši stepen zaštite intelektualne svojine.
Srbija je spremna da uči od svojih prijatelja Italijana koji su postigli značajan napredak u toj oblasti i znaju formulu za pametan rast, naveo je Vučić istakavši da je važnije učenje od dobijanja novca.
    </div>
    <div id="vesti">
Cirpas: Neću da podnesem ostavku
ATINA – Grčki premijer Aleksis Cipras izjavio je danas da neće podneti ostavku uprkos jakim pritiscima da uvede još strožije mere štednje u Grčkoj.
Cipras je u intervjuu za državnu grčku televiziju oštro kritikovao sporazum sa međunarodnim kreditorima o trećem paketu pomoći u zamenu za još oštrije mere štednje, ali je istakao da je to najbolje što je Grčka u ovom trenutku mogla da dobije, prenela je agencija AP.
„Mere koje su nam nametnute nisu racionalne, ali one nude izlaz iz krize”, naveo je grčki premijer.
Lideri evrozone i predstavnici Grčke su u ponedeljak, nakon maratonskih pregovora, postigli dogovor o trećem paketu međunarodne finansijske pomoći Atini, vrednom oko 86 milijardi evra, koji će biti odobren pod strogim uslovima, koji uključuju mere štednje, fiskalne i druge reforme.
Cipras je preuzeo odgovornost za prihvatanje tih strogih uslova u zamenu za pomoć, uprkos tome što ni sam ne veruje u mnoge od drakonskih mera koje taj paket pomoći zahteva.
„Preuzimam odgovornost za sve greške koje sam možda počinio, preuzimam odgovornost za tekst u koji ne verujem, ali koji sam potpisao da bi izbegao katastrofu za Grčku, kolaps banaka”, istakao je Cipras noć uoči ključne rasprave u grčkom parlamentu.
Četiri zakonska predloga, kojim će biti regulisane penzione i poreske reforme, koje zahtevaju kreditori, moraju biti usvojena do sutra do ponoći u grčkom parlamentu.

Zašto je Atina morala da ostane u evrozoni
Evrozona je mnogo više od zone evra, što je od samog početka krize znala i Atina i što je i doprinelo njenom jučerašnjem dogovoru sa evropskim kreditorima. Mogućnost da se uruši evropski politički projekat i strah od rusko-grčkog savezništva odobrovoljili su Brisel da Atini odobri 86 milijardi evra.
Gregzit je u poslednjem trenutku izbegnut na zadovoljstvo Rima, Pariza, ali i Vašingtona – sve tri prestonice su ukazivale na politički i moralni sunovrat EU u slučaju da Brisel izbaci članicu iz evrozone. Evrozona ne sme da se okrnji i kompromituje – bila je prošlonedeljna poruka Bele kuće i tamošnjeg ministarstva finansija Evropi, posebno Nemačkoj.
I mediji su vršili pritisak, podsećajući da se ne zna šta je više doprinelo blagostanju nemačke ekonomije – otpis duga 1953. ili stvaranje evra. Poruka analitičara i stručnjaka je da Grčka sigurno neće vratiti pozajmljeno i da je zato nemačko insistiranje besmisleno, lišeno svakog osećaja za stvarnost.
Realnost je i da su nemačke i francuske banke loše procenile rizik i odobravale kredite zemlji za koju je bilo jasno da neće moći da ga vrati, zbog čega i one treba da snose odgovornost.
Na stranu svi ekonomski razlozi, jasno je da je gregzit morao da se spreči jer je evrozona osmišljena i iz političkih razloga – da najtešnje poveže članice i dalje obeshrabri njihovo sukobljavanje.
Proterivanje Atine značilo bi da je EU izgubila kredibilitet zajednice, koja ne samo da je isprepletala nacionalne ekonomije tako da je rat između država obesmišljen već je i unija prosperiteta i solidarnosti. Redovi ispred bankomata na Egeju ili prazni rafovi u radnjama u Solunu doveli su u pitanje sposobnost Brisela da obezbedi blagostanje, dok je ponašanje evropskih zvaničnika prema vođama levičarske Sirize predstavilo EU ne kao političku i ekonomsku zajednicu prijatelja, već kao mesto surovih neprijateljskih okršaja.
Za Angelu Merkel ili Žan-Kloda Junkera, Atina kao da je država parija, a ne deo briselskog kluba, pa nije čudno što im je Amerika skrenula pažnju da su se malo „zaneli”. Da se Grčka vratila na drahmu, EU bi pokazala da su njene institucije nesposobne, a upravo je vera u pridruživanje evropskim institucijama, koje rešavaju probleme članica, bila najslađa „šargarepa” koju je EU imala u odnosima sa južnim i istočnim susedima.
Kako piše ekonomista Branko Milanović za sajt Al Džazire u SAD, kriza u kojoj moćna Nemačka diktira uslove maloj Grčkoj podrila je poverenje u EU jer je nemoguće govoriti o uniji bez poverenja, solidarnosti, pa i preraspodele bogatstva. „Ako države slede samo sopstvene interese uz negodovanje drugih, unija je nemoguća”, smatra Milanović i dodaje da Nemačka kao najjača sila čini najmanje ustupke, čime Evropu predstavlja kao mesto gde je i dalje najvažnija moć, a ne jedinstvo.
Evropi je važno da pokaže jedinstvo, posebno u svetlu krize u Ukrajini, gde se Brisel pokazuje kao unija mira, blagostanja i demokratije nasuprot Rusiji kao „agresoru”.
Ciprasovi susreti sa ruskim predsednikom Vladimirom Putinom podigli su ulog koji bi Brisel izgubio kockajući se sa gregzitom. Jedan član saveta za spoljnu politiku Kremlja kazao je da mogući grčko-ruski savez jedva tema u Moskvi, ali da je zato strah od nje „u Evropi preteran, dok se u SAD graniči sa paranojom”.
Strah od Grčke u ruskom zagrljaju možda jeste prenaglašen, ali svakako nije neosnovan. Atina se protivila produžetku evropskih sankcija Rusiji, mada ih na kraju nije blokirala. Dotok ruske nafte preko „Turskog toka”, to jest preko Crnog mora, Turske i Grčke, dodatno bi ojačao veze između dve zemlje. Kako je ocenio vašingtonski institut Brukings, „novi odnos između Moskve i Atine zabrinjava NATO i deo je geopolitičkog okvira u kojem se sada odigravaju događaji u Evropi”.
Cipras je uspostavio dobre odnose sa Putinom i, mada su obojica porekli da je Atina tražila pozajmicu od Moskve, uznemirio zapadne partnere mogućnošću da se Grčka politički i ekonomski okrene istoku. Ima i mišljenja, poput onog u „Volstrit džornalu”, da Rusija, zbog pada cena energenata i zapadnih sankcija upada u recesiju i ne može ni sebi da pomogne, a kamoli Atini. Kremlj se nije previše uplitao u spor između Atine i Brisela. Posle Putinove konstatacije da je to evropski problem, koji Evropa treba da rešava, ministar finansija je izjavio da bi se obradovao sporazumu jer bi gregzit bio loš i za rusku ekonomiju.

Koliko je Nemcima teško da priznaju genocid
Od našeg dopisnika
Frankfurt, Hajdelberg – Ako ijedan narod zna koliko je teško suočiti se s tim da je u njegovo ime počinjen stravičan zločin, to su onda Nemci. Senka holokausta i danas utiče kako na visoku politiku, tako i na svakodnevne priče „običnih” Nemaca. Međutim, dok su genocid nad Jevrejima suštinski priznali tek dve i po decenije posle kraj Drugog svetskog rata, to se nije dogodilo sa genocidom koji su nemačke kolonijalne snage počinile nad plemenima Nama i Herero ubivši između 1904. i 1908. oko 85.000 ljudi u tadašnjoj Jugozapadnoj Africi, a današnjoj Namibiji.
Više od jednog veka trebalo je da prođe da bi zvanični Berlin tek prošlog petka predložio da se masakr koje su nemačke trupe počinile ubuduće naziva genocidom. Ali, u razgovoru za „Politiku” Kristijan Kop, aktivista nevladine organizacije „Berlin postkolonijal” koja se bori za priznanje ovog genocida, ukazuje da saopštenje nemačke vlade ukazuje da oni govore o priznanju genocida u Namibiji a ne nad plemenima Nama i Herero.
„Koliko god sam srećan da napokon nemačka vlada želi da prizna ovaj genocid, ne mogu da ne primetim da izgleda vlada pokušava da sve to reši na državnom nivou sa Vladom Namibije, a da se u pregovorima zaobilaze članovi plemena Nama i Herero, koja su u tom zločinu skoro istrebljena”, ističe Kop i objašnjava da su ova dva plemena živela na severu današnje Namibije te da su posle genocida borbu protiv kolonijalne vlasti preuzela plemena sa juga koja i danas vladaju. „Problem je što plemena Nama i Herero sadašnju vlast u Namibiji ne vide kao borce protiv genocida, već kao učesnike u tom genocidu. Štaviše, sva pomoć koju je dala Nemačka otišla je plemenima na jugu, a ne porodicama žrtava.”
Organizacija, koju Kop predstavlja, traži ne samo priznanje ovog prvog genocida u 20. veku već i izvinjenje nemačkih zvaničnika, kao i povratak svih posmrtnih ostataka žrtava. Ovaj poslednji zahtev čini se najosetljiviji budući da su tokom rata u Namibiji nemačke snage, na zahtev nemačkih stručnjaka koji su se bavili pitanjima usavršavanja rase, prikupili i poslali u Berlin lobanje i druge delove tela nekoliko hiljada pobijenih ljudi iz plemena Nama i Herero. Neki od ovih ljudskih ostataka su korišćeni u eksperimentima, dok je većina prodana kolekcionarima širom Evrope.
Ovaj zločin, međutim, Nemci nisu želeli tako lako da priznaju. Pre 11 godina nemačka vlada je priznala i izvinila se za te „događaje”, ali tek sad se pominje i reč genocid. Prvi visoki zvaničnik koji je to pomenuo jeste predsednik nemačkog parlamenta Bundestaga Norbert Lamert u autorskom članku u nedeljniku „Cajt” u kojem je rekao da bi „koristeći današnje standarde međunarodnog prava, gušenje revolta plemena Herero bio genocid”.
„Bilo je desetine hiljada Herero i Nama žrtava, ne samo kroz borbu već i zbog bolesti i ciljanih ubistava u kojima su ljudi ostavljeni da umru od gladi i žeđi. Drugi su umrli i koncentracionim logorima ili od rada kao robovi... Moramo se suočiti s istorijom i odgovornošću, baš kao što se i Vlada Turske suočava s odgovornošću za genocid nad Jermenima”, istakao je Lamert.
Međutim, u nemačkoj vladi nisu baš svi saglasni oko genocida nad Jermenima pa se šef diplomatije Frank Valter Štajnmajer usprotivio da se taj zločin nazove genocidom, strahujući da bi to umanjilo strahote holokausta u kojem je nacistička Nemačka ubila šest miliona Jevreja.
I dok su nekadašnje kolonijalne sile uglavnom saglasne kada je u pitanju osuda genocida nad Jermenima ili u Srebrenici, prema rečima Kopa, izostaju međusobne kritike za nepriznavanje genocida i ostalih zločina počinjenih u bivšim kolonijama.
„Bivše kolonijalne sile se drže među sobom. Biće interesantno videti kako će reagovati Velika Britanija, Francuska ili Belgija, ako Nemačka odluči da obešteti porodice žrtava genocida u Namibiji”, kaže Kop i dodaje da je i za samu Nemačku bilo vrlo teško da prihvati i odgovornost za holokaust, a kamoli za genocid u Namibiji. „Posle Prvog svetskog rata Nemačka je grcala u dugovima plaćajući ratne odštete, i to je stvorilo ogroman otpor prema priznavanju zločina, što je doprinelo da na vlast zarad osvete dođu nacisti. Posle Drugog svetskog rata je, međutim, Nemačka dobila mnogo novca za ekonomski oporavak, ali uprkos i tome prvih 20 godina se nije mnogo govorilo o zločinima.”
Ovaj aktivista ističe da se o zločinima počinjenim u ime Nemaca počelo da govori tek posle generacijske revolucije 1968. kada deca više nisu želela da ćute o zločinima svojih roditelja.
„Tek tada je počelo suočavanje sa prošlošću, dok su dotle mnogi bivši nacisti i dalje bili na važnim mestima u državnim strukturama i nikad nisu osuđeni za zločine”, ističe naš sagovornik.
Iako Berlin nije učestvovao u kreiranju za Srbiju i Republiku Srpsku spornog predloga rezolucije Saveta bezbednosti UN o genocidu u Srebrenici, nemački zvaničnici uvek insistiraju na priznavanju ovog zločina i pozivaju Srbe da pokažu saosećanje sa žrtvama kako bi se brzo išlo ka pomirenju naroda. Međutim, komentatorka „Zidojče cajtunga” Nadija Pantel kritikuje nestrpljivost Evrope da ubrza proces pomirenja u bivšoj Jugoslaviji.
„Ima nešto arogantno sa tom nestrpljivošću, naročito one koja dolazi iz Nemačke, kojoj su bile neophodne decenije da prekine ćutanje o zločinima u Drugom svetskom ratu. U Srbiji i Bosni i Hercegovini nema ekonomskog čuda da ublaži ratna sećanja”, ukazuje komentatorka minhenskog dnevnika i ističe je u zavisnosti od regiona nezaposlenost između 20 i 60 odsto, prosečne mesečne plate su do 400 evra, a ko god je mlad pokušava da emigrira.
Ona ukazuje da je Dejtonski sporazum doneo mir, ali i cementirao etničke identitete.
„Pitanje da li je neko Srbin, Bošnjak ili Hrvat određuje ne samo prošlost već i svakodnevicu u školama ili državnim agencijama. U toj klimi, mrtvi nisu samo za žaljenje, već postaju i politički bolna tačka.”
Da takva bolna tačka postoji i u Nemačkoj najbolje svedoči više od veka star genocid u Namibiji.

Francuska: eksplozije u skladištu nafte namerno izazvane
MARSEJ – Sumnja se da su dve eksplozije, koje su noćas odjeknule u skladištu kompanije „Liondelbasel”, nedaleko od aerodroma u Marselju, namerno izazvane, saopštio je izvor blizak francuskim vlastima.
„Istovremene eksplozije rezervoara, koji su udaljeni 500 metara jedan od drugog, nisu posledica tehničke greške”, navodi izvor Rojtersa dodajući da se razmatraju navodi o namernom izazivanju eksplozija.
Dva rezervoara, od kojih je jedan ispunjen benzinom, a drugi naftom, eksplodirala su u skladištu nafte u francuskoj prefekturi Ušće Rone na jugu zemlje, na 10 kilometara od aerodroma u Marselju i gust oblak dima se dizao visoko u nebo i video se na oko 1,5 kilometara od mesta eksplozije, navode francuski mediji.
Ipak, dim ne predstavlja neposrednu opasnost po zdravlje, a saobraćaj na aerodromu u Marselju nije ugrožen, navodi se u saopštenju perfekture Ušće Rone.
Prema novinskim izveštajima, jaka eksplozija se čula i na marseljskom aerodromu koji je peti najprometniji aerodrom za putnički saobraćaj u Francuskoj.
Multinacionalna hemijska kompanija „Liondelbasel” posluje na pet kontinenata i zapošljava oko 11.000 ljudi, navodi Raša tudej.

Dan velikog zaokreta Amerike i Irana
Pregovarački maraton trajao je 12 godina, poslednja faza se rastegla na 22 meseca, a njegov dvonedeljni finiš u Beču probio je tri roka, tokom kog su se razgovori produžavali duboko posle ponoći. Učesnici su pretili da će napustiti dijalog, ali na kraju se isplatilo: postizanje dogovora i njegov kvalitet važniji su od količine utrošenog vremena.
Uporno potresan novim sukobima, svet je nakon mnogo konfliktnih signala koji su stizali iz Beča dočekao da se dogovorom Irana i šest globalnih sila sa dnevnog reda skine ozbiljan problem u vezi s spornim nuklearnim programom Teherana.
U danu velikog zaokreta obe strane su postigle svoje političke ciljeve: međunarodna zajednica može da bude zadovoljna što je isposlovala da se Iranu ograniči i stavi pod striktnu kontrolu civilni nuklearni program, koji bi, strahovalo se uprkos upornim demantijima Teherana, mogao da vodi ka proizvodnji atomske bombe i dramatičnoj promeni dinamike Bliskog istoka.
Iran može da bude zadovoljan što izlazi iz decenijske političke izolacije i što će postupno ukidanje sankcija UN, SAD i EU skinuti pritisak s proizvodnje nafte, bankarskog sistema i ekonomije, utičući psihološki i socijalno na celokupan život zemlje.
Istorijskog dogovora ne bi bilo bez ogromne količine dobre volje i strpljenja međunarodnih pregovarača – pet stalnih članica Saveta bezbednosti UN plus Nemačka – i iranske diplomatije, koja je izborom predsednika Hasana Rohanija 2013. prihvatila platformu poboljšanja odnosa sa svetom.
Stručnjaci su utanačili sve detalje i ugradili razne osigurače kako bi potpisnici – šefovi diplomatija, kod kuće mogli da brane sporazum koji je, iako ozbiljan, tek prvi korak u razbijanju nepoverenja taloženog između „velike satane” (SAD) i „osovine zla” (Iran) još od vremena Islamske revolucije 1978.
Pregovori su filigrantskom preciznošću pokrivali sva ozbiljna pitanja. Polako su otklanjani jedan problem za drugim, a koliko su bili složeni, dokazuje i tri puta pomeran rok za završetak razgovora, tokom kojih su se u finišu savladale strateški važne prepreke kao što su inspekcije nuklearnih postrojenja, ukidanje devet godina starog embarga na iranski raketni program i slobodna kupovina i prodaja oružja.
Najveća, koja je pokazivala koliki je još stepen međusobnog nepoverenja, ticao se pitanja kako Iranu ponovo zavesti sankcije UN ukoliko se ispostavi da Teheran ne poštuje dogovor. Istu dilemu imao je i iranski predsednik, obećavajući da će njegova zemlja poštovati odredbe sporazuma, ali da će snažno uzvratiti ukoliko ga druga strana prekrši.
Džon Keri i Mohamad Džavad Zarif, dvojica ključnih pregovarača – imajući u vidu američko-iranski animozitet – gotovo tvrdoglavom upornošću nisu odustajali ni u trenucima kada se činilo da se pregovaračka rampa definitivno spušta. Zatezali su i popuštali, kako i dolikuje sporazumu od ogromne strateške važnosti za bezbednosnu i energetsku sigurnost Bliskog istoka i sveta u celini.
U nekim etapama Amerikanci su optuživali Irance da odustaju od dogovorenog, Iranci uzvraćali da Amerikanci u skladu s svojom „globalnom arogancijom” uvode nove zahteve.
Francuzi su apelovali. Britanci upozoravali da su pregovori „bolno spori”. Nemci insistirali da se „izgradi poverenje”. Rusi su smirivali strasti, uvereni da postoje „svi preduslovi” za sporazum. Kinezi su unosili oprezni optimizam. Šefica EU za spoljnu politiku insistirala je na tome da se pregovara.
Na kraju se pokazalo da su i administracija u Vašingtonu i vlasti u Teheranu, bez obzira na otpore s kojima su bili suočeni i s kojima će se tek suočiti, sporazum predstavili kao svoj najveći spoljnopolitički trijumf, što je uistinu tačno.
Utorak je bio dan trijumfa Baraka Obame. On je odlučio da SAD, posle godina odbijanja bilo kakvog direktnog kontakta sa Iranom, pre dve godine uspostave tajne kontakte s Iranom, da bi potom prihvatio pregovarački sto. Uložio je veliki politički kapital da bi skeptike kod kuće i po svetu uverio da je sporazum vredan truda. Može Čarls Krauthamer koliko god hoće da piše u „Vašington postu” o „najgorem sporazumu u diplomatskoj istoriji SAD”.
Dan trijumfa ima i Hasan Rohani, koji je hrabro napustio politiku sukobljavanja svog prethodnika i, uprkos otvorenom otporu teokratskih konzervativaca ili tvrdokornih krugova Revolucionarne garde, pokrenuo proces otvaranja. Na kraju se izborio za saglasnost vrhovnog vođe, ajatolaha Alija Hamneija. Sada može da ponovi da su tokom pregovora Iranci uspeli da „šarmiraju svet, što je umetnost”.
Konačni sporazum, zasnovan na parametrima koji su usvojeni u Lozani početkom aprila, ispisao je scenario po kome su i Iran i međunarodna zajednica pobednici. Ali, ako se isključe američki i iranski skeptici, Izraelci i Saudijci koji ne žele da veruju u diplomatiju, sveobuhvatan sporazum je dobitak za ceo svet.
Donosi mir, iako je sigurno da sve tenzije, posebno regionalne, neće biti ukinute. Osnažuje sporazum o neširenju nuklearnog oružja. Iako kritičari Teherana i dalje sumnjaju, Iran u bliskoistočnom metežu može da ima veliku ulogu u stabilizaciji.
Dogovor omogućava izgradnju boljih odnosa između Irana i Zapada, posebno SAD. Zapad će kontrolisati situaciju, ali se rešio velike brige i dobio ozbiljno tržište. Stotine zapadnih investitora već se spremaju da kupe karte za Teheran u koji će se vratiti desetine milijardi dolara dosad zamrznutih po stranim bankama. U Iranu će ih veselo dočekati, posebno mlada generacija, koja je veći deo svog života provela u zemlji pariji, izolovana od vršnjaka iz sveta.
Zapad će na sve načine želeti da kontroliše iranska savezništva sa šiitima u Libanu i Jemenu, posebno odnose sa sirijskim režimom. Istovremeno, dogovor bi mogao da omogući koordinisaniju saradnju u suprotstavljanju zajedničkom neprijatelju – Islamskoj državi.
Sporazum, takođe, otvara mogućnost da Iran i njegovi arapski susedi uspostave normalnije odnose. U vremenima kada je region rastrzan raznim sukobima – od kojih su mnogi sunitsko-šiitskoj osnovi – mogao bi da se otvori saudijsko-iranski dijalog, koji bi imao šansu da preoblikuje Bliski istok.

Neprihvatljiv je ulazak turske vojske u Siriju
Na strani grupa koje se u Siriji bore protiv predsednika Bašara el Asada ima i ljudi iz Srbije – „ne nužno državljana Srbije već ljudi koji su došli odavde”, ali se ne zna koliki im je tačan broj, kaže za „Politiku” Fehmi Hasan, zamenik predsednika sirijskog parlamenta, koji je ove nedelje, na proputovanju za Češku Republiku, bio i gost srpskog ministarstva spoljnih poslova.
Procenjuje se da je u sirijskom ratu stradalo 230.000 ljudi i da su milioni postali izbeglice. Koliko je tačno izbeglica?
Imigranata nema koliko se tvrdi. I neki ljudi iz drugih zemalja iskoristili su priliku da se izjasne kao Sirijci da bi imali bolji tretman. Jordanska vlast, jer ta zemlja živi od pomoći, prijavila je mnogo veći broj izbeglica iz Sirije kako bi dobila više novca. Od država koje pričaju o velikom broju izbeglica tražimo da pomognu da se izbeglice vrate kući tako što više neće finansirati terorizam i što će zaista ratovati protiv njega, umesto da o tome samo pričaju.
Koliki je udeo teritorije i dalje u rukama legalnih vlasti? Sabijeni ste na priobalje i nekoliko velikih gradova.
Ne negiramo da su teroristi zauzeli dobar deo Sirije, ali to se odnosi na pustinju, koja predstavlja veliki deo zemlje, na mesta van crvenih linija koje je sirijska vlast zacrtala kao one kojima se teroristi ne smeju približiti. U poslednje vreme, istina, teroristi su ponegde imali uspeha pomoću turskih vojnika koji su ratovali uz Islamsku državu (ID) ili Nusra front. Ponekad je vojska primorana da se povlači, ne zato što je nemoćna nego da bi sačuvala civile. Kad se vojska povuče, teroristi ubijaju civile na najstrašnije načine.
Nakon strateškog povlačenja radi zaštite civila, kako sami kažete, oni ostaju izloženi zverstvima. Da li se armija ipak povlači iz slabosti? Smatra se da je sa 300.000 pripadnika spala na polovinu i da je svega nekoliko desetina hiljada vojnika aktivno u borbi.
Kad se strateški povlači, vojska pokušava da sa sobom povede što je moguće više civila, ali ne uspeva potpuno. Naša je vojska već u petoj godini sukoba s ljudima koji se ne pridržavaju pravila rata već koriste sva sredstva. Svakako da je vojska oslabljena, ali ne u meri o kojoj se priča. Naprotiv, u poslednje vreme civili se dobrovoljno pridružuju vojsci. Ona je dovoljno snažna da se sama izbori s teroristima. Mi od sveta ne tražimo vojnu pomoć, već da prestanu da finansiraju i naoružavaju teroriste.
Turska je najavila da bi mogla vojskom ući u Siriju kako bi osigurala svoju granicu od ID. Znajući odnos Ankare prema Asadu, njihove trupe ne bi vaše vojnike smatrale prijateljskim snagama. Ako oni uđu u Siriju, da li ćete ih pustiti da se bore s ID ili ćete se s njima sukobiti?
Režim Redžepa Tajipa Erdogana, lažljivca koji gleda samo svoj interes i još sanja o Osmanskoj imperiji, finansirao je ID na teritoriji Turske i pustio je da ulazi u Siriju. Naša vlast je upozoravala da će se terorizam preliti u region i stići čak do Amerike. Danas Erdogan plače zbog situacije u Siriji. Ulazak turske ili bilo koje strane vojske bez našeg odobrenja za nas je neprihvatljiv.
Čini se da imate prećutni dogovor o nenapadanju s trupama sirijskih Kurda, koje se takođe bore protiv ID. Ali, nagađa se da oni žele autonomiju u oblastima koje drže, čak i sopstvenu državu na sirijskom tlu. Da li je kurdska autonomija prihvatljiva za vas?
Kurdi, kao i svaka manjina u Siriji, imaju ista prava kao svi građani. Dele hleb i vazduh sa svim Sirijcima i nikada nisu govorili o pravljenju svoje države na tlu Sirije.
Rusija je Iraku obećala i vojnu pomoć u borbi protiv ID. Da li će Sirija dobiti takvu pomoć?
Ministar spoljnih poslova Sirije je posetio Rusiju pre dve nedelje i predsednik Vladimir Putin mu je obećao da će nastaviti podršku Siriji na vojnom, ekonomskom i političkom nivou.
Loran Fabijus, ministar spoljnih poslova Francuske, kaže da pregovori međunarodne zajednice s Asadom nisu mogući jer bi to bio poklon za ID, pošto bi se radikalizovali i oni Sirijci koji optužuju režim za smrt svojih srodnika – civila. Može li Asad ikad ponovo biti prihvatljiv i za te Sirijce?
Fabijus nije čovek koji odlučuje da li je Asad prihvatljiv kao predsednik Sirije nego je to sirijski narod. Na poslednjim predsedničkim izborima u Siriji, posmatrači iz više od 30 zemalja potvrdili su da je glasanje proteklo regularno. Asad je dobio više od 80 odsto glasova. Pitam Fabijusa zašto su oni, koji se stalno pozivaju na demokratiju i slobodu, zabranili Sirijcima koji žive u Francuskoj da dođu na izbore i glasaju. Asada je izabrao narod Sirije, narod podržava i vojsku, koja podržava Asada, što znači da i vojska i narod podržavaju Asada.
Istražiteljski tim UN sastavio je listu osumnjičenih za ratne zločine u Siriji, uključujući i one protiv civila. Pošto je zbog mogućeg ruskog veta u Savetu bezbednosti ne mogu tamo predstaviti, tim je najavio da će spisak predati svakoj zemlji spremnoj da podigne optužnice. Znate li koliko je pripadnika sirijskih vlasti na toj listi?
Zar nisu zločinci oni koji su došli u Siriju da ubijaju njen narod? Ili su to sirijski oficiri i političari zato što su tako odlučile medijske kuće koje su neprijatelji Sirije? Podržavamo rezoluciju kojom bi se osudili istinski ratni zločinci, ali i države koje podržavaju terorizam. Ako je cilj da se osude oficiri regularne vojske Sirije, to nije pravda jer vojska Sirije brani svoju otadžbinu i ne može biti zločinačka. Ona se bori protiv ID i Nusra fronta, koji su rezolucijama Saveta bezbednosti proglašeni terorističkim organizacijama.

Kalifat na Balkanu
Povodom godišnjice osnivanja takozvanog kalifata Islamske države (ID) donosimo mini-feljton koji se bavi uzrocima za pojavu ovog svojevrsnog fenomena njegovim globalnim i lokalnim posledicama. Dok su prva dva nastavka „Princ vernika poziva na džihad” i „Kuća mira i kuća rata” objavljeni u nastavcima proteklih dana, dva poslednja objavljujemo danas u formi dosijea
                                                                         *    *    *    *
Kada su pripadnici Islamske države (ID) na zauzetoj teritoriji Iraka i Sirije pre godinu dana proglasili kalifat, pozvali su sve muslimane da se naoružaju i pridruže im se u „svetom ratu”, čiji je cilj uspostavljanje vlasti nad velikim delovima sveta.
Rukovodeći se rigidnim vehabijskim tumačenjem islama, vođa ID Abu Bakr el Bagdadi vernicima se predstavio kao direktan potomak prorokove loze i proglasio se za kalifa Ibrahima.
Dok svoj kalifat širi tenkovima i teškom artiljerijom – nešto o čemu je Osama bin Laden samo mogao da sanja – Bagdadi je, birajući reči koje su eho proroka Muhameda, sve muslimane sveta pozvao da mu se pokore. „Ja sam vali (vođa), koji je iznad vas, iako nisam najbolji među vama. Zato, ako vidite da sam u pravu, pomozite mi. Ukoliko vidite da grešim, savetujte me i vratite na pravi put. Pokoravajte mi se sve dok se ja pokoravam Alahu u vama.”
Potom je dao da se izradi karta njegovog islamskog entiteta koji bi se protezao od Bangladeša i Indije na istoku do Balkana, Austrije i Andaluzije na zapadu. Od severa Afrike do Mauritanije i Sudana južnije.
Objava proglašenja kalifata prevedena je na engleski, francuski, nemački, turski, ruski i – albanski, čime je jasno dato do znanja da su Albanija i Kosovo, uz Bosnu i Hercegovinu, centralne tačke za ponovno uspostavljanje feudalnog oblika islamskog sistema vladavine, u kome je vrhovni vladar zakoniti naslednik verovesnika Muhameda.
Video-snimak pod nazivom „Čast je u džihadu, poruka Balkancima”, koji je nedavno objavio „Hadžat”, propagandni centar formiran kako bi poruke islamista doprle do publike na Zapadu, sasvim je očekivan.
Islamisti su ranije saopštili da od više od 500 muslimana iz Albanije, sa Kosova i iz drugih delova Balkana koji se bore po Siriji i Iraku očekuju da se po povratku ubace u muslimanske zajednice zapadne Evrope kako bi propagirali vehabizam, puritansku školu islama iz Saudijske Arabije koja se drži fundamentalističke doktrine o poslušnosti vladaru, ali se optužuje da doprinosi sunitskom radikalizmu.
Islamska republika Grčka trebalo bi da se formira za pet godina.
Islamisti su prošlog septembra objavili mapu „deset zemalja” za koje se nadaju da će biti njihove u narednoj deceniji. Valid Šoebat, bivši pripadnik Palestinske oslobodilačke organizacije, sa arapskog je preveo ekspanzionističku kartu koja pokazuje da su Balkan, Španija i Portugalija dugoročni ciljevi islamista.
Balkan potpada pod naziv „Orobpa”, Iberijsko poluostrvo se vodi kao „Andaluz”.
Izrael, Palestina, Jordan, Liban, Sirija, Sinaj i delovi Arabije jesu „Šam”. „Irak” čine Irak, delovi Arabije i Kuvajta. U sastavu „Hidžaza” bile bi zemlje Zaliva i veći deo Saudijske Arabije, dok bi Jemen bio za sebe.
Deo kalifata „Alkinana” okupio bi Egipat, Sudan i Somaliju. Libija, Tunis, Alžir, Maroko i Mauritanija vode se kao „Magreb”, a veći deo Sahela kao „Habaša”. „Kurdistan” se spušta ka istoku Irana, dok „Anadolija” pokriva zapadni deo Anadolije i ostatak Turske. „Kuzaz” su države Kavkaza, uključujući, barem po karti, hrišćanske zemlje Jermeniju i Gruziju. „Hurasan” bi zauzimao najveće prostranstvo: Iran, Avganistan, Pakistan, Indiju, Nepal, Šri Lanku i Bangladeš, potencijalno i Indoneziju. Njemu pripadaju neke od zemalja iz sastava Zajednice nezavisnih država bivšeg SSSR-a: Kazahstan, Kirgizija, Tadžikistan, Turkmenija i Uzbekistan.
Strahuje se da bi kalifat najbrže mogao da se širi na pravcu prema Avganistanu i Pakistanu, gde neki islamisti razmatraju prisajedinjenje Islamskoj državi. „Čekamo da vidimo da li ispunjavaju zahteve za islamski kalifat. Ukoliko utvrdimo da ih ispunjavaju, sigurni smo da će naše vođstvo saopštiti da im se pridružuje”, citira se avganistanski komandant po imenu Mirvais. „Oni su veliki mudžahedini. Molimo se za njih.”
Predstavljajući kalifat, Islamska država ne krije da je to „autentično islamska” alternativa sadašnjim nacionalnim državama. Stvaranje bezgraničnog područja u Siriji i Iraku samo je prelazna faza.
Islamisti žele da se prošire po Jordanu, Libanu, Izraelu, palestinskim područjima, čak na Kipru i po delovima južne Turske. Bagadadijevim sledbenicima se ta ideja dopada. Novo veliko islamsko carstvo u ušima mnogih islamista zvuči kao obećanje bolje budućnosti.
Pad Mosula bio je, saopštili su u junu 2014. komandanti Islamske države, početak uništavanja granica nastalih posle raspada Osmanskog carstva kako bi se povratio kalifat. Prenebregnuta je činjenica da svaki pokušaj izmena granica na Bliskom istoku znači nastanak više problema nego što ih rešava.
------------------------------------------------------------
Nema cigareta, nema brijanja
Hrišćanima, Asircima ili pripadnicima zajednice Jazida rečeno je da ili pređu u islam ili da plaćaju poseban porez „jizaja”

U svom naoružanju islamisti imaju i tenkove (Foto: Rojters)
Otkako su maskirani, u crne kombinezone obučeni pripadnici Islamske države trijumfalno pod crnim barjakom počeli da paradiraju ulicama sirijskih i iračkih gradova, svakodnevni život u njihovom kalifatu poprimio je dramatične oblike. Nekima prihvatljive i dobrodošle, drugima košmarne.
Muslimani koji su dotle živeli pod sekularnim režimima suočili su se sa ultrakonzervativnom verzijom islama, koja im je dotle bila nepoznata, dok su pripadnici različitih verskih i etničkih manjina bežali, bili proterivani i ubijani ili im je nametnut poseban porez. Sve je zapakovano u formu nezapamćene svireposti.
Kakav je život u gradovima Sirije i Iraka koje su pripadnici Islamske države pokorili u spektakularnom pohodu koji je šokirao svet?
Prvo je promenjen ambijent življenja. Kako se Islamska država drži striktnog učenja salafista – islamskih puritanaca – po kome su spomenici idolatrija, odmah po zauzimanju gradova uništavani su crkve i spomenici. Od decembra 2014. krstovi su uklonjeni gotovo sa svih crkava na teritoriji koju je Islamska država proglasila kalifatom.
Tačno godinu dana posle zauzimanja Mosula, islamisti su sirijsku pravoslavnu crkvu Svetog Efraima, jednu od najvećih, pretvorili u džamiju.
Ruše se i džamije šiita, koje suniti Islamske države smatraju jereticima.
Hrišćanima, Asircima ili pripadnicima zajednice Jazida rečeno je da ili pređu u islam ili da plaćaju poseban porez „jizaja”. Ukoliko ne učine nijedno, prisiljeni su da napuste grad da ne bi bili ubijeni.
Mosul, glavni grad provincije Niniva, imao je u vreme ofanzive radikalnih islamista oko 1,8 miliona stanovnika. Oko 150.000 je pobeglo kako ne bi dočekalo vlast islamista, a procena je da hrišćana u gradu više ni nema. Ostali su samo sunitski muslimani, nešto sunitskih Kurda i Turkmena.
Islamsko zakonodavstvo, šerijat, uspostavlja se oružjem, a posebna policija kontroliše njegovo sprovođenje. Gradovi su pretvoreni u laboratorije gde se sprovodi eksperiment pravljenja Islamske države, koja odlučuje o svemu, od obrazovanja do radnog vremena prodavnica.
Po džamijama se dele precizna uputstva kako žene treba da budu obučene da „ne bi zapale u vulgarnost” ili da ne bi bile „pozorište za oči onih koji ih gledaju”. Parfem je zabranjen. Lica moraju da budu skrivena „nikabom”. Na rukama su obavezne rukavice. Bezoblična odeća do gležnjeva treba da spreči da se vide obrisi tela. Isto važi i za lutke po izlozima.
Bilbordi upozoravaju žene da bez pratnje muža, brata ili bliskog muškog rođaka ne smeju da odu ni do obližnje prodavnice. Muškarac koji dobacuje ženi biće javno bičevan.
Kao i saudijska policija sa sprečavanje greha i promovisanje vrline, čuvena Mutava, tako su islamisti organizovali svoje patrole koje se nazivaju Hizba.
Jedna od prvih stvari koje je Islamska država učinila po osvajanju jeste da, pod pretnjom zatvora, bičevanja ili lomljenja prstiju, zabrani pušenje cigareta i „huka”, nargila, da uništi duvanske proizvode i na velikim lomačama spali tone cigareta koje uzrokuju „lagano samoubistvo”. Prodavci cigareta mogu da dobiju smrtnu kaznu. Alkohol je najstrože zabranjen.
Pozivajući se na vremena proroka Muhameda, u Mosulu je saopšteno da je brada obavezna od 1. juna i da je brijanje kažnjivo. „Zahvaljujući našoj braći iz islamske policije, izdato je naređenje da brijanje brade bude zabranjeno, a prekršioci zatvoreni.” Berberima koji se usude da eksperimentišu sa neislamskim frizurama, recimo u stilu marinaca, zatvaraju se radnje.
Islamska država je postavila svoje sudije koje sude isključivo po šerijatskom pravu. Krađa se kažnjava amputacijom šake ili čitave ruke. Preljubnik se baca sa krova neke visoke zgrade, dok se preljubnica kamenuje do smrti. Homoseksualcima takođe sledi javno pogubljenje. Da bi se razaslala poruka straha, kazne su javne, a ljudi su primorani da im prisustvuju.
U nedavnom izveštaju Unicefa se potvrđuju raniji navodi da islamisti na teritoriji samoproglašenog kalifata otvaraju svoje škole, u kojima se deca – dečaci odvojeno od devojčica – svakog dana uče da se ponašaju u skladu sa rigidnim pravilima Islamske države.
Iz školskih programa izbačeni su biologija, hemija, istorija, čak i neke lekcije o religiji koje se ne uklapaju u nove verzije islamskih studija. Akcenat je na arapskom jeziku i matematici.
Za to vreme pripadnici Islamske države ponosno prikazuju decu kalifata, dečake koji vrše pogubljenja ili se spremaju za bombaše samoubice. „Svi oni vole da se bore za izgradnju Islamske države i za Alaha.”
Uporedo sa sprovođenjem kampanje straha, islamisti se trude da organizuju vlast. U sirijskom gradu Raka su još u maju 2014. uspostavili režim efikasnog čišćenja smeća, bezbednosti na ulicama, velikodušne raspodele goriva i hrane siromašnima.
Tek koji sat po zauzimanju Mosula ponudili su mnoge forme socijalnih usluga, inspekcije kvaliteta robe, organizovali prikupljanje poreza. Kao najbogatija militantna organizacija na svetu, mogli su sebi da dopuste da sve to sami finansiraju.
Istovremeno su pažljivo izbegavali da unište državnu infrastrukturu. Kada su zauzeli najveću nacionalnu branu kod Mosula, zadržali su sve zaposlene, čak doveli inženjere radi opravki.
Kombinacija striktne kontrole, terora i obnovljene infrastrukture mnogim muslimanima se dopada, što dodatno otežava cilj uništenja Islamske države, koja ima strategiju i jasne ciljeve: osvojiti što više teritorije, obezbediti što više novca, kontrolisati što više ljudi, imati što više naoružanja, sačuvati što više infrastrukture. Islamska država pokušava da bude – država.

Desni sektor ruši vladu u Kijevu
Dok se u Vašingtonu održava prvi američko-ukrajinski biznis forum, koji predvodi ukrajinski premijer Arsenij Jacenjuk, u Ukrajini se ponovo gine i puca. Ovog puta akteri pobune nisu protivnici vlade u Kijevu iz istočne Ukrajine, nego pripadnici nacionalističkog Desnog sektora.
Od juče članovi i simpatizeri Desnog sektora protestuju u Kijevu i gradovima širom Ukrajine, tražeći ostavku ministra unutrašnjih poslova Arsena Avakova zbog situacije u zapadnoukrajinskom gradu Mukačevo.
U subotu je u ovom gradu došlo do sukoba pripadnika Desnog sektora i redovne policije, kada je, prema informacijama „Sputnjika”, nekoliko ljudi poginulo, a 13 povređeno, uključujući lokalne policijske službenike i civile.
Desni sektor je saopštio da je policija otvorila vatru na njihove pripadnike bez ikakvog upozorenja. Međutim, Ministarstvo unutrašnjih poslova je za sukob okrivilo upravo pripadnike ove ekstremne desničarske organizacije, koja je odigrala glavnu ulogu u eskalaciji prošlogodišnjeg nasilja u Kijevu i svrgavanju proruskog predsednika Viktora Janukoviča. Početkom ove godine, rusko ministarstvo pravde je Desni sektor stavilo na listu organizacija čija je delatnost zabranjena.
Ruski Tas je izvestio da su se u subotu pripadnici Desnog sektora dovezli u nekoliko terenskih vozila do zgrade u kojoj lokalni odbornik Mihail Lanjo drži teretanu i otvorili vatru iz automatskog oružja. Tom prilikom ubili su dvoje ljudi, pucnjava je nastavljena tokom dana, a policija je opkolila gradić tražeći napadače. Ministar Avakov je na svom fejsbuk profilu napisao da su trojica policajaca i četiri civila ranjeni u tom napadu. Vlada u Kijevu i predsednik Petro Porošenko su naredili da policija razoruža i uhapsi pripadnike Desnog sektora odgovorne za ovu pucnjavu.
Kako je izvestio Rojters, Desni sektor je okršaj u Mukačevu predstavio kao „pokušaj da iskoreni korupciju”, navevši da su oni u subotu u neki klub „namamili lokalnog političara” za koga kažu da se bavi švercom. Pripadnici Desnog sektora tvrde da su lokalni policajci otvorili vatru na njihove pripadnike i da su u razmeni vatre dvojica policajaca ubijena.
Sukob se nastavio i juče, međutim bez oružja. U samom centru Kijeva juče su ispred vladine zgrade postavljena dva vozila i tri šatora, a nekoliko desetina demonstranata je sedelo na zemlji, dok su neki i spavali u šatoru. Nikakve druge aktivnosti demonstranata nisu juče zabeležene.
Prethodno je predstavnik Desnog sektor Dmitrij Savčenko najavio je da je jedan od bataljona već na putu za Kijev kako bi učestvovao u protestu. „Peti bataljon je na putu za Kijev. Njega čine ljudi od krvi i mesa, građani koji imaju ista prava kao svi. Oni će učestvovati u protestima, ali to ne znači da nose i oružje sa sobom. Kako god, u toku su opravdani i razumni protesti i ovi borci treba da učestvuju u tome”, rekao je on.
Pripadnici ove ukrajinske ekstremne desnice su u Lavovu sa jarbola na zgradi administracije spustili zastavu EU.
Neki ukrajinski zvaničnici tvrde da iza ovog nasilja stoji borba za teritoriju između grupa koje žele da kontrolišu krijumčarske kanale iz Mukačeva, koje se graniči sa Mađarskom, Slovačkom i Rumunijom. Ovaj grad je zbog svoje pogranične pozicije kroz istoriju bio deo Mađarske, Čehoslovačke, Sovjetskog Saveza i na kraju Ukrajine.
Sukob u Mukačevu se tretira kao direktan izazov Porošenku i njegovoj vladi i preti da otvori novi front. Zato se smatra da će vlast u Kijevu morati da ubrza napore kako bi suzbila paravojne naoružane grupe. Neki kažu da je zapravo u pitanju sukob između kriminalnih klanova, „od kojih sebe jedan naziva patriotskim”. 
Vlada u Kijevu je u nedelju poslala jake policijske snage u region kako bi razoružali pripadnike Desnog sektora. Međutim, Rojters tvrdi da su pripadnici Desnog sektora postavili kontrolne punktove kako bi sprečili pristup policijskim snagama.
Tvrdi se da su jedan punkt postavili ispred Kijeva, pored policijskog punkta, i da ga drže dvojica nenaoružanih pripadnika Desnog sektora. Situacija je prilično konfuzna. Osobe postavljene na ovom punktu su za lokalne medije rekle da neće zaustavljati policijska pojačanja.
Pripadnici bataljona Azov, dobrovoljačkog prokijevskog odreda, početkom februara ove godine učestvovali su u borbama oko Marijupolja.
Borba između Desnog sektora i vladinih službi vodi se i na internetu. „Sputnjik” je juče izvestio da je Desni sektor hakovao tviter nalog Ukrajinske nacionalne bezbednosti. Na hakovanom nalogu se pojavilo obaveštenje da su to uradili pripadnici Desnog sektora.
    </div>
  </body>
 </text>
</TEI>